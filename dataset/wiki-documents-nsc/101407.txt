<doc id="101407" url="https://th.wikipedia.org/wiki?curid=101407" title="สุริยัน ส่องแสง">สุริยัน ส่องแสง สุริยัน ส่องแสงเป็นนักร้องเพลงลูกทุ่งชายเสียงดี ที่มีผลงานเพลงที่เป็นที่รู้จักเป็นอย่างดีของแฟนเพลงหลายเพลง แต่ก็เป็นนักร้องที่เข้าขั้นอาภัพ เนื่องจากถูกลอบยิงจนเสียชีวิตตั้งแต่ช่วงที่กำลังเริ่มจะโด่งดัง สุริยัน ส่องแสง เป็นลูกศิษย์หัวแก้วหัวแหวนอีกคน ของครู ชลธี ธารทองเขาโด่งดังอย่างมากจากเพลง " วันนี้สวยกว่าเมื่อวาน"ประวัติ ประวัติ. สุริยัน ส่องแสง มีชื่อจริงว่า ประสิทธิ์ จันทร์แรม มีชื่อเล่นว่า ชิน เกิดเมื่อปี 2497 ที่ ตำบลหาดท่าเสา อำเภอเมืองชัยนาท จังหวัดชัยนาท เป็นบุตรนายสุนทร นางแป้งร่ำ จันทร์แรม มีพี่น้องรวม 5 คน จบการศึกษาชั้นประถมศึกษาปีที่ 4 จากโรงเรียนวัดปากคลองมะขามเฒ่า อำเภอวัดสิงห์ จังหวัดชัยนาท สุริยัน ส่องแสง มีนิสัยชอบการร้องรำทำเพลงผิดพี่ผิดน้อง ชอบที่จะแสดงความสามารถในการร้องเพลงลูกทุ่งตามเวทีประกวดร้องเพลงต่างๆในเขตใกล้เคียง หลังจากที่เจนจัดกับการประกวดตามเวทีประกวดจนหมดเวทีให้ประกวด เขาก็หาเลี้ยงชีพด้วยการเป็นนักร้องตามห้องอาหาร โดยใช้ชื่อว่าชิน ชัยนาท เริ่มจากห้องอาหาร สภารส ที่ อ.ตาคลี จ.นครสวรรค์ ก่อนที่จะย้ายไปเรื่อย ตามที่เขาเห็นว่าให้ความก้าวหน้าในอาชีพได้มากกว่า จากนครสวรรค์ เขาย้ายไปร้องที่ จ.นครราชสีมา ,จ.อุดรธานี ,จ.นครพนม ,จ.สุรินทร์ ก่อนที่จะมาจบลงที่ จ.จันทบุรี เพราะที่จันทบุรี เขาเจอกับ กร กรุงเก่า ยอดนักจัดรายการวิทยุชื่อดังของจันทบุรี และได้รับการส่งเสริมให้เป็นนักร้องบันทึกเสียงในชื่อ เทพบุตร ไพบูลย์ จากการตั้งให้โดย กร กรุงเก่า แต่ก็ไม่โด่งดังสมใจ จึงหันหน้ามาปักหลักร้องเพลงอยู่ที่ห้องอาหารเชอราตัน ในจันทบุรี ตามเดิม ระหว่างที่ร้องเพลงอยู่ที่นี่ โล ธุระวณิชย์ นักธุรกิจบันเทิงที่เคยสนับสนุนให้ อ้อยทิพย์ ปัญญาธรณ์ โด่งดังไปทั่วประเทศจากผลงานอีสาวทรานซิสเตอร์ จากฝีมือการประพันธ์ของครูชลธี ธารทอง ได้มาเที่ยวที่จันทบุรี และมากินอาหารที่ห้องอาหารที่สุริยัน ส่องแสง ร้องเพลงอยู่ และเกิดติดใจในน้ำเสียง จึงเรียกมาคุย และรับปากจะสนับสนุน จากนั้นก็นัดหมายให้ครูชลธี ธารทอง จัดการปั้นนักร้องจมูกใหญ่รายนี้ และระหว่างนั้นก็จัดการส่งเข้าประกวดร้องเพลงที่จัดโดยหนังสือพิมพ์ไทยรัฐ เพื่อสร้างเครดิตให้ปั้นได้ง่ายขึ้น แต่ยังไม่ทันที่จะทราบผลการประกวด เพลง “ วันนี้สวยกว่าเมื่อวาน “ ของเทพบุตร ไพบูลย์ ภายใต้ชื่อใหม่ว่า สุริยัน ส่องแสง ก็ดังระเบิดทั่วฟ้าเมืองไทย ครูชลธี ธารทอง เห็นเป็นโอกาสดี จึงเอาบ้านเข้าธนาคาร ได้เงินมาล้านสองแสนบาท ควักกระเป๋าทุ่มไปอีก บวกกับกู้จากที่อื่นมาสมทบ รวมเป็นเงินกว่า 2 ล้านบาท เพื่อตั้งวงให้สุริยัน ส่องแสง เพราะเล็งเห็นว่า เพลงดังขนาดที่สถานีวิทยุแทบทุกแห่งต้องเปิดกันวันละหลายรอบ หมายถึงการที่วงจะมีคิวงานยาวเหยียด และก็เป็นไปตามที่ครู ชลธี ธารทอง ตั้งความหวังไว้ เมื่อคิวงานของวงสุริยัน ส่องแสงนั้นยาวเหยียดจริงๆ ขณะเดียวกัน ครูก็แต่งเพลงป้อนให้กับสุริยัน ส่องแสงอีก เช่น “ สำรวยสำลี “ , “จ.ม.ขอเพลง “ , “ ศาลาหลังเก่า “, “ หล่อลากดิน “ และ “ล่องเรือหารัก” โดยครั้งนี้เป็นการทำวงครั้งแรกและครั้งเดียวของครูชลธี ธารทองเสียชีวิต เสียชีวิต. แต่ในคืนวันที่ 28 มิถุนายน 2525 ในช่วงเวลาใกล้ตี 1 หลังเสร็จสิ้นการแสดงตามปกติ ที่สนามโรงเรียนบ้านจำป่าหวาย อำเภอเมืองพะเยา จังหวัดพะเยา ระหว่างที่สุริยัน ส่องแสง กำลังเปลี่ยนเสื้อผ้าอยู่หลังเวทีใกล้กับรถบัสของวง โดยมีภรรยาดูแลอยู่ใกล้ๆ ระหว่างที่นักร้องชื่อดังถอดเสื้อนอกกับโบว์หูกระต่ายส่งให้ภรรยา ก็มีคนร้ายบุกเข้ามายิง 1 นัด ทำให้สุริยัน ส่องแสง ล้มฟุบลงทันที ในระหว่างนั้นหางเครื่องหนุ่มอีกคนพยายามกระโดดหมายปัดกระบอกปืนแบบไม่กลัวตาย แต่มือปืนก็ปัดร่างหางเครื่องหนุ่มจนกระเด็นไป ก่อนจะยิงไปที่สุริยัน ส่องแสง อีก 3 นัดซ้อน ซึ่งเข้าเป้าทุกนัด ก่อนที่คนร้ายจะหลบหนีไป ลูกวงพากันนำร่างของหัวหน้าวง ส่งโรงพยาบาลพะเยาที่อยู่ห่างจุดเกิดเหตุแค่ 7 – 8 กิโลเมตร แต่นักร้องหนุ่มก็เสียชีวิตที่โรงพยาบาลแห่งนั้น ศพของสุริยัน ส่องแสง ถูกนำมาบำเพ็ญกุศลและฌาปนกิจเมื่อ 30 มิถุนายน 2525 ที่วัดท่าพระ บางกอกใหญ่ หลังเกิดเหตุ หนังสือพิมพ์บางฉบับลงข่าวว่า ครูชลธี ธารทอง พัวพันกับเรื่องนี้ด้วยเพราะหึงหวงน้องภรรยา แต่ต่อมามีการลงแก้ข่าวให้ ครูชลธี ธารทอง บอกว่า สาเหตุของการลอบสังหารสุริยัน ส่องแสง น่าจะเป็นเรื่องของผู้มีอิทธิพลในวงการลูกทุ่ง ที่ตัวเองก็เคยเจอมาบ้างเหมือนกัน และจนถึงปัจจุบัน ปริศนาในเรื่องการฆาตกรรมสุริยัน ส่องแสง ก็ยังคงเป็นปริศนาดำมืดอยู่ต่อไปครอบครัว ครอบครัว. ก่อนเสียชีวิต สุริยัน ส่องแสง สมรสกับนงเยาว์ เพ่งพินิจ หรือ แน่ง น้องสาวภรรยาของครูชลธี ธารทอง และมีธิดา 1 คนชื่อมณฑา</doc>
