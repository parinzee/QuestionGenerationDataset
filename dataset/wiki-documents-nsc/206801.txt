<doc id="206801" url="https://th.wikipedia.org/wiki?curid=206801" title="ศุลี มหาสันทนะ">ศุลี มหาสันทนะ เรืออากาศโท ศุลี มหาสันทนะ (19 มีนาคม พ.ศ. 2462 - 22 สิงหาคม พ.ศ. 2551) อดีตรัฐมนตรีประจำสำนักนายกรัฐมนตรีในรัฐบาลพลเอกเปรม ติณสูลานนท์ เป็นผู้กำกับนโยบายด้านพลังงานและน้ำมันเชื้อเพลิง ตลอดอายุรัฐบาลพลเอกเปรม ระหว่าง พ.ศ. 2524 - 2531 และเป็นผู้ก่อตั้งบริษัทน้ำมัน บางจากปิโตรเลียม ศุลี มหาสันทนะ เป็นบุตรของพระศรีปริญญา (ล้วน มหาสันทนะ) กับนางระฤก มหาสันทนะ จบชั้นมัธยมจากโรงเรียนสวนกุหลาบวิทยาลัย และจบวิศวกรรมเครื่องกล จากคณะวิศวกรรมศาสตร์ จุฬาลงกรณ์มหาวิทยาลัย หลังเรียนจบได้รับราชการกรมช่างทหารอากาศเป็นเวลา 6 ปี จากนั้นจึงลาออกจากราชการไปทำงานบริษัทน้ำมันเอสโซ่ ในตำแหน่งวิศวกรปฏิบัติการ จนได้รับตำแหน่งสูงสุดเป็นกรรมการบริษัทและผู้จัดการขายทั่วไป หลังจากทำงานเป็นเวลา 20 ปี ได้ลาออกไปทำงานกับบริษัทปูนซีเมนต์นครหลวงเป็นเวลา 13 ปี ตำแหน่งสูงสุดเป็นกรรมการอำนวยการและผู้จัดการทั่วไป และได้รับการชักชวนจากพลเอกเปรม ติณสูลานนท์ ให้ดำรงตำแหน่งรัฐมนตรีประจำสำนักนายกรัฐมนตรี เมื่อ พ.ศ. 2524 เป็นประธานอนุกรรมการนโยบายปิโตรเลียม ทำหน้าที่พิจารณาและกลั่นกรองนโยบายเกี่ยวกับปิโตรเลียม เพื่อเสนอกรรมการนโยบายพลังงานแห่งชาติ ที่มีนายกรัฐมนตรีเป็นประธาน ตลอดเวลา 8 ปีที่ดูแลนโยบายพลังงาน เรืออากาศโทศุลี เป็นผู้วางแนวนโยบายราคาน้ำมันเสรี นโยบายพัฒนาแหล่งพลังงานในประเทศ ทั้งแหล่งแก๊สธรรมชาติและน้ำมันดิบ ปรับปรุงการจัดเก็บเงินกองทุนน้ำมัน และเป็นผู้ผลักดันให้แยกโรงกลั่นน้ำมันบางจาก ซึ่งอยู่ในสังกัดกรมการพลังงานทหาร ภายใต้การดูแลของการปิโตรเลียมแห่งประเทศไทย ซึ่งเดิมมีการบริหารแบบราชการ ให้มีรูปแบบการบริหารแบบเอกชน เพื่อให้มีประสิทธิภาพสูงสุด โดยแยกออกมาเป็น บริษัท บางจากปิโตรเลียม เมื่อ พ.ศ. 2528 นอกจากตำแหน่งรัฐมนตรีประจำสำนักนายกรัฐมนตรี เรืออากาศโทศุลี ยังดำรงตำแหน่ง สมาชิกสภานิติบัญญัติแห่งชาติ, วุฒิสมาชิก, กรรมาธิการในสหภาพรัฐสภาอาเซียน และกรรมการสำนักงานทรัพย์สินส่วนพระมหากษัตริย์ เรืออากาศโทศุลี ถึงแก่อนิจกรรมด้วยโรคมะเร็งปอด เมื่อวันที่ 22 สิงหาคม พ.ศ. 2551 ด้วยวัย 89 ปี พระราชทานเพลิงศพเมื่อวันที่ 30 พฤศจิกายน พ.ศ. 2551 ณ เมรุหลวงหน้าพลับพลาอิศริยาภรณ์ วัดเทพศิรินทราวาสเครื่องราชอิสริยาภรณ์</doc>
