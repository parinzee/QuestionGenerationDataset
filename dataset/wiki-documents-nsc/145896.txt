<doc id="145896" url="https://th.wikipedia.org/wiki?curid=145896" title="ภูสมิง หน่อสวรรค์">ภูสมิง หน่อสวรรค์ ภูสมิง หน่อสวรรค์ นักร้องเพลงโฟล์กซอง ลูกครึ่งไทย-ลาว เกิดเมื่อวันที่ 30 สิงหาคม พ.ศ. 2499 ที่ประเทศลาว เป็นบุตรชายของท้าวภูขง หน่อสวรรค์ อดีตอธิบดี, กงสุลลาวในไทยและฮ่องกง มารดา นางบัวลอย หน่อสวรรค์ (ไชยวงค์) สาวน้อยจบ ป.4 จากลำพูน บ้านป่าเส้า หลานนายพลภูมี หน่อสวรรค์ ซึ่งเป็นทั้งทหารและนักการเมืองฝ่ายขวาของลาว มีพี่น้องทั้งหมด 5 คนโดยเขาเป็นคนที่ 4 ระหว่างที่เรียนระดับชั้นมัธยมที่โรงเรียนมงฟอร์ตวิทยาลัย จังหวัดเชียงใหม่ ภูสมิงได้ตั้งวงดนตรีกับเพื่อนๆ ชื่อ "พับบลิคเทเลโฟน" ขึ้นมา ออกแสดงตามสถานบันเทิงรอบเมืองเชียงใหม่ จากนั้นจึงเดินทางเข้าสู่กรุงเทพฯ มาเรียนด้านบริหารธุรกิจอยู่ที่มหาวิทยาลัยธุรกิจบัณฑิต สมัยที่ยังใช้ชื่อว่า วิทยาลัยธุรกิจบัณฑิตย์ อยู่ ภูสมิงได้ร่วมกลุ่มกับเพื่อนที่รามคำแหง และจุฬาฯ ตั้งวงดนตรีโฟล์คซองไปเล่นประจำอยู่ที่ ร้านทิกกาเดอรี่ ข้างสถานทูตอังกฤษ เป็นภาษาอังกฤษ กระทั่ง ธนิต ศิลปะกิจ ผู้เคยทำงานร่วมกับจรัล มโนเพชร ในคอนเสิร์ตแฮนด์ อิน แฮนด์ ทราบข่าวว่าภูสมิงแต่งงานเพลงไทยไว้บ้าง จึงชักชวนกันทำอัลบั้มเพลง ปี พ.ศ. 2524 อัลบั้มแรกชุดขอรัก ภูสมิง หน่อสวรรค์ กับ ธนิต ศิลปะกิจ ได้ทำมาสเตอร์เทป ที่ห้องอัดของ จรัล มโนเพชร ในจังหวัดเชียงใหม่ เมื่อนำมาเสนอค่ายเทปบริษัทโฟร์แทรคให้ความสนใจผลิต หลังเพลงออกอากาศ ระย้า นักจัดรายการวิทยุและเจ้าของค่ายรถไฟดนตรี ที่กำลังประสบความสำเร็จกับศิลปินทรีโอ สาว สาว สาว อยู่ มีโอกาสฟังน้ำเสียง จึงพูดออกอากาศใครรู้จักภูสมิง ให้ช่วยติดต่อกลับมายังสถานี ภูสมิง หน่อสวรรค์ เริ่มผลิตอัลบั้มชุด 2 รักนิรันดร์ กับค่ายรถไฟดนตรีในปี พ.ศ. 2525 โดยมีการดึง ภูสมสนุก หน่อสวรรค์ ลูกชายของอามาร่วมงานเพลง ทั้งคู่มาประสบความสำเร็จในปีถัดมา อัลบั้มชุดที่ 3 มีเพลงที่ได้รับความนิยม คือ ลองรักอีกครั้ง กับ บทเรียนสอนใจ ทำให้มีงานแสดงประจำอยู่ที่ห้องอาหารครัวหลวง โรงแรมแมนดาริน ต่อเนื่องไปยังโรงแรมมณเฑียร และโรงแรมฮิลตัน ยอดขายชุดลองรักอีกครั้ง ทะลุถึง 1 แสนม้วนซึ่งถือว่ามากในสมัยนั้น เมื่อภูสมิงและน้องชายมีโอกาสออก รายการลูกโป่งสีชมพู ทางช่อง 9 และต้องเล่นโฟล์คซองเพลงสากล ทำให้ระย้าเห็นโอกาสดีจึงผุดแนวคิดดิสโอลด์กีตาร์ นำเพลงสากลคันทรีมาคัฟเวอร์ใหม่ อัลบั้มดิสโอลด์กีตาร์ผลิตออกมา 5 ชุด โดยภูสมิงมีการสลับงานเพลงไทย ชุดถามหาความรัก และ ชุดตัวแทน ออกมารักษาความนิยม มีเพลงที่ได้รับความนิยมเช่น ใคร ๆ ก็รู้, ตัวแทน ปี พ.ศ. 2530 ภูสมิงเว้นช่วงผลิตงานเพลง และหันไปลงทุนธุรกิจร้านอาหารภูสมิงที่อยู่ดอนเมือง โดยมีการเชิญนักร้องเพลงสากล อาทิ ฉันทนา กิติยพันธ์, สุดา ชื่นบาน และกิตติคุณ เชียรสงค์ ไปร่วมสร้างสีสัน หลังดำเนินธุรกิจได้ 9 ปี ร้านอาหารประสบวิกฤติฟองสบู่แตก จนร้านภูสมิงจำต้องปิดตัวลงไป ภูสมิงกลับมาทำงานเพลงอีกครั้งร่วมกับค่ายพีจีเอ็ม โดยเป็นการนำเพลงไทยยอดนิยมในอดีต อาทิ กุหลาบปากซัน, เป็นไปไม่ได้ และ ภวังค์รัก มาคัฟเวอร์ใหม่ รวมถึงรับเชิญไปร้องเพลงในต่างประเทศ แต่การร้องเพลงต่างแดนรายได้ขึ้นอยู่กับทิปผู้ฟังไม่ได้เป็นการว่าจ้าง ปัจจุบันแสดงดนตรีทั่วไปทั่วราชอาณาจักรไทย เช่น ร้านDaddy's garden ซอยสวนผัก51, Waterside, The Local และVintage</doc>
