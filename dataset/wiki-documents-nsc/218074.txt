<doc id="218074" url="https://th.wikipedia.org/wiki?curid=218074" title="เรนโบว์วอร์ริเออร์">เรนโบว์วอร์ริเออร์ เรนโบว์วอร์ริเออร์ (, นักรบสายรุ้ง) เป็นชื่อของเรือธงที่ใช้ในการรณรงค์ด้านสิ่งแวดล้อมของกรีนพีซ โดยใช้เดินทางไปทั่วโลก เพื่อรณรงค์ต่อต้านการทำลายสิ่งแวดล้อม ไม่ว่าจะเป็นการล่าปลาวาฬ โลมา แมวน้ำ การทิ้งกากนิวเคลียร์วอร์ริเออร์ หรือการทดลองอาวุธนิวเคลียร์ เรนโบว์วอร์ริเออร์ลำปัจจุบันเป็นลำที่สอง โดยลำแรกเป็นเรือประมงสัญชาติสกอตแลนด์ ชื่อ "Sir William Hardy" ต่อขึ้นในปี ค.ศ. 1955 กรีนพีซซื้อมาปรับปรุง เปลี่ยนชื่อเป็น "Rainbow Warrior" และใช้งานมาตั้งแต่ ค.ศ. 1978 จนกระทั่งจมลงเมื่อวันที่ 10 กรกฎาคม ค.ศ. 1985 ที่ท่าเรือออกแลนด์ นิวซีแลนด์ จากการก่อวินาศกรรมโดยสายลับหน่วยอำนวยการความมั่นคงภายนอก (DGSE) ของฝรั่งเศส ระหว่างการเดินทางไปขัดขวางการทดลองอาวุธนิวเคลียร์ของฝรั่งเศส ที่เกาะปะการังโมรูโรอา โดยมีผู้เสียชีวิตไปพร้อมกับเรือ คือฟืร์นังดู ปือไรรา ช่างภาพชาวดัตช์ เรนโบว์วอร์ริเออร์ลำปัจจุบัน เป็นเรือใบสามเสาติดเครื่องยนต์ สัญชาติดัตช์ ชื่อ "Grampian Fame" ต่อขึ้นในปี ค.ศ. 1957 กรีนพีซได้นำมาปรับปรุง และเปลี่ยนชื่อใหม่ เริ่มทำการตั้งแต่วันที่ 10 กรกฎาคม ค.ศ. 1989 ในวันครบรอบ 4 ปี การอัปปางของเรนโบว์วอร์ริเออร์ลำแรก ชื่อเรนโบว์วอร์ริเออร์ มาจากชื่อหนังสือที่ตีพิมพ์ในปี ค.ศ. 1962 ชื่อ Warriors of the Rainbow โดย William Willoya เกี่ยวกับตำนานผู้พิทักษ์ ของชาวพื้นเมืองอเมริกัน โดยมีคำกล่าวที่มีชื่อเสียงของชีฟ ซีแอตเทิล (ค.ศ. 1786 – 1866) อดีตหัวหน้าเผ่าอินเดียนแดง ว่า เรืออีกสองลำของกรีนพีซ มีชื่อว่า อาร์กติกซันไรซ์ (MV Arctic Sunrise) เดิมเป็นเรือล่าแมวน้ำของนอร์เวย์ ชื่อ "Polarbjorn" (หมีขั้วโลก) และ เอสเพอรันซา (MV Esperanza) เดิมเป็นเรือดับเพลิงของรัสเซีย ชื่อ "Echo Fighter"</doc>
