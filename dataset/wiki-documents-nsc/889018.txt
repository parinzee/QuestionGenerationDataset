<doc id="889018" url="https://th.wikipedia.org/wiki?curid=889018" title="ปฏิบัติการอะนูบิส">ปฏิบัติการอะนูบิส ปฏิบัติการอะนูบิส (; ) เป็นปฏิบัติการของตำรวจเพื่อต่อต้านการลงประชามติเอกราชกาตาลุญญาซึ่งมีความพยายามจัดขึ้นในวันอาทิตย์ที่ 1 ตุลาคม พ.ศ. 2560 ผลที่ตามมาของปฏิบัติการและสถานการณ์ทางการเมืองที่เกี่ยวข้องในกาตาลุญญาได้ถูกระบุว่าเป็น วิกฤตการณ์กาตาลุญญา ภายในสถานการณ์ที่ใหญ่กว่าซึ่งเรียกกันว่า วิกฤตการณ์รัฐธรรมนูญสเปน พ.ศ. 2560 กองกำลังเจ้าหน้าที่ปกป้องพลเมือง () ซึ่งเป็นกำลังกึ่งตำรวจกึ่งทหารของสเปนเริ่มปฏิบัติการเมื่อวันพุธที่ 20 กันยายน พ.ศ. 2560 ตามคำสั่งของศาลชั้นต้นหมายเลข 13 แห่งบาร์เซโลนา ที่ทำการส่วนราชการต่าง ๆ ของทบวงการปกครองกาตาลุญญาถูกตรวจค้น มีผู้ถูกจับกุม 14 คนซึ่งรวมถึงตำแหน่งเจ้าหน้าที่ระดับสูง เจ้าหน้าที่ปกครอง และประธานบริหารบริษัทซึ่งมีส่วนเกี่ยวข้องในการเตรียมจัดการลงประชามติ ในเวลาเดียวกัน โรงพิมพ์หลายแห่งก็ถูกตรวจค้นเพื่อหาบัตรออกเสียงและหีบบัตรออกเสียง หลังจากการจู่โจมดังกล่าว ผู้คนออกมารวมตัวกันทันทีในบริเวณที่ทำการส่วนราชการต่าง ๆ ของแคว้นเพื่อสนับสนุนเจ้าหน้าที่ที่ถูกจับกุมและประท้วงการบุกค้น ในเช้าวันเดียวกัน ฌอร์ดี ซันเช็ซ อี ปิกัญญ็อล ประธานสมัชชาแห่งชาติกาตาลุญญาซึ่งเป็นองค์การที่สนับสนุนเอกราช เรียกร้องให้มี "การต่อต้านอย่างสันติ" ต่อการปฏิบัติงานของเจ้าหน้าที่ตำรวจ และเมื่อถึงวันศุกร์ที่ 22 กันยายน ผู้คนเริ่มรวมกลุ่มกันและปักหลักชุมนุมนอกอาคารต่าง ๆ ของสเปน การ์ลัส ปุดจ์ดาโมน ประธานทบวงการปกครองกาตาลุญญา กล่าวหาสเปนว่าละเมิดสิทธิมนุษยชนขั้นพื้นฐานและระบุว่าการลงประชามติจะเกิดขึ้นไม่ว่าอย่างไรก็ตาม ในขณะที่มาเรียโน ราฆอย นายกรัฐมนตรีสเปน ระบุว่าการลงประชามติถูกประกาศว่าไม่ชอบด้วยกฎหมายและสั่งเคลื่อนย้ายกำลังพลเพิ่มเติมเข้าไปในกาตาลุญญา คาดกันว่ามีเจ้าหน้าที่ตำรวจและทหารถึง 16,000 นาย กระจายอยู่ตามเมืองต่าง ๆ ของกาตาลุญญาในวันที่ 1 ตุลาคม</doc>
