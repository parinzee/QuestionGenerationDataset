<doc id="449465" url="https://th.wikipedia.org/wiki?curid=449465" title="พรรคสังคมนิยม (ฝรั่งเศส)">พรรคสังคมนิยม (ฝรั่งเศส) พรรคสังคมนิยม () เป็นพรรคการเมืองอุดมการณ์แบบสังคมนิยมประชาธิปไตยในประเทศฝรั่งเศส ซึ่งเป็นพรรคการเมืองซีกกลาง-ซ้ายที่มีขนาดใหญ่ที่สุด และยังเป็นพรรคใหญ่ในรัฐสภาฝรั่งเศสควบคู่ไปกับพรรคการเมืองซีกกลาง-ขวา คือ พรรคสหภาพเพื่อขบวนการประชาชน (UMP) โดยในปัจจุบันมีมาร์ทีน โอบรี เป็นหัวหน้าพรรคต่อจากนายฟร็องซัว ออล็องด์ พรรคสังคมนิยมได้เริ่มเข้ามามีบทบาททางการเมืองในปี ค.ศ. 1981 เมื่อนายฟร็องซัว มีแตร็องได้รับเลือกตั้งเป็นประธานาธิบดี ภายใต้การนำของเขาทำให้พรรคมีเสียงข้างมากในสภาผู้แทนราษฎร ในช่วงปี ค.ศ. 1981-1986 และอีกครั้งในช่วงปีค.ศ.1988-1933 โดยหัวหน้าพรรคคนถัดไปคือ ลียอแนล ฌ็อสแป็ง ได้แพ้ต่อฌัก ชีรักในการเลือกตั้งประธานาธิบดีในปี ค.ศ. 1995 อย่างไรก็ตามภายหลังจากการเลือกตั้งในปี ค.ศ. 1997 เขาก็ได้รับเลือกให้ดำรงตำแหน่งเป็นนายกรัฐมนตรีต่างขั้วกับประธานาธิบดี จนกระทั่งปี ค.ศ. 2002 ซึ่งเขาก็ได้แพ้การเลือกตั้งประธานาธิบดีในสมัยถัดไป ในการเลือกตั้งประธานาธิบดีฝรั่งเศสเมื่อปี ค.ศ. 2007 นางเซกอแลน รัวยาลจากพรรคสังคมนิยมก็แพ้ต่อนีกอลา ซาร์กอซี จากพรรค UMP จากนั้นพรรคสังคมนิยมก็ได้คะแนนเสียงข้างมากในการเลือกทั่วไปและการเลือกตั้งท้องถิ่น และก็ยังมีเสียงข้างมากในวุฒิสภาฝรั่งเศสเป็นครั้งแรกในรอบห้าสิบปี ในวันที่ 6 พฤษภาคม ค.ศ. 2012 ฟร็องซัว ออล็องด์ซึ่งเป็นหัวหน้าพรรคสังคมนิยมตั้งแต่ปี ค.ศ. 1997 ถึง 2008 ก็ได้รับเลือกตั้งเป็นประธานาธิบดีแห่งสาธารณรัฐฝรั่งเศสด้วยคะแนนเสียงข้างมากร้อยละ 51.9 พรรคสังคมนิยมเป็นหนึ่งในภาคีสมาชิกแห่งพรรคสังคมนิยมแห่งยุโรป (PES) และกลุ่มสังคมนิยมนานาชาติ (SI)</doc>
