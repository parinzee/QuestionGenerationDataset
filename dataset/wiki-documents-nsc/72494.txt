<doc id="72494" url="https://th.wikipedia.org/wiki?curid=72494" title="อารัคเน">อารัคเน อารัคเน () เป็นเรื่องที่ถูกเพิ่มเติมในตำนานเทพปกรณัมกรีกในภายหลัง ชื่อของอารัคเนมีความหมายว่า "แมงมุม" นางเป็นสาวทอผ้าที่มีฝีมือดีมากจนกระทั่งนางถือดีในทักษะของตนและเริ่มโอ้อวดว่าฝีมือการทอผ้าของตนเยี่ยมยอดกว่าเทพีอาธีนา (Athena) เทพีแห่งการทอผ้า อีกเสียด้วย เทพีอาธีนาถึงแก่โทสะเมื่อได้ยินเช่นนั้น แต่ก็ให้โอกาสอารัคเนได้แก้ตัว นางได้จำแลงกายเป็นหญิงชราเพื่อไปเตือนอารัคเนไม่ให้ท้าทายเทพเจ้า หากแต่อารัคเนกลับกล่าวเสียดสีและขอให้มีการแข่งขันขึ้นเพื่อพิสูจน์ฝีมือของตน เทพีอาธีนาจริงกลับคืนสู่ร่างเดิมและการแข่งขันก็เริ่มขึ้น เทพีอาธีนาทอผ้าออกมาเป็นลวดลายตอนที่นางมีชัยเหนือเทพโพไซดอน (Poseidon) และชาวเมืองเอเธนส์ได้ตั้งชื่อเมืองตามพระนามของนาง ส่วนลายผ้าของอารัคเนเป็นเรื่องราวของเทพซุส (Zeus) เป็นภาพเหตุการณ์ตอนที่มหาเทพแอบมีสัมพันธ์ชู้สาวกับเจ้าหญิงลีดา (Leda) ยุโรปา (Europa) และองค์หญิงดานาเอ (Danae) ถึงแม้ว่าเทพีอาธีนาจะยอมรับว่าฝีมือการทอผ้าของอารัคเนจะยอดเยี่ยมไร้ที่ติ แต่หัวข้อที่นางหยิบยกขึ้นมาใช้เป็นลวดลายทำให้เทพีไม่พอใจอย่างมาก ในที่สุดเทพีอาธีนาก็หมดความอดทน นางได้ทำลายผ้าทอผืนนั้นและที่ทอผ้า รวมทั้งทุบศีรษะของสาวทอผ้า อารัคแนลุแก่ความเขลาของตนและรู้สึกอับอายเป็นอย่างมาก นางจึงวิ่งหนีออกไปและแขวนคอตาย เทพีอาธีนานึกสงสารหญิงทอผ้า นางจึงพรมน้ำจากดอกอะโคไนท์ (aconite) และปลดเชือกที่ผูกคอซึ่งกลายเป็นใยแมงมุม ขณะที่ร่างของอารัคเนก็เปลี่ยนเป็นแมงมุม ราวเรื่องบ่งบอกว่าต้นกำเนิดการทอผ้าได้เลียนแบบมาจากแมงมุมและเชื่อกันว่าได้รับการปรับปรุงเป็นครั้งแรกในกลุ่มประเทศทางเอเชียตะวันตก ตำนานอีกด้านว่าเทพีอาธีนาอิจฉาอรัคเนที่ทอผ้าได้งดงามกว่า จึงสาปนางให้กลายเป็นแมงมุม</doc>
