<doc id="186159" url="https://th.wikipedia.org/wiki?curid=186159" title="สตาร์ซอคเก้อร์รายวัน">สตาร์ซอคเก้อร์รายวัน สตาร์ ซอคเก้อร์ รายวัน () หรือ สยามกีฬา/สตาร์ ซอคเก้อร์ () เป็นหนังสือพิมพ์รายวันขนาดแท็บลอยด์ ประเภทข่าวกีฬาฟุตบอล ฉบับแรกของประเทศไทย ในเครือสยามสปอร์ตซินดิเคทประวัติ ประวัติ. เมื่อเดือนมิถุนายน พ.ศ. 2535 ระวิ โหลทอง ประธานกรรมการบริษัท สยามสปอร์ตซินดิเคท จำกัด มีดำริในการเปิดเนื้อที่ให้กับการนำเสนอข่าวสาร เกี่ยวกับการแข่งขันฟุตบอลชิงแชมป์แห่งชาติยุโรป ครั้งที่ 9 ซึ่งสวีเดนเป็นเจ้าภาพ อย่างครบถ้วนรอบด้าน จึงจัดพิมพ์หนังสือพิมพ์สยามกีฬารายวันฉบับบ่าย ขนาดแท็บลอยด์ขึ้นเป็นพิเศษ โดยใช้ชื่อว่า สยามกีฬา/สตาร์ ซอคเก้อร์ เอ็กซ์ตรา ยูโร’92 ซึ่งได้รับการตอบรับจากแฟนฟุตบอลอย่างดีเยี่ยม เนื่องจากมียอดจำหน่ายสูงมาก หลังจากนั้น ระวิจึงดำเนินการต่อยอดจากฉบับพิเศษดังกล่าว ด้วยการเปิดเป็นหัวหนังสือพิมพ์ฉบับใหม่ เพื่อนำเสนอผลการแข่งขัน และข่าวสารความเคลื่อนไหวในวงการฟุตบอล โดยเฉพาะระดับสโมสรในยุโรป ในส่วนของกองบรรณาธิการ นายระวิได้นำทีมงานบางส่วนของสยามกีฬารายวัน และนิตยสารสตาร์ซอคเก้อร์รายสัปดาห์ มารวมตัวกัน อันเป็นสาเหตุส่วนหนึ่ง ที่ใช้ชื่อว่า สยามกีฬา/สตาร์ ซอคเก้อร์ ฉบับบ่าย ในขนาดแท็บลอยด์เช่นเดิม โดยเริ่มออกวางแผงเป็นปฐมฤกษ์ ในวันศุกร์ที่ 14 สิงหาคม ปีเดียวกัน (หนังสือพิมพ์ลงวันเสาร์ที่ 15 สิงหาคม มีจำนวน 16 หน้า) ซึ่งก็มียอดจำหน่ายที่ดี และได้รับการสนับสนุนจากผู้อ่านอย่างสูงมาก เช่นเดียวกับเมื่อคราว ยูโร’92 หนังสือพิมพ์สยามกีฬา/สตาร์ ซอคเก้อร์ (ที่เปลี่ยนชื่อเป็น สตาร์ ซอคเก้อร์ รายวัน ในเวลาถัดมา) เริ่มต้นด้วยราคาจำหน่ายฉบับละ 5 บาท จากนั้นได้ปรับราคาขึ้นเป็น 7 บาท, 10 บาท, 12 บาท และ 15 บาท ตามลำดับ โดยครั้งหลังสุด บมจ.สยามสปอร์ต แจ้งปรับขึ้นราคาหนังสือพิมพ์ในเครือทั้งหมด เริ่มในฉบับประจำวันที่ 16 สิงหาคม พ.ศ. 2551 โดยสตาร์ ซอคเก้อร์ รายวัน ปรับขึ้นเป็น 18 บาท, สปอร์ตพูล สปอร์ตแมน และตลาดลูกหนัง ปรับขึ้นเป็น 20 บาท และในเวลาต่อมา สยามกีฬารายวันก็ปรับราคาขึ้นเป็น 20 บาทเช่นกัน จนเกิดการวิจารณ์จากผู้อ่านว่า หนังสือพิมพ์เครือสยามสปอร์ต มีราคาจำหน่ายที่ไม่สมเหตุสมผลกับจำนวนเนื้อหา อนึ่ง กองบรรณาธิการสตาร์ ซอคเก้อร์ รายวัน เคยจัดทำหนังสือพิมพ์ขึ้นเป็นฉบับพิเศษอยู่สองคราวด้วยกัน ครั้งแรกในฉบับประจำวันอังคารที่ 16 สิงหาคม พ.ศ. 2548 เนื่องในโอกาสครบรอบ 13 ปี และครั้งที่สองในฉบับประจำวันพุธที่ 15 สิงหาคม พ.ศ. 2555 เนื่องในวาระครบรอบ 20 ปี โดยทั้งสองฉบับดังกล่าวมีจำนวน 104 หน้า</doc>
