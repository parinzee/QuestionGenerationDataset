<doc id="929998" url="https://th.wikipedia.org/wiki?curid=929998" title="แยกนานา">แยกนานา แยกนานา () เป็นทางแยกหนึ่งในกรุงเทพมหานคร ตั้งอยู่ในพื้นที่แขวงคลองเตย เขตคลองเตย เป็นสี่แยกที่เป็นจุดตัดกันระหว่างถนนสุขุมวิท กับซอยสุขุมวิท 4 (ซอยนานา) และซอยสุขุมวิท 3 (ซอยนานาเหนือ) โดยชื่อ "นานา" (รวมถึงชื่อซอย) นั้นมาจากนามสกุลของนายเล็ก นานา อดีตนักการเมืองและนักธุรกิจอสังหาริมทรัพย์ชาวไทยเชื้อสายอินเดีย ผู้ซึ่งเป็นเจ้าของที่ดินจำนวนมากในกรุงเทพมหานคร จนได้รับฉายาว่า "ราชาที่ดินกรุงเทพฯ" ซึ่งเป็นผู้ริเริ่มธุรกิจในย่านนี้ โดยมีสถานที่สำคัญใกล้เคียง คือ สถานีรถไฟฟ้านานา ตั้งอยู่บริเวณปากซอยสุขุมวิท 7 ห่างออกไปประมาณ 300 เมตร และนานาพลาซ่า ศูนย์การค้าสำคัญของย่านนี้ ซึ่งอยู่ในซอยสุขุมวิท 4 บริเวณรอบ ๆ แยกนานา รวมถึงในซอยสุขุมวิท 3 และ 4 เป็นแหล่งที่เป็นที่รู้จักกันดีในแง่ของความเป็นย่านโคมแดง เช่นเดียวกับ ย่านพัฒน์พงศ์, ธนิยะ หรือซอยคาวบอย อันเป็นแหล่งรวมสถานบันเทิงยามค่ำคืนจำนวนมาก ทั้ง ผับ, บาร์, ดิสโก้เทค (รวมถึงมีการขายบริการทางเพศด้วย) เป็นที่รู้จักกันดีของชาวต่างประเทศ รวมถึงยังเป็นที่อยู่อาศัยของชาวต่างประเทศจำนวนมาก ในหลากหลายเชื้อชาติและศาสนา ถือว่าเป็นย่านที่มีการพัฒนาและความเจริญ มีอาคารชุดหรือคอนโดมิเนียมขนาดใหญ่สร้างขึ้นอยู่ข้างเคียง</doc>
