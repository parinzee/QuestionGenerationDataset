<doc id="464737" url="https://th.wikipedia.org/wiki?curid=464737" title="ยังบาว">ยังบาว ยังบาว () เป็นภาพยนตร์ไทยที่เข้าฉายเมื่อวันที่ 30 พฤษภาคม พ.ศ. 2556 อำนวยการสร้างโดย ธนิตย์ จิตนุกูล และกำกับภาพยนตร์โดย ยุทธกร สุขมุกตาภา จากบริษัท แกรนด์ บิ๊ก แบง จำกัด โดยวงคาราบาวมีส่วนร่วมในการผลิต เนื้อเรื่องจะเน้นไปที่จุดกำเนิดของวง และการออกอัลบั้มเมด อิน ไทยแลนด์ ในปี พ.ศ. 2527 จนมีชื่อเสียงมาจนถึงปัจจุบัน โดยงานแถลงข่าวภาพยนตร์มีขึ้นในวันที่ 31 กรกฎาคม พ.ศ. 2555 ณ ศูนย์การค้าเอสพลานาด รัชดาภิเษก โดยเดิมมีการวางตัว อาทิวราห์ คงมาลัย (ตูน บอดี้สแลม) ให้รับบท ยืนยง โอภากุล (แอ๊ด คาราบาว) นักร้องนำและหัวหน้าวง แต่คิวงานไม่ลงตัวกับเวลาถ่ายทำ จึงเปลี่ยนตัวผู้แสดงเป็น ธนา เอี่ยมนิยม ซึ่งเป็นนักแสดงหน้าใหม่แทน ภาพยนตร์เรื่องนี้ได้ประสบปัญหาตลอด เมื่อมีข่าวว่าตูน บอดี้สแลม ถอนตัวออก ก็ทำให้ผู้สนับสนุน คือ ยามาฮ่า ถอนตัวออกไปด้วย อีกทั้งในวันแถลงข่าวและเปิดฉายรอบปฐมทัศน์สำหรับสื่อมวลชน ก็มีสมาชิกในวงคาราบาวมาร่วมงานเพียงคนเดียวเท่านั้น คือ กีรติ พรหมสาขา ณ สกลนคร (เขียว คาราบาว) แต่กระนั้นสมาชิกคนอื่น ๆ ในวงต่างก็ยืนยันว่า ไม่ได้มีปัญหากับภาพยนตร์ตามที่เป็นข่าว ในส่วนของคำวิจารณ์ อภินันท์ บุญเรืองพะเนา แห่งผู้จัดการออนไลน์ได้วิจารณ์ไว้ว่า การเปลี่ยนตัวนักแสดงนำ ทำให้การตลาดของภาพยนตร์ลดพลังลงไปเป็นอย่างมาก แต่กระนั้น ตัวละครทุกตัว แม้จะมีหลายคน แต่ทว่าภาพยนตร์ก็แบ่งสัดส่วนให้กับทุกคนอย่างเท่าเทียม ถ้าหากใครที่รักคาราบาวอยู่แล้ว ก็จะรักมากขึ้น เพราะคาราบาวในยุคสมัยนั้น ก็ไม่ต่างไปจากคนหนุ่มทุกคน ที่มีความมุ่งมั่นฝันใฝ่อยู่ในตน มีด้านที่อ่อนโยน เท่ากับที่มีความหุนหันพลันแล่นตามธรรมดาของเลือดลมแห่งวัยหนุ่ม เพียงแต่ภาพยนตร์อาจจะไม่ได้เหวี่ยงตัวละครเข้าสู่มุมอับกับสถานการณ์โหดหินที่ต้องเผชิญมากนัก และความโดดเด่นอีกอย่างของภาพยนตร์เรื่องนี้ คือ การสอดแทรกประวัติศาสตร์ทางการเมืองไทยลงไปได้อย่างไม่น่าเบื่อ ทั้งเรื่องราวของเหตุการณ์ 14 ตุลา หรือ เหตุการณ์ 6 ตุลา ที่สมาชิกแต่ละคนได้รับผลกระทบกันไปแตกต่างกัน สิ่งที่เป็นห่วงสำหรับภาพยนตร์เรื่องนี้ คือ กระแสค่อนข้างเงียบเหงามาก อาจจะเป็นผลมาจากการตลาดและบริษัทผลิตที่เป็นเพียงบริษัทเล็ก ๆนักแสดง นักแสดง. นักแสดงนำ- ธนา เอี่ยมนิยม (บอม) รับบทเป็น ยืนยง โอภากุล (แอ๊ด คาราบาว) - อารักษ์ อมรศุภศิริ รับบทเป็น ปรีชา ชนะภัย (เล็ก คาราบาว) - จุลจักร จักรพงษ์ (ฮิวโก้) รับบทเป็น เทียรี่ เมฆวัฒนา (เทียรี่ คาราบาว) - สมชาย เข็มกลัด รับบทเป็น อำนาจ ลูกจันทร์ (เป้า คาราบาว) - ปวริศร์ มงคลพิสิฐ รับบทเป็น กีรติ พรหมสาขา ณ สกลนคร (เขียว คาราบาว) - ศุภกรณ์ กิจสุวรรณ รับบทเป็น ธนิสร์ ศรีกลิ่นดี (อ.ธนิสร์) - ปิติศักดิ์ เยาวนานนท์ รับบทเป็น อนุพงษ์ ประถมปัทมะ (อ๊อด คาราบาว) - อาจารียา พรหมพฤกษ์ รับบทเป็น ศิรินทรา นิยากร - ซาร่า เล็กจ์ รับบทเป็น แสงดาว นักแสดงประกอบ- สิงโต นำโชค รับบทเป็น สานิตย์ ลิ่มศิลา (ไข่) - ภาสวร บวรกีรติ รับบทเป็น ไพรัช เพิ่มฉลาด (หนุ่ม, รัช) - ดาวิเด โดริโก้ รับบทเป็น ศุภกร บุญยานันต์ (แดง เพรสซิเดนท์) - ปิยะ ศาสตรวาหา รับบทเป็น ดิเรก อมาตยกุล (ตู้ เพรสซิเดนท์) - เกรซ มหาดำรงค์กุล รับบทเป็น จินต์ โอภากุล (แม่ของแอ๊ด) - คลาวเดีย จักรพันธุ์ รับบทเป็น ซิโมน เมฆวัฒนา (แม่ของเทียรี่) - เมฆ เมฆวัฒนา รับบทเป็น เทียรี่ เมฆวัฒนา (วัยรุ่น) - กีรติ พรหมสาขา ณ สกลนคร (เขียว คาราบาว) เสียงบรรยาย</doc>
