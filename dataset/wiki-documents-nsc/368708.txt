<doc id="368708" url="https://th.wikipedia.org/wiki?curid=368708" title="โคโยตี (องค์กร)">โคโยตี (องค์กร) โคโยตี (COYOTE) เป็นชื่อองค์กรเคลื่อนไหวเพื่อเรียกร้องสิทธิของผู้ประกอบอาชีพทางเพศองค์กรหนึ่ง มีวัตถุประสงค์เพื่อสร้างภาพลักษณ์ที่ดีขึ้นให้แก่หญิงนครโสเภณี ชายแมงดา และแม่เล้า ตลอดจนลบล้างมลทินที่สังคมมีต่ออาชีพในทางเพศ ก่อตั้งขึ้นในรัฐแคลิฟอร์เนียเมื่อ พ.ศ. 2516 โดยมาร์โก เซนต์ เจมส์ หญิงนครโสเภณีซึ่งผันตัวมาเป็นนักนิยมสิทธิสตรี ปัจจุบัน องค์กรโคโยตี้มีนางนอร์มา จีน อัลโมโดวาร์ (Norma Jean Almodovar) เป็นผู้อำนวยการ และมีสำนักงานสาขาที่นครซานฟรานซิสโก ชื่อขององค์กรมาจากภาษาอังกฤษว่า "COYOTE" ซึ่งย่อมาจาก "Call Off Your Old Tired Ethics" แปลว่า "อย่าไปใส่ใจขนบธรรมเนียมเก่าแก่ล้าสมัยของคุณอีกเลย" มาร์โกได้คำนี้มาจากการที่ทอม รอบบินส์ นักเขียนนวนิยายชาวอเมริกันผู้หนึ่ง เรียกขานเธอว่า "แม่จิ้งจอกสาวนักล่อลวง" (coyote trickster) และได้ดัดแปลงเป็นคำย่อของดังกล่าวเพื่อให้เข้ากับวัตถุประสงค์ขององค์กรตามลำดับ นางมาร์โกนั้นมีความเห็นว่า อาชีพทางเพศควรมีความเท่าเทียมเสมอกับอาชีพอื่น ๆ โดยเคยเขียนบทความตอนหนึ่งใน พ.ศ. 2516 ว่า "ไม่ควรจะมีความแตกต่างอย่างมากมายระหว่างการได้รับสินจ้างสำหรับการให้บริการทางเพศชั่วโมงหนึ่ง การรับจ้างพิมพ์ดีดชั่วโมงหนึ่ง หรือการแสดงบนเวทีชั่วโมงหนึ่ง" องค์กรโคโยตีให้บริการคำแนะนำอย่างมืออาชีพและการฝึกหัดสำหรับการบริการสังคมและองค์กรที่บังคับใช้กฎหมายเกี่ยวกับผู้ประกอบอาชีพทางเพศ สมาชิกขององค์กรยังได้รับการเรียกตัวเป็นพยานผู้เชี่ยวชาญในศาลหลายต่อหลายครั้งอีกด้วย นอกจากนี้ องค์กรโคโยตียังดำเนินงานเกี่ยวกับการให้ความรู้ในด้านการประกอบอาชีพทางเพศ การร่วมประเวณีอย่างปลอดภัย โรคเอดส์ และโรคส่งผ่านทางเพศสัมพันธ์ แก่สาธารณชนทั่วไป ผู้ประกอบอาชีพทางเพศ และลูกค้าของผู้ประกอบอาชีพทางเพศ</doc>
