<doc id="577765" url="https://th.wikipedia.org/wiki?curid=577765" title="มาร์เกอริต-มารี อาลาก็อก">มาร์เกอริต-มารี อาลาก็อก นักบุญมาร์เกอริต-มารี อาลาก็อก (; ) เป็นนักพรตหญิงโรมันคาทอลิกชาวฝรั่งเศส ผู้ส่งเสริมการอุทิศต่อพระหฤทัยของพระเยซูประวัติ ประวัติ. มาร์เกอริต-มารี อาลาก็อก เกิดเมื่อวันที่ 22 กรกฎาคม ค.ศ. 1647 ที่ดัชชีเบอร์กันดี ราชอาณาจักรฝรั่งเศส เป็นบุตรสาวของโกลด อาลาก็อก กับนางฟีลีแบร์ต ลาแม็ง เมื่อโตขึ้นครอบครัวของเธอส่งเธอเข้าเรียนที่โรงเรียนของคณะกลาริส เธอนอนป่วยด้วยไข้รูมาติกเป็นเวลานานถึง 5 ปี จึงหายป่วยเมื่อายุได้ 15 ปี มาร์เกอริตตัดสินใจไม่แต่งงานและอุทิศตนต่อศีลศักดิ์สิทธิ์ ในวันที่ 25 พฤษภาคม ค.ศ. 1671 มาร์เกอริตตัดสินใจเข้าคณะแม่พระเสด็จเยี่ยม และได้ปฏิญาณตนเป็นนักบวชหญิงในวันที่ 6 พฤศจิกายน ปีต่อมา วันที่ 27 ธันวาคม ค.ศ. 1673 พระเยซูได้มาประจักษ์ต่อภคินีมาร์เกอริตเป็นครั้งแรก และยังเสด็จมาต่อเนื่องนานถึงปีครึ่ง ในช่วงนี้พระเยซูตรัสกับภคินีมาร์เกอริตว่าพระองค์ได้เลือกท่านเป็นผู้เผยแพร่การอุทิศตนต่อพระหฤทัยของพระเยซู กำหนดให้รับศีลมหาสนิททุกวันศุกร์ต้นเดือนและมีการสมโภชพระหฤทัยของพระเยซูหลังเทศกาลเพนเทคอสต์ แม้อธิการิณีและบาทหลวงผู้ทำหน้าที่อภัยบาปประจำอารามจะเชื่อภคินีมาร์เกอริต แต่สมาชิกคนอื่น ๆ ในอารามยังไม่ยอมรับเรื่องนี้ การต่อต้านภายในอารามสิ้นสุดลงเมื่อภคินีมาร์เกอริตได้รับแต่งตั้งเป็นนวกาจารย์ในสมัยของอธิการิณีคนถัดมา อารามได้จัดการฉลองพระหฤทัยของพระเยซูขึ้นเป็นครั้งแรกในปี ค.ศ. 1686 และสองปีต่อมามีการสร้างโบสถ์น้อยพระหฤทัยขึ้นที่เมืองปาแร-เลอ-มอนียาล ภคินีมาร์เกอริต-มารี อาลาก็อก ถึงแก่มรณกรรมเมื่อวันที่ 17 ตุลาคม ค.ศ. 1690 สิริอายุได้ 43 ปีหลังมรณกรรม หลังมรณกรรม. ในเดือนมีนาคม ค.ศ. 1824 สมเด็จพระสันตะปาปาลีโอที่ 12 ได้สถาปนาภคินีมาร์เกอริต-มารี อาลาก็อก เป็นผู้น่าเคารพ ต่อมาได้รับการประกาศเป็นบุญราศีเมื่อวันที่ 18 กันยายน ค.ศ. 1864 โดยสมเด็จพระสันตะปาปาปิอุสที่ 9 และในที่สุดจึงได้รับการประกาศเป็นนักบุญโดยสมเด็จพระสันตะปาปาเบเนดิกต์ที่ 15 ในวันที่ 13 พฤษภาคม ค.ศ. 1920 วันฉลองนักบุญอาลาก็อกตรงกับวันมรณกรรมของท่าน คือวันที่ 17 ตุลาคม ต่อมาเลื่อนเป็นวันที่ 16 ตุลาคม ตั้งแต่ปี ค.ศ. 1969 เป็นต้นมา</doc>
