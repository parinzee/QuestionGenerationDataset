<doc id="656339" url="https://th.wikipedia.org/wiki?curid=656339" title="มหาวิทยาลัยเอ็กซิเตอร์">มหาวิทยาลัยเอ็กซิเตอร์ มหาวิทยาลัยเอ็กซิเตอร์ () เป็นสถาบันอุดมศึกษาของรัฐ ตั้งอยู่ทางภาคตะวันตกเฉียงใต้ของประเทศอังกฤษ สหราชอาณาจักร ปัจจุบันมีพื้นที่ทำการเรียนการสอน และทำการวิจัยรวมทั้งสิ้น 3 วิทยาเขต ซึ่งตั้งอยู่ในเมืองเอ็กซิเตอร์ มณฑลเดวอน จำนวน 2 วิทยาเขต และในมณฑลคอร์นวอลล์ 1 วิทยาเขต มหาวิทยาลัยเอ็กซิเตอร์ ได้รับตำแหน่ง มหาวิทยาลัยแห่งปี จากไทมส์ไฮเออร์เอ็ดดูเคชัน ในปีค.ศ. 2007 และ เดอะซันเดย์ไทมส์ ในปีค.ศ. 2013 และได้รับการจัดอันดับมหาวิทยาลัยในสหราชอาณาจักรอยู่ในอันดับที่ 7 จาก เดอะไทมส์ และ เดอะซันเดย์ไทมส์ (2015) และอันดับที่ 10 โดย เดอะการ์ดเดียน (2013) และ เดอะคอมพลีทยูนิเวอร์ซิตีไกด์ (2014) อีกทั้งยังได้รับการจัดอันดับให้อยู่ภายในสิบอันดับแรกมาตลอด ของการสำรวจความพึงพอใจของนักศึกษาระดับชาติ ตั้งแต่มีการเริ่มทำการสำรวจในปี ค.ศ. 2005 มหาวิทยาลัยเอ็กซิเตอร์เป็นสมาชิกของกลุ่มรัสเซล ซึ่งเป็นกลุ่มของมหาวิทยาลัยวิจัยขนาดใหญ่ชั้นนำของสหราชอาณาจักร รวมถึงกลุ่ม Universities UK สมาคมมหาวิทยาลัยแห่งยุโรป(EUA) สมาคมมหาวิทยาลัยแห่งเครือจักรภพ(ACU) และเป็นสถาบันการศึกษาที่ได้รับการรับรองจากสมาคม MBAs(AMBA)ประวัติ ประวัติ. มหาวิทยาลัยเอ็กซิเตอร์ มีจุดเริ่มต้นมาจากสถาบันการศึกษาที่เคยดำรงอยู่ในช่วงกลางของศตวรรษที่ 19 ในเอ็กซิเตอร์ และคอร์นวอลล์ โดยโรงเรียนศิลปะแห่งเอ็กซิเตอร์ และ โรงเรียนวิทยาศาสตร์แห่งเอ็กซิเตอร์ ได้ถูกก่อตั้งขึ้นในปีค.ศ. 1855 และ ค.ศ. 1863 ตามลำดับ เพื่อเป็นการเฉลิมฉลองให้กับพระราชกรณียกิจด้านการศึกษา และวิทยาศาสตร์ของเจ้าชายอัลเบิร์ต พระราชสวามี และทั้งได้รับแรงบันดาลใจมาจากนิทรรศการครั้งยิ่งใหญ่ในปีค.ศ. 1851 ก่อนที่จะย้ายที่ตั้งโรงเรียนมาอยู่ที่พิพิธภัณฑ์รอยัลอัลเบิร์ตเมมโมเรียล ในปีค.ศ. 1868 และต่อมาโรงเรียนได้รับความอุปถัมภ์จากมหาวิทยาลัยเคมบริดจ์ ยกฐานะเป็น วิทยาลัยเทคนิคและอุดมศึกษาภาคพิเศษแห่งเอ็กซิเตอร์ (Exeter Technical and University Extension College)ในปีค.ศ. 1893 หลังจากนั้นในปีค.ศ. 1900ได้เปลี่ยนชื่อเป็น วิทยาลัยรอยัลอัลเบิร์ตเมมโมเรียล (Royal Albert Memorial College) และย้ายที่ตั้งวิทยาลัยมาอยู่ที่ Bradninch Place บนถนนแกนดี และเปลี่ยนชื่ออีกครั้งเป็น วิทยาลัยอุดมศึกษาแห่งภาคตะวันตกเฉียงใต้ของอังกฤษ (University College of the South West of England) ในปีค.ศ. 1922 อัลเดอร์แมน รีด อดีตนายกเทศมนตรีเมืองเอ็กซิเตอร์ ได้บริจาคอาคาร Streatham Hall (ภายหลังเปลี่ยนชื่อเป็น Reed Hall เพื่อเป็นเกียรติแก่ผู้บริจาค)และสภาวิทยาลัยได้ลงทุนซื้อที่ดินแปลงใหญ่ย่าน Streatham ซึ่งมีสภาพเป็นเนินเขาทางทิศเหนือของใจกลางเมือง และย้ายวิทยาลัยไปยังบริเวณดังกล่าว ต่อมาในปีค.ศ. 1955 วิทยาลัยอุดมศึกษาแห่งภาคตะวันตกเฉียงใต้ของอังกฤษ ได้รับตราพระราชบัญญัติให้ยกฐานะขึ้นเป็น มหาวิทยาลัยเอ็กซิเตอร์ และสมเด็จพระราชินีนาถเอลิซาเบธที่ 2 ได้เสด็จมาทรงเปิดมหาวิทยาลัยอย่างเป็นทางการในปีถัดมา จากนั้นในปีค.ศ. 1978 วิทยาลัยเซนต์ลุคส์แห่งเอ็กซิเตอร์ ซึ่งมีจุดเริ่มต้นมาจากวิทยาลัยฝึกหัดมุขมณฑลเอ็กซิเตอร์ในปีค.ศ. 1840 ได้เข้ารวมเป็นส่วนหนึ่งของมหาวิทยาลัยเอ็กซิเตอร์ และกลายเป็นวิทยาเขตที่สองของมหาวิทยาลัย(St Luke's Campus) ตั้งอยู่ทางทิศใต้ของตัวเมือง นอกเหนือจากวิทยาเขตหลักของมหาวิทยาลัย(Streatham Campus) ต่อมาในปีค.ศ. 1993 โรงเรียนการเหมืองแร่แห่งเคมบอร์น ซึ่งก่อตั้งขึ้นในปีค.ศ. 1888 ก็ได้รวมเป็นส่วนหนึ่งของมหาวิทยาลัยเอ็กซิเตอร์ และกลายเป็นวิทยาเขตแห่งที่สามของมหาวิทยาลัย(Penryn Campus) ตั้งอยู่ในมณฑลคอร์นวอลล์ ในปีค.ศ. 2006 มหาวิทยาลัยเอ็กซิเตอร์ได้ทูลเกล้าฯ ถวายปริญญาดุษฎีบัณฑิตกิตติมศักดิ์ สาขาวิชากฎหมายให้แก่สมเด็จพระเทพรัตนราชสุดาฯ สยามบรมราชกุมารี วันที่ 2 พฤษภาคมค.ศ. 2012 สมเด็จพระราชินีนาถเอลิซาเบธที่ 2 พร้อมด้วยเจ้าชายฟิลิป ดยุกแห่งเอดินบะระ ได้ทรงเสด็จเยือนเมืองเอ็กซิเตอร์ และมหาวิทยาลัยเอ็กซิเตอร์ ซึ่งเป็นส่วนหนึ่งของพระราชพิธีพัชราภิเษกในสมเด็จพระราชินีนาถเอลิซาเบธที่ 2และได้ทรงทำพิธีเปิดอาคารโครงการฟอรัม ศูนย์บริการนักศึกษาแห่งใหม่ของมหาวิทยาลัยเอ็กซิเตอร์ศิษย์เก่าที่มีชื่อเสียงศิษย์เก่าที่มีชื่อเสียง. - ปีเตอร์ ฟิลลิปส์ - พระโอรสในเจ้าหญิงแอนน์ พระราชกุมารี - ซารา ฟิลลิปส์ - พระธิดาในเจ้าหญิงแอนน์ พระราชกุมารี - อินฟันตาเอเลนา ดัชเชสแห่งลูโก - พระราชธิดาในสมเด็จพระราชาธิบดีควน การ์โลสที่ 1 กับสมเด็จพระราชินีโซเฟียแห่งสเปน - ซุลฏอน บิน มุฮัมมัด อัลกอซิมี - เจ้าผู้ครองรัฐชาร์จาห์ สหรัฐอาหรับเอมิเรตส์ - เจ. เค. โรว์ลิง - ผู้ประพันธ์นวนิยายชุดแฮร์รี่ พอตเตอร์ - ทอม ยอร์ก - นักดนตรี นักแต่งเพลงชาวอังกฤษ นักร้องนำวงเรดิโอเฮด - วิล ยัง - นักร้องและนักแสดงชาวอังกฤษ - อับดัลลาห์ กุล - ประธานาธิบดีคนที่ 11 ของตุรกี - เฟลิกซ์ บักซ์ตัน - นักดนตรี สมาชิกวงเบสเมนต์แจกซ์ศิษย์เก่าชาวไทยที่มีชื่อเสียงศิษย์เก่าชาวไทยที่มีชื่อเสียง. - ตรีดาว อภัยวงศ์ สุขุม</doc>
