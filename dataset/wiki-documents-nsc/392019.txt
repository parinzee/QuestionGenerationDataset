<doc id="392019" url="https://th.wikipedia.org/wiki?curid=392019" title="ทรูมูฟ เอช">ทรูมูฟ เอช ทรูมูฟ เอช () หรือ บริษัท เรียลมูฟ จำกัด (Real Move Co., Ltd) และ บริษัท ทรูมูฟ เอช ยูนิเวอร์แซล คอมมิวนิเคชั่น จำกัด (TrueMove H Universal Communication Co., Ltd) เป็นบริษัทในเครือของ บริษัท ทรู คอร์ปอเรชั่น จำกัด (มหาชน) ที่ทำธุรกิจให้บริการโทรศัพท์มือถือรายหนึ่งในประเทศไทย โดยเป็นตัวแทนขายส่งต่อบริการของ กสท. โทรคมนาคม เดิมคือเครือข่ายฮัทซ์ ของบริษัท ฮัทจิสัน ซีเอที ไวร์เลส มัลติมีเดีย จำกัด ที่ถูกกลุ่มทรู คอร์ปอเรชั่น เข้าซื้อกิจการโดยผ่านความเห็นชอบจากกสท. โทรคมนาคม และได้รับอนุญาตในการดำเนินการโครงข่ายโทรศัพท์มือถือระยะที่ 3 (3G) บนเครือข่ายดับเบิลยูซีดีเอ็มเอ 850 เมกกะเฮิตซ์ บนช่วงความถี่ 15 เมกกะเฮิตซ์ ที่ถือว่ามากที่สุดในกลุ่มผู้ให้บริการในปัจจุบัน (รวมทรูมูฟ) และยังได้รับใบอนุญาตในการดำเนินการโครงข่ายโทรศัพท์มือถือบนเครือข่ายดับเบิลยูซีดีเอ็มเอ 2100 เมกกะเฮิตซ์ บนช่วงความถี่ 15 เมกกะเฮิตซ์ จาก กสทช. เพื่อมาดำเนินการโครงข่ายโทรศัพท์มือถือระยะที่ 3 และโครงข่ายโทรศัพท์มือถือระยะที่ 4 (4G LTE) โดยเครือข่าย ทรูมูฟ-เอช กับ ทรูมูฟ ในทางธุรกิจโทรคมนาคมจะถือว่าเป็นคนละเครือข่ายกัน แต่ทั้งสองเครือข่ายมีวิธีดำเนินการเหมือนกันทุกประการ ปัจจุบัน เมื่ออิงตามยอดผู้ใช้งาน ทรูมูฟ เอช เป็นผู้ให้บริการโครงข่ายโทรศัพท์เคลื่อนที่ อันดับที่ 2 ของประเทศผลิตภัณฑ์ และ บริการ ผลิตภัณฑ์ และ บริการ. ทรูมูฟ เอช ให้บริการโครงข่ายโทรศัพท์มือถือ 3G บนคลื่นความถี่ 850 MHz และ 2100 MHz และโครงข่าย 4G LTE บนคลื่นความถี่ 2100 MHz ซึ่งความถี่ 850 MHz เป็นคลื่นความถี่ต่ำสามารถส่งสัญญาณครอบคลุมพื้นที่ในวงกว้างและทั่วถึง ส่วนคลื่น 2100 MHz ซึ่งเป็นคลื่นความถี่สูง ใช้ได้ดีในจุดที่มีการใช้งานหนาแน่น นอกจากนี้ยังมีบริการ WiFi ผ่านระบบ Auto Login หรือเชื่อมต่อแบบอัตโนมัติ ด้วยความเร็วสูงสุด 200 Mbps ผ่าน WiFi hotspots มากกว่า 100,000 จุดทั่วประเทศ บริการโทรศัพท์เคลื่อนที่ยุคที่สามหรือ 3G ของทรูมูฟ เอช มีทั้งระบบรายเดือนและเติมเงิน (ระบบเติมเงิน เริ่มให้บริการเมื่อต้นปี 2555) โดยมีความเร็วในการให้บริการถึง 42 เมกะบิต/วินาที (ขึ้นอยู่กับอุปกรณ์ที่ใช้งานและพื้นที่ให้บริการ) โดยใช้เทคโนโลยี HSPA+ ในระยะแรกของการให้บริการ (ตุลาคม 2554) ทรูมูฟ เอช ครอบคลุมพื้นที่กรุงเทพมหานคร และอีก 16 จังหวัด ได้แก่ ปทุมธานี นนทบุรี สมุทรปราการ พระนครศรีอยุธยา นครปฐม สมุทรสาคร ชลบุรี ขอนแก่น นครราชสีมา อุดรธานี เชียงใหม่ สงขลา สุราษฎร์ธานี ภูเก็ต นครศรีธรรมราช และกระบี่ ต่อมาจึงครอบคลุมในทุกๆ อำเภอเมือง และสถานที่ท่องเที่ยวสำคัญๆ ใน 76 จังหวัดทั่วประเทศไทย และครอบคลุมพื้นที่มากที่สุด ในเขตกรุงเทพมหานครปริมณฑล รวมทั้งยังครอบคลุมในจุดที่ลึกที่สุดของกรุงเทพมหานครอย่างโครงการรถไฟฟ้ามหานคร สายเฉลิมรัชมงคลอีกด้วย แต่นอกเหนือจากนี้จะให้บริการผ่านการใช้งานข้ามเครือข่าย หรือโรมมิ่งกับทรูมูฟแทน ณ เดือนเมษายน 2556 ทรูมูฟ เอช ให้บริการ 3G ที่ครอบคลุมทั่วไทยครบทั้ง 77 จังหวัด 928 อำเภอ 7,394 ตำบล และ 67,615 หมู่บ้าน นอกจากนี้ ทรูมูฟ เอช ยังมีอุปกรณ์โทรศัพท์เคลื่อนที่ รุ่น Go Live สมาร์ทโฟนระบบปฏิบัติการแอนดรอยด์ รุ่น Go Live ทรู บียอนด์ (TRUE BEYOND) และอุปกรณ์เชื่อมต่ออินเทอร์เน็ต (แอร์การ์ด) ทั้งในระบบ 3G และ 4G LTE รวมถึงโทรศัพท์มือถือของผู้ผลิตต่างๆ เข้ามาจำหน่ายอีกด้วย โดยโครงข่ายที่ทรูมูฟ เอช นำมาให้บริการเป็นโครงข่ายรหัส 520-00 ของ กสท. โทรคมนาคม โดยตรง โดยเรียลมูฟรับหน้าที่ในการดำเนินการติดตั้งอุปกรณ์กระจายสัญญาณ ร่วมถึงพัฒนาระบบร่วมกันกับกสท. โทรคมนาคม แต่ในลักษณะของการให้บริการ ทรูมูฟ เอชจะได้เนื้อที่ในโครงข่ายเพียง 80% จากทั้งหมด ส่วนที่เหลือ กสท. โทรคมนาคม จะนำไปเปิดให้บริการ 3G ของตนเองในแบรนด์ My นอกจากนี้ทรูมูฟ เอช ยังมีโครงข่ายรหัส 520-04 ที่เป็นของเรียลฟิวเจอร์ สำหรับให้บริการโครงข่าย 3G คลื่นความถี่ 2100 เมกกะเฮิตซ์ และให้บริการโครงข่าย 4G LTE บนคลื่นความถี่ 2100 เมกกะเฮิตซ์เช่นกัน โดยทั้งสองระบบบนคลื่น 2100 เมกกะเฮิตซ์นี้ จะทำหน้านี้ในการดำเนินการต่างกันเล็กน้อย คือคลื่น 3G 2100 เมกกะเฮิตซ์ จะเอามาขยายสัญญาณ 3G ที่มีอยู่เดิมของ 520-00 ให้เข้มมากขึ้น และเพื่อให้รองรับอุปกรณ์ต่างๆ ได้เพิ่มมากขึ้น ส่วนคลื่น LTE 2100 เมกกะเฮิตซ์ จะเป็นการแบ่งคลื่นจาก 3G 2100 เมกกะเฮิตซ์บางส่วน เพื่อให้บริการในหัวเมืองหลัก ที่ต้องการความเร็วในการใช้งานค่อนข้างสูง และทั้ง 3 คลื่น จะโรมมิ่งสลับกันไปมา ตามแต่ละพื้นที่ที่ให้บริการได้ ทรูมูฟ เอชเปิดให้บริการ 4G LTE เป็นรายแรกในประเทศไทย โดยเริ่มให้ทดลองใช้ได้ เมื่อเดือนกุมภาพันธ์ 2556 และเมื่อวันที่ 8 พฤษภาคม 2556 ทรูมูฟ เอช ได้แถลงข่าวเปิดตัวสโลแกนใหม่ The Best 3G And The First 4G พร้อมเปิดตัวบริการ 4G LTE เชิงพาณิชย์เป็นรายแรก (โดยการแบ่งคลื่น 2100 MHz ที่ได้จากการประมูล 3G บางส่วน เป็นช่วงความถี่กว้าง 10 MHz) ให้บริการที่ความเร็วดาวน์โหลด 100 Mbps และอัปโหลด 50Mbps โดยในช่วงแรกจะเปิดให้บริการใจกลางกรุงเทพฯ ก่อนขยายออกไปครอบคลุมทั่วกรุงเทพฯ และปริมณฑล (นนทบุรี ปทุมธานี สมุทรปราการ) รวมถึงอีก 13 หัวเมือง ประกอบไปด้วย ขอนแก่น, เชียงใหม่, ชะอำ-หัวหิน, ชลบุรี, นครปฐม, โคราช, (อ.เมือง อ.ปากช่อง), นครศรีธรรมราช, พิษณุโลก, ภูเก็ต, สงขลา (อ.เมือง, อำเภอหาดใหญ่), สุราษฏร์ธานี (อ.เมือง, เกาะสมุย), อุบลราชธานี และอยุธยา ภายในสิ้นปี 2556 ต้นปี 2557 ทรูมุฟ เอช ขยายจุดบริการ 4G LTE ครอบคลุมใจกลางเมือง 14 จังหวัด พร้อมแหล่งท่องเที่ยวยอดนิยม และจุดเชื่อมต่อชายแดน ส่วนเครือข่าย 3G ของทรูมูฟ เอช บนความถี่ 850/2100 MHz ให้บริการครอบคลุมมากที่สุดในประเทศไทย ทรูมูฟ เอช ยังมีบริการ WiFi เพื่อเสริมประสิทธิภาพการใช้งาน 3G ในบางจุด ด้วยความเร็วสูงสุด 200 Mbps* ผ่าน WiFi hotspots มากกว่า 100,000 จุดทั่วประเทศ เดือนกันยายน 2556 ทรูมูฟ เอช ออกภาพยนตร์โฆษณาเรื่อง “การให้ คือการสื่อสารที่ดีที่สุด" ซึ่งกลายเป็น ทอล์ค ออฟ เดอะ ทาวน์ หรือมีการพูดถึงมากที่สุด มีการแชร์ผ่านสังคมออน์ไลน์จำนวนมาก โดยหลังจากอัปโหลดในยูทูป 5 วัน มียอดเข้าชมสูงถึง 3 ล้านกว่าครั้ง และมากกว่า 10 ล้านครั้งในอีกสองสามวันถัดมา ทำให้ได้รับกระแสตอบรับและคำชมจากผู้ชมทั่วโลก ที่รวมถึงสื่อต่างประเทศที่เขียนแนะนำผ่านบทความต่าง ๆ จำนวนมากอีกด้วย นอกจากนี้ ผู้บริหารสื่อดัง ๆ ของโลกอย่างเช่น Vic Gundotra ผู้บริหาร Google และ Tim O’Reilly ผู้บริหาร O’Reilly Media สองผู้ทรงอิทธิพลในโลก IT ก็ชื่นชอบโฆษณาตัวนี้จนนำไปแชร์ลงหน้า Google+ ของตัวเองด้วย วันที่ 18 มิถุนายน 2557 ทรูมูฟ เอช เปิดตัวแคมเปญ “เครือข่าย 3G ที่ 1 ของเรา ครอบคลุมที่ 1 ทั่วไทย” ทรูมูฟ เอช ได้ใช้ศิลปินนักร้องจากรายการทรู อะคาเดมี่ แฟนเทเชีย และนักแสดงของไทยที่มีชื่อเสียงโด่งดังมาเป็นพรีเซ็นต์เตอร์ในภาพยนตร์โฆษณา อาทิ ณเดชน์ คูกิมิยะ, อุรัสยา เสปอร์บันด์, ปกรณ์ ฉัตรบริรักษ์, ราศรี บาเลนซิเอก้า, เจมส์ มาร์ รวมไปถึงศิลปินชื่อดังจากต่างชาติ อาทิ เกิลส์เจเนอเรชัน และทีมปีศาจแดง แมนเชสเตอร์ ยูไนเต็ด เป็นต้น ตอนนี้ค่ายนี้ดูจะมีความสุขที่สุด เพราะมีคลื่นความถี่มารองรับหลังสัญญาสัมปทานที่จะหมดในปี 2556 สองย่าน คือ ที่ความถี่ 850 MHz ความกว้าง 15 MHz มีอายุถึงปี พ.ศ. 2568 และความถี่ 2100 MHz ความกว้าง 15 MHz มีอายุถึงปี พ.ศ. 2570 รวมแล้วมีถึง 30 MHz ในการให้บริการ 3G และล่าสุดความไม่แน่นอนในการทำสัญญา 3G รูปแบบใหม่กับ CAT มีความชัดเจนขึ้นเป็นลำดับว่าเป็นสัญญาที่ไม่เป็นโมฆะ เมื่อมีการปรับปรุงแก้ไขสัญญาบางข้อสามารถดำเนินธุรกิจต่อได้เลย ทำให้เป็นผู้ประกอบการเครือข่าย 3G ที่ได้เปรียบรายอื่นที่สุดในเวลานี้ ล่าสุดผู้บริหาร TrueMove ให้ข้อมูลว่ามีสถานีฐานที่รองรับเครือข่าย 3G บนคลื่น 850 MHz ประมาณ 13,000 สถานี ซึ่งสามารถให้บริการครอบคลุมถึง 51,161 หมู่บ้านแล้ว แม้จะมีพื้นที่ให้บริการ 3G ครอบคลุมทั้งประเทศที่ย่าน 850 MHz แต่ค่ายนี้ก็ไม่สามารถละเลยที่จะไม่ลงทุนโครงข่ายในย่านความถี่ 2100 MHz เนื่องด้วยติดเงื่อนไขการประมูลที่ต้องปฏิบัติตาม โดยเราจะเห็นการลงทุนและติดตั้งอุปกรณ์ย่านความถี่ 2100 MHz ที่เน้นในกรุงเทพฯ และหัวเมืองหลักเท่านั้น โดยอุปกรณ์ที่ลงสามารถปรับเปลี่ยนจากเทคโนโลยี 3G เป็น 4G ได้เลย โครงข่าย 4G LTE ในปี 2556 มีสองย่าน บนคลื่นความถี่ 850 และ 2100 MHz ในปี 2559 สี่คลื่น คือ ความถี่ 850 900 1800 และ 2100 MHz เมื่อความถี่ 1800 MHz ความกว้าง 15 MHz มีอายุถึงปี พ.ศ. 2576คลื่นความถี่ที่ใช้งาน คลื่นความถี่ที่ใช้งาน. ทรูมูฟ เอช เป็นผู้ให้บริการโทรศัพท์มือถือที่ถือครองคลื่นความถี่สูงถึง 55 MHz นับเป็นอันดับสองในอุตสาหกรรม ปัจจุบัน ทรูมูฟ เอช ได้จัดสรรการให้บริการแต่ละคลื่นความถี่ดังต่อไปนี้ข้อวิจารณ์ ข้อวิจารณ์. วันที่ 13 เมษายน 2561 สำนักงานพัฒนาธุรกรรมทางอิเล็กทรอนิกส์ (องค์การมหาชน) รายงานอ้างอิงนิอัลล์ เมอร์ริแกน (Niall Merrigan) นักวิจัยด้านความมั่นคงว่า ข้อมูลผู้ใช้บริการทรูมูฟ เอชรั่วไหล เนื่องจากเก็บข้อมูลในแอมะซอน เอส3 บักเก็ต (Amazon S3 bucket) ที่รักษาความปลอดภัยไม่เพียงพอ โดยเป็นไฟล์สแกนสำเนาบัตรประชาชน ใบขับขี่และหนังสือเดินทางระหว่างปี 2559 ถึง 2561 จำนวนประมาณ 46,000 ไฟล์ ทั้งนี้ หากบุคคลภายนอกทราบยูอาร์แอลก็สามารถดาวน์โหลดไฟล์ได้ทั้งหมด ทางเมอร์ริแกนพยายามติดต่อบริษัทตั้งแต่วันที่ 10 มีนาคม โดยบริษัทยอมรับว่าไม่มีหน่วยงานด้านความปลอดภัยเฉพาะ เพิ่งมาปิดความเป็นสาธารณะไปเมื่อวันที่ 12 เมษายน 2561 ต่อมา ทรูออกแถลงการณ์ยอมรับว่าถูกแฮกข้อมูลผ่านไอทรูมาร์ต (Itruemart) โดยผู้ได้รับผลกระทบได้แก่ผู้ซื้อโทรศัพท์เคลื่อนที่พร้อมแพคเกจบริการทรูมูฟ เอช และลงทะเบียนซิมทางไอทรูมาร์ต ทีมงานจะมีการส่งแจ้งเตือนไปยังลูกค้ากลุ่มดังกล่าว ด้านสำนักงานพัฒนาธุรกรรมทางอิเล็กทรอนิกส์ (องค์การมหาชน) แนะนำให้ประชาชนไปลงบันทึกประจำวันแจ้งไว้เป็นหลักฐานป้องกันผู้ร้ายนำไปสวมรอยหรือปลอมแปลง สำนักงานคณะกรรมการกิจการกระจายเสียง กิจการโทรทัศน์ และกิจการโทรคมนาคมแห่งชาติ (กสทช.) เรียกให้ทรูมูฟ เอช เข้าชี้แจงข้อเท็จจริงในวันที่ 17 เมษายน 2561 ด้านเลขาธิการ กสทช. ระบุว่า หากมีความผิดอาจถึงขั้นพักใช้ เพิกถอนใบอนุญาต วันที่ 17 เมษายน 2561 ผู้บริหารบริษัทไอทรูมาร์ทและ ทรู คอร์เปอเรชั่นเข้าชี้แจงกับ กสทช. โดยให้ข้อมูลว่าข้อมูลที่เก็บไว้ในคลาวด์มีจำนวน 11,400 เลขหมาย จากจำนวนลูกค้า 1 ล้านรายที่ลงทะเบียนผ่านทางออนไลน์ และการเข้าถึงข้อมูลตามข่าวมาจากการเจาะข้อมูลด้วยเครื่องมือพิเศษ 3 ชั้นซึ่งคนทั่วไปไม่สามารถเข้าถึงได้ ด้าน กสทช. ยังไม่สรุปว่าทรูมีความผิดหรือไม่ แต่จะทำหนังสือเตือนผู้ให้บริการทุกเครือข่ายโทรทัศน์ให้ตรวจสอบการจัดเก็บข้อมูลส่วนบุคคลของลูกค้า และอาจใช้งบประมาณจากกองทุนบริการโทรคมนาคมพื้นฐานโดยทั่วถึงและบริการเพื่อสังคม (USO) จัดทำฐานจัดเก็บข้อมูลส่วนบุคคลของผู้ใช้เครือข่ายทุกค่ายแทนเอกชน วันที่ 18 เมษายน 2561 กสทช. สั่งให้บริษัท เรียล มูฟ จำกัด เยียวยาความเสียหายต่อผู้ใช้บริการที่ได้รับผลกระทบภายใน 7 วัน โดยหากไม่ปฏิบัติตามจะมีโทษปรับไม่ต่ำกว่าสองหมื่นบาทต่อวัน</doc>
