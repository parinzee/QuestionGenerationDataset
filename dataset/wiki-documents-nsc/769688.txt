<doc id="769688" url="https://th.wikipedia.org/wiki?curid=769688" title="เฮนเนสซี เวนอม จีที">เฮนเนสซี เวนอม จีที เฮนเนสซี เวนอม จีที () เป็นรถยนต์นั่งสมรรถนะสูง เครื่องยนต์กลางลำหลัง ขับเคลื่อนสองล้อท้าย (RMR) 2 ประตู 2 ที่นั่ง ผลิตโดยบริษัทรถยนต์สัญชาติอเมริกา เฮนเนสซีเพอร์ฟอร์แมนซ์เอนจีเนียริง (Hennessey Performance Engineering) รถเกิดจากการประกอบขึ้น 2 ส่วน คือ ส่วนตัวถังซึ่งใช้เค้าโครงมาจากโลตัส เอ็กซิจ แต่มีการปรับปรุงตัวโครงหลายส่วนเช่น เพิ่มช่วงฐานและความยาวเป็นต้น และส่วนเครื่องยนตร์ที่บริษัทเฮนเนสซีสร้างขึ้นเอง เฮนเนสซี เวนอม จีที ใช้เครื่องยนตร์ขนาด 7.0 ลิตร [427ci] LSX ทวินเทอร์โบชาร์ทจ์ วี8 ระบบเกียร์ธรรมดา 6 จังหวะ รถประกอบขึ้นจากคาร์บอนไฟเบอร์รวมถึงล้อ ทำให้มีน้ำหนักเปล่าโดยรวมเพียง 2,743 ปอนด์ (1,244 กิโลกรัม) ในวันที่ 21 มกราคม ค.ศ. 2013 รถได้รับการจดบันทึกลงกินเนสบุ๊ค ในฐานะรถที่ทำความเร่งเร็วที่สุดในโลก ในช่วง 0-300 กม./ชม. (0–186 ไมล์/ชม.) ในเวลาเฉลี่ยที่ 13.63 วินาที นอกจากนี้รถยังสามารถทำอัตราเร่ง 0-200 กม./ชม. ด้วยเวลาเพียง 14.51 วินาทีซึ่งเร็วกว่าคอนิกเส็กก์ อาเกียรา ที่ทำไว้ 17.68 วินาที จึงทำให้เฮนเนสซี เวนอม จีที เป็นรถที่อัตราเร่งเร็วที่สุดอย่างไม่เป็นทางการอีกด้วย และในวันที่ 14 กุมภาพันธ์ ค.ศ. 2014 เฮนเนสซี เวนอม จีที ได้ลงสนามที่เคนเนดีสเปซเซนเตอร์ (Kennedy Space Center) ซึ่งเป็นสนามแข่งขนาด 5.18 กม. รถสามารถวิ่งด้วยความเร็วสูงสุดถึง 435.31 กม./ชม. (270.49 ไมล์/ชม.) ซึ่งถือว่าเร็วที่สุดเท่าที่ปัจจุบันทำได้ แต่ยังไม่ได้รับการจดบันทึกในกินเนสบุ๊ค เฮนเนสซี เวนอม จีที จำหน่ายออกสู่ตลาดน้อยมาก คือเพียง 16 คัน ซึ่งเป้าหมายที่บริษัทตั้งไว้ที่ 30 คัน ซึ่งรวมถึงโรดสเตอร์เปิดประทุนที่จัดทำพิเศษของสตีเฟ่น ไทเลอร์ นักร้องนำวงแอโรสมิธอีกด้วย</doc>
