<doc id="196085" url="https://th.wikipedia.org/wiki?curid=196085" title="กันและกัน">กันและกัน "กันและกัน" เป็นเพลงประกอบภาพยนตร์เรื่อง รักแห่งสยาม ประพันธ์คำร้องและทำนองโดย ชูเกียรติ ศักดิ์วีระกุล เรียบเรียงโดย ธีร์ ชัยธีระสุเวช ขับร้องโดยสุวีระ บุญรอด และในเวอร์ชันอื่นขับร้องโดยวิชญ์วิสิฐ หิรัญวงษ์กุล ซึ่งยังร้องในภาพยนตร์ 2 ครั้ง ในฉากงานเลี้ยง เป็นแบบอคูสติก และในคอนเสิร์ตช่วงท้ายเรื่อง เป็นแบบบันทึกเสียงสดกับวงออกัส และฉบับชูเกียรติ ศักดิ์วีระกุล ขับร้องในฉบับอคูสติก อยู่ในอัลบั้มเพลงประกอบภาพยนตร์ มิวสิกวิดีโอเพลงนี้ ถ่ายทำที่สยามสแควร์ ซึ่งได้ทีมนักแสดงในภาพยนตร์ร่วมแสดงอย่าง มาริโอ้ เมาเร่อ,วิชญ์วิสิฐ หิรัญวงษ์กุล,อธิชา พงศ์ศิลป์พิพัฒน์ และ กัญญา รัตนเพชร์ โดยในมิวสิกวิดีโอจะตัดภาพสลับกับภาพยนตร์ การถ่ายทำจะถ่ายท่ามกลางคนเดินพลุกพล่านในสยามสแควร์ เดินสวนไปสวนมากับนักแสดง อีกทั้งมีภาพ สุวีระ ปรากฏที่จอเชกเกอร์สกรีน เพลงนี้ได้รับรางวัล Song of The Year จากงานแฟตอวอร์ด ครั้งที่ 6 ได้รับรางวัลเพลงยอดนิยมสุดซี้ดประจำปี จากงานซีดอวอร์ดส และ เพลงแห่งปี จาก ไนน์เอ็นเตอร์เทนอวอร์ดส 2008ประวัติ ประวัติ. เพลง "กันและกัน" เริ่มต้นจากเนื้อหาจากภาพยนตร์ ขณะนั้นที่ชูเกียรติเขียนบทภาพยนตร์เสร็จเรียบร้อยและต้องการหาเพลงประกอบ ตีโจทย์จากมิวที่รักใครสักคน ซึ่งมีวิธีมากมายในการบอกรัก และมีเพลงรักมากมายหลายร้อยหลายพันเพลง ถ้าเขียนเพลงให้คนที่รักสักเพลง จะปลื้มหรือไม่ เมื่อถามถึงว่าแต่งมาให้ใครหรือไม่ มะเดี่ยวอธิบายว่า "ในตอนนั้นที่เขียนเพื่อจะเอามาเป็นบทหนังเนี่ย คือตอนนั้นไม่รักแล้วเพราะว่าเค้าไม่รักเรา แต่เรายังรักเค้าอยู่ ก็...ก็เขียนได้ ก็เหมือนกับมิวในหนังอ่ะครับ "การตอบรับ การตอบรับ. ในด้านการจัดอันดับเพลง "กันและกัน" ขึ้นอันดับ 1 บนคลื่นซี๊ด ชาร์ทท็อป 20 นานกว่า 4 สัปดาห์ ส่วนบนชาร์ทเอ็มทีวีไทยแลนด์เพลงนี้ขึ้นสูงสุดอันดับ 6 และในการจัดอันดับประจำปีของคลื่น FM Max ประจำปี 2550 เพลง "กันและกัน" อยู่อันดับที่ 10 ของอันดับ ในส่วนการนำมาร้องใหม่โดยศิลปินอื่น ในงานแฟตอวอร์ดครั้งที่ 6 วงเท็ดดี้สกา นำเพลง "กันและกัน" มาร้องใหม่ในแนวสกา ในการแข่งขัน ทรู อคาเดมี่ แฟนเทเชีย ซีซั่นที่ 5 ภัทรภณ โตอุ่น นำเพลงมาร้องในโจทย์หัวข้อ My Songs Your Songs และในคอนเสิร์ต “คัฟเวอร์ไนท์ พลัส” ที่จัดโดยคลื่นกรีฟเวฟ ที่หอประชุมเล็ก มหาวิทยาลัยธรรมศาสตร์ ท่าพระจันทร์ ซึ่งมีแนวคิดนำเพลงรักมาทำใหม่โดย ธนกฤต พานิชวิทย์ และ ศักดิ์สิทธิ์ เวชสุภาพร นำเพลงนี้มาร้องด้วยกันในงานนี้รางวัล</doc>
