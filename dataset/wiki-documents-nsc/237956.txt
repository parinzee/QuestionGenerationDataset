<doc id="237956" url="https://th.wikipedia.org/wiki?curid=237956" title="เอเลนอร์แห่งออสเตรีย สมเด็จพระราชินีแห่งฝรั่งเศส">เอเลนอร์แห่งออสเตรีย สมเด็จพระราชินีแห่งฝรั่งเศส เอเลนอร์แห่งออสเตรีย สมเด็จพระราชินีแห่งฝรั่งเศส หรือ เอเลนอร์แห่งออสเตรีย สมเด็จพระราชินีแห่งโปรตุเกส หรือ เอเลนอร์แห่งคาสตีล () (15 พฤศจิกายน ค.ศ. 1498 - 25 กุมภาพันธ์ ค.ศ. 1558) เอเลนอร์แห่งออสเตรีย เป็นสมเด็จพระราชินีแห่งโปรตุเกสในพระเจ้ามานูเอลที่ 1 แห่งโปรตุเกส ระหว่างวันที่ 16 กรกฎาคม ค.ศ. 1516 ถึงวันที่ 13 ธันวาคม ค.ศ. 1521 และเป็นสมเด็จพระราชินีแห่งฝรั่งเศสในพระเจ้าฟรองซัวส์ที่ 1 แห่งฝรั่งเศสระหว่างวันที่ 4 กรกฎาคม ค.ศ. 1530 ถึงวันที่ 31 มีนาคม ค.ศ. 1547 เอเลนอร์แห่งออสเตรียประสูติเมื่อวันที่ 15 พฤศจิกายน ค.ศ. 1498 ที่เลอวอง (Leuven) ในฝรั่งเศส เป็นพระธิดาองค์โตในฟิลลิปเดอะแฮนดซัม อาร์คดยุคแห่งออสเตรียและดยุคแห่งเบอร์กันดี กับโจอันนา สมเด็จพระราชินีแห่งคาสตีล ทรงมีบรรดาศักดิ์เป็นอาร์คดัชเชสแห่งออสเตรียเมื่อประสูติ และทรงเป็นเจ้าหญิงแห่งคาสตีล (Infanta of Castile) ของราชวงศ์แฮ็บส์เบิร์ก หลังจากที่เป็นพระราชินีหม้ายพระองค์ก็ทรงได้รับบรรดาศักดิ์เป็นดัชเชสแห่งตูแรน (Touraine) ระหว่างปี ค.ศ. 1547 ถึงปี ค.ศ. 1558 พระนามในภาษาสเปนและโปรตุเกสคือ “Leonor” และภาษาฝรั่งเศสคือ “Éléonore” หรือ “Aliénor” เอเลนอร์ทรงเป็นพี่น้องกับ สมเด็จพระจักรพรรดิคาร์ลที่ 5 แห่งโรมันอันศักดิ์สิทธิ์, สมเด็จพระจักรพรรดิเฟอร์ดินันด์ที่ 1 แห่งโรมันอันศักดิ์สิทธิ์, แมรีแห่งออสเตรีย สมเด็จพระราชินีแห่งฮังการี และ แคทเธอรินแห่งออสเตรีย สมเด็จพระราชินีแห่งโปรตุเกส เมื่อเอเลนอร์ยังทรงพระเยาว์ก็มีการพยายามจัดการเสกสมรสระหว่างพระองค์กับพระมหากษัตริย์ในราชอาณาจักรต่างๆ ที่รวมทั้งราชอาณาจักรอังกฤษ (พระเจ้าเฮนรีที่ 7 หรือ พระเจ้าเฮนรีที่ 8), หรือกับราชอาณาจักรฝรั่งเศส (พระเจ้าหลุยส์ที่ 12 หรือ พระเจ้าฟรองซัวส์ที่ 1) หรือกับพระมหากษัตริย์โปแลนด์ (พระเจ้าซิกิสมุนด์ที่ 1 แห่งโปแลนด์) แต่ก็ไม่เป็นที่ตกลงกันได้ ในที่สุดก็ทรงเสกสมรสกับพระเจ้ามานูเอลที่ 1 แห่งโปรตุเกส หลังจากการเสนอการสมรสของพระเจ้ามานูเอลกับลูกพี่ลูกน้องของพระองค์ล้มเหลวลง เอเลนอร์และพระเจ้ามานูเอลเสกสมรสกันเมื่อวันที่ 16 กรกฎาคม ค.ศ. 1518 มีพระราชโอรสธิดาด้วยกันสองพระองค์ มกุฎราชกุมารคาร์ลอสแห่งโปรตุเกส ผู้สิ้นพระชนม์ตั้งแต่ยังทรงพระเยาว์ และเจ้าหญิงมาเรีย เลดี้แห่งวิซู เอเลนอร์ทรงเป็นหม้ายเมื่อพระสวามีเสด็จสวรรคตด้วยโรคระบาดเมื่อวันที่13 ธันวาคม ค.ศ. 1521 หลังจากนั้นก็ทรงเสกสมรสกับพระเจ้าฟรองซัวส์ที่ 1 แห่งฝรั่งเศสเมื่อวันที่4 กรกฎาคม ค.ศ. 1530 ตามสนธิสัญญา "La Paz de las Damas" (“ความสงบของสตรี”) ทั้งสองพระองค์ไม่มีพระราชโอรสธิดาด้วยกัน ในฐานะพระราชินีแห่งฝรั่งเศสพระองค์ไม่ทรงมีอำนาจทางการเมืองแต่อย่างใด แต่ก็ทรงถูกใช้เป็นผู้ติดต่อระหว่างฝรั่งเศสและจักรวรรดิโรมันอันศักดิ์สิทธิ์ เอเลนอร์สิ้นพระชนม์เมื่อ 25 กุมภาพันธ์ ค.ศ. 1558 ขณะที่เสด็จกลับจากการไปปรองดองกับพระธิดา</doc>
