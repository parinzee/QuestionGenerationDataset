<doc id="628149" url="https://th.wikipedia.org/wiki?curid=628149" title="เจ้า ยฺเหวียนหยั่น">เจ้า ยฺเหวียนหยั่น เจ้า ยฺเหวียนหยั่น (; 985–1044) หรือพระนามอย่างเป็นทางการว่า องค์ชายโจวกงซู่ (周恭肅王; Prince Gongsu of Zhou) เป็นเจ้าในราชวงศ์ซ่ง เป็นพระโอรสพระองค์ที่แปดของพระเจ้าไท่จง จึงมักเรียกกันว่า อ๋องแปด (八王; Eighth Prince) นอกจากนี้ ยังเป็นพระอนุชาของพระเจ้าเจินจง และเป็นพระปิตุลาของพระเจ้าเหรินจงในประวัติศาสตร์ ในประวัติศาสตร์. ในช่วงพระเยาว์ อ๋องแปดทรงเป็นที่กล่าวขานว่า มีพระสติปัญญามาก พระบิดาจึงโปรดนัก และให้ร่วมโต๊ะเสวยเสมอ นอกจากนี้ อ๋องแปดยังทรงเป็นที่สรรเสริญว่า มีพระกตัญญู เมื่อพระมารดาประชวร อ๋องแปดก็เสด็จมาปรนนิบัติวัตถากมิได้ขาด อนึ่ง อ๋องแปดยังทรงฝักใฝ่ความรู้ทางอักษรศาสตร์และวรรณกรรม ต่างจากเจ้าพระองค์อื่นที่มีพระทัยไปทางการทหาร อ๋องแปดยังทรงฝึกฝนอักษรวิจิตรจากพระอาจารย์หวัง ซีจือ (王羲之) และหวัง เซี่ยนจือ (王獻之) เมื่อพระเจ้าเหรินจงสืบบัลลังก์ต่อจากพระเจ้าเจินจงโดยพระชันษายังน้อยอยู่ พระนางหลิว (劉) พระอัครมเหสีของพระเจ้าเจินจง จึงทรงเป็นผู้สำเร็จราชการ เพื่อเลี่ยงความวุ่นวายในราชสำนัก อ๋องแปดจึงไม่เสด็จเข้าวังอีก และทรงแสร้งมีพระสติวิปลาส จนกระทั่งพระนางหลิวสิ้นพระชนม์ อ๋องแปดจึงเสด็จเข้าวังไปทรงเปิดโปงว่า พระนางหลิวมิใช่พระมารดาของพระเจ้าเหรินจง แต่เป็นสนมของพระเจ้าเจินจงที่ชื่อ หลี่ (李) พระเจ้าเหรินจงนั้นไว้พระทัยในอ๋องแปดมาก จึงทรงตั้งอ๋องแปดเป็นประธานองคมนตรี ครั้นอ๋องแปดประชวรหนัก พระเจ้าเหรินจงก็ประทานเงินห้าพันตำลึง แต่อ๋องแปดทรงบอกปัด ตรัสว่า "ไยต้องให้คนที่ใกล้จะตายอยู่แล้วเป็นภาระของบ้านเมืองอีกเล่า" เมื่ออ๋องแปดทิวงคต พระเจ้าเหรินจงก็ทรงจัดพระราชพิธีบูชาถึงสามครั้ง และทรงให้เผยแพร่พระนิพนธ์ของอ๋องแปดแก่ข้าราชการโดยทั่วกันในนิยาย ในนิยาย. อ๋องแปดทรงเป็นตัวละครสำคัญในวรรณกรรมและเรื่องเล่าขานหลายเรื่อง โดยเฉพาะที่เกี่ยวกับเปา เจิ่ง (包拯) ตี๋ ชิง (狄青) และขุนศึกตระกูลหยาง นิยายจำนวนมากระบุว่า อ๋องแปดมีพระนามว่า เจ้า เต๋อฟัง (趙德芳) ซึ่งอันที่จริงแล้วเป็นพระนามพระญาติผู้ใหญ่ของอ๋องแปด และในประวัติศาสตร์ปรากฏว่า ถึงแก่พระชนม์ไปในปี 981 ขณะมีพระชันษาได้ 22 ปี ซึ่งเป็นเวลาถึง 4 ปีกว่าอ๋องแปดตัวจริงจะประสูติ นิยายยังมักระบุว่า อ๋องแปดอภิเษกกับตี๋ เชียนจิน (狄千金; ฮกเกี้ยนว่า เต็กเชยกิม) ป้าของตี๋ ชิง และอ๋องแปดทรงลอบเลี้ยงพระเจ้าเหรินจงมาตั้งแต่เล็กจนโต เพราะพระนางหลิวทรงปองร้าย</doc>
