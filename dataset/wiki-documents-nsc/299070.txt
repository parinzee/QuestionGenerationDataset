<doc id="299070" url="https://th.wikipedia.org/wiki?curid=299070" title="ถุงหุ้มข้อไหล่อักเสบยึดติด">ถุงหุ้มข้อไหล่อักเสบยึดติด ถุงหุ้มข้อไหล่อักเสบยึดติด หรือ โรคข้อไหล่ติด () เป็นโรคที่เกิดกับถุงหุ้มข้อไหล่ซึ่งเป็นเนื้อเยื่อเกี่ยวพันที่หุ้มข้อต่อกลีโนฮิวเมอรัลของไหล่เอาไว้ ถุงหุ้มข้อนี้เกิดอักเสบ ติดยึด เกิดการสร้างแถบเนื้อเยื่อที่ผิดปกติทำให้ข้อไหล่ขยับได้น้อยลงและมีอาการปวดเรื้อรัง อาการทางคลินิกของโรคข้อไหล่ติดมี 3 ระยะ ได้แก่- ระยะที่ 1 - ระยะเจ็บปวด ผู้ป่วยจะรู้สึกว่ามีอาการเจ็บปวดค่อยๆ เป็นมากขึ้น ส่วนใหญ่จะปวดมากตอนกลางคืน โดยไม่มีเหตุนำชัดเจนของอาการปวดนี้ อาการปวดจะไม่สัมพันธ์กับกิจกรรมที่ทำยกเว้นการเคลื่อนไหวจนสุดพิสัยของข้อไหล่อาจทำให้ปวดมากได้ เมื่อโรคเป็นมากขึ้นอาจมีอาการปวดแม้ไม่ได้ทำอะไร ระยะนี้มักนาน 2-9 เดือน ไม่มีการลดลงของพิสัยการเคลื่อนไหวของข้อ และอาจวินิจฉัยไม่ได้ชัดเจน- ระยะที่ 2 - ระยะข้อยึด อาการปวดจากระยะแรกอาจยังคงอยู่แม้มักจะปวดลดลง จะเริ่มมีการลดลงของพิสัยการเคลื่อนไหวของข้อไหล่แบบทั้งแคปซูล นั่นคือในทุกทิศทางการเคลื่อนไหว อาจส่งผลต่อกิจวัตรประจำวันอย่างมาก ลักษณะสำคัญของระยะนี้คือการที่ไม่สามารถเคลื่อนไหวเป็นระยะมากๆ ได้ในไหล่ข้างที่เป็น ระยะนี้การวินิจฉัยจะง่ายกว่าในระยะแรก ระยะนี้ทั่วไปอาจนาน 3-9 เดือน แต่อาจนานกว่านี้ได้- ระยะที่ 3 - ระยะฟื้นตัว อาการปวดจะลดลง พิสัยการเคลื่อนไหวของข้อไหล่จะค่อยๆ ดีขึ้นในช่วง 12-24 เดือน แม้ผู้ป่วยประมาณ 40% อาจมีอาการข้อไหล่ยึดจนพิสัยการเคลื่อนไหวลดลงเล็กน้อย แต่แค่ 10% เท่านั้นที่จะมีอาการชัดเจนจนไม่สามารถทำกิจวัตรได้ตามปกติ</doc>
