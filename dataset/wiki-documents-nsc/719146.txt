<doc id="719146" url="https://th.wikipedia.org/wiki?curid=719146" title="ชาวบริติชผู้ยิ่งใหญ่ที่สุดหนึ่งร้อยลำดับ">ชาวบริติชผู้ยิ่งใหญ่ที่สุดหนึ่งร้อยลำดับ ฮันเดรดเกรตเตสต์บริทันส์ หรือ ชาวบริติชผู้ยิ่งใหญ่ที่สุดหนึ่งร้อยลำดับ () คือรายการโทรทัศน์ที่ออกอากาศในปี พ.ศ. 2545 โดยบีบีซี ผลิตขึ้นจากการสำรวจความคิดเห็นทางโทรทัศน์ เพื่อตัดสินว่าใครคือชาวบริติชผู้ยิ่งใหญ่ที่สุดในประวัติศาสตร์ตามทัศนะของสาธารณชน รวมถึงรายการชุด เกรตบริทันส์ หรือ ชาวบริติชผู้ยิ่งใหญ่ (Great Britons) ซึ่งเป็นรายการแยกย่อยที่นำเอาปัจเจกบุคคลในสิบอันดับแรก แล้วเปิดโอกาสให้ผู้ชมมีโอกาสได้ลงคะแนนเลือกในแต่ะละรายการ ทั้งนี้บทสรุปของรายการนำมาซึ่งการถกเถียง โดยในวันที่ออกอากาศ บุคคลในสิบลำดับแรกล้วนวายชนม์ไปแล้วทั้งสิ้น โดยปรากฏผู้ถูกเสนอชื่อจากการสำรวจความคิดเห็น อาทิเช่น กาย ฟอกส์ ผู้ถูกประหารชีวิตจากความพยายามระเบิดรัฐสภาอังกฤษ, โอลิเวอร์ ครอมเวลล์ ผู้สถาปนาสาธารณรัฐอังกฤษ, พระเจ้าริชาร์ดที่ 3 กษัตริย์ผู้ต้องสงสัยว่าปลงพระชนม์พระนัดดาของพระองค์, เจมส์ คอนนอลลี นักชาตินิยมและนักสังคมนิยมชาวไอริช (เมื่อครั้งยังรวมกับสหราชอาณาจักรและถูกนับว่าเป็นชาวบริติช) ผู้ถูกตัดสินประหารชีวิตโดยพระมหากษัตริย์ในปี พ.ศ. 2459 นอกจากนี้ผลการสำรวจยังสร้างความแปลกประหลาดใจ เมื่อผู้ตอบแบบสอบถามของบีบีซี ลงคะแนนให้นักแสดงและนักร้องอย่างไมเคิล คราวฟอร์ด (บุคคลจากวงการบันเทิงอันดับสองรองจากจอห์น เลนนอน) หรือไดอานา เจ้าหญิงแห่งเวลส์ อยู่ในลำดับที่สูงกว่าบุคคลสำคัญทางประวัติศาสตร์อย่างวิลเลียม เชกสเปียร์ หนึ่งในบุคคลของลำดับรายชื่อนี้ซึ่งเป็นที่ถกเถียงอย่างมากคือ อเลสเตอร์ โครว์ลีย์ นักรหัสยศาสตร์ ซึ่งผลงานของเขามีอิทธิพลโดยตรงต่อการเพิ่มขึ้นของลัทธินอกศาสนาในช่วงคริสต์ศตวรรษที่ 20 และต่อเจราลด์ การ์ดเนอร์ ผู้ก่อตั้งลัทธิเวทมนตร์คาถาการ์ดเนอร์ (Gardnerian Wicca) นอกจากนี้ยังปรากฏบุคคลที่ไม่ใช่ชาวบริติชรวมอยู่ในรายชื่อด้วย ได้แก่ นักดนตรีชาวไอริช (ซึ่งในปัจจุบันไม่ได้รวมอยู่ในสหราชอาณาจักรและไม่ถือว่าเป็นชาวบริติชแล้ว) สองคน โบโน (สมาชิกวงยูทู) และบ็อบ เกล-ดอฟ อีกทั้งบุคคลที่ปรากฏในรายชื่ออีกหลายคนมาจากยุคที่ความเป็นบริติชยังไม่ได้ถือกำเนิดขึ้น โดยรายชื่อ 19 ลำดับแรกมีภูมิหลังมาจากอังกฤษ (แม้ว่าในความเป็นจริงแล้ว เซอร์เออร์เนส แช็กเคิลตัน และอาร์เธอร์ เวลสลีย์ ดยุกที่ 1 แห่งเวลลิงตัน จะมีภูมิหลังมาจากครอบครัวชาวแองโกล-ไอริชด้วยกันทั้งคู่ ซึ่งในขณะนั้นไอร์แลนด์ยังคงเป็นส่วนหนึ่งของสหราชอาณาจักร) ส่วนบุคคลที่มีภูมิหลังจากสกอตแลนด์และมีอันดับสูงสุดในรายชื่อคือ อเล็กซานเดอร์ เฟลมมิง ในลำดับที่ 20 และจากเวลส์ได้แก่ โอไวน์ กลีนดูร์ ในลำดับที่ 23 ในลำดับรายชื่อนี้ เป็นบุคคลผู้ดำรงชีวิตอยู่ในคริสต์ศตวรรษที่ 20 จำนวนทั้งหมด 60 คน และบุคคลผู้มีลำดับสูงสุดและยังมีชีวิตอยู่ (ณ วันที่สำรวจความคิดเห็น) คือ อดีตนายกรัฐมนตรี มาร์กาเรต แทตเชอร์ ในลำดับที่ 16 ส่วนริงโก สตาร์ เป็นสมาชิกจากวงเดอะบีเทิลส์เพียงคนเดียวที่ไม่ปรากฏอยู่ในลำดับรายชื่อนี้ ด้านอิซัมบาร์ด คิงดอม บรูเนล ที่ติดอยู่ในลำดับต้น ๆ นั้น เป็นผลมาจาก "การรณรงค์ประชาสัมพันธ์อย่างแข็งขันหลายสัปดาห์โดยนักศึกษามหาวิทยาลัยบรูเนล" อย่างไรก็ตาม คะแนนของวินสตัน เชอร์ชิล เพิ่มขึ้นอย่างรวดเร็วในช่วงสัปดาห์ท้าย ๆ ของการลงคะแนน จนทำให้ขึ้นสู่ลำดับแรกของรายชื่อนี้ในที่สุด ในพิธีเปิดและพิธีปิดของกีฬาโอลิมปิกฤดูร้อน 2012 ปรากฏการแสดงของชาวบริติชผู้ยิ่งใหญ่ที่สุด 2 คน ได้แก่ อิซัมบาร์ด คิงดอม บรูเนล และวินสตัน เชอร์ชิล ประกอบในพิธีด้วย สวมบทบาทโดยเซอร์เคนเนท แบรนา และทิโมธี สปอลล์ ตามลำดับ ซึ่งทั้งสองได้กล่าวบทพูดจากบทละครเรื่อง พายุพิโรธ ของวิลเลียม เชกสเปียร์ ไม่เพียงเท่านั้น เซอร์ทิม เบอร์เนิร์ส-ลี ซึ่งอยู่ในลำดับที่ 99 ของรายชื่อนี้ ยังได้ร่วมปรากฏตัวในพิธีเปิดอีกด้วย หากแต่ว่าในลำดับรายชื่อนี้กลับไม่ปรากฏชาวบริติชผิวสีอยู่เลย ทำให้มีทำการสำรวจความคิดเห็น "ชาวบริติชผิวสีผู้ยิ่งใหญ่ที่สุดหนึ่งร้อยลำดับ" แยกออกมาเป็นการเฉพาะในอีกสามเดือนต่อมา และพบว่านักกีฬากรีฑาเจ้าของ 2 เหรีญทองโอลิมปิกอย่าง เดลีย์ ทอมป์สัน ติดอยู่ในลำดับที่หนึ่งของรายชื่อดังกล่าวสิบลำดับแรกลำดับฉบับเต็ม ลำดับฉบับเต็ม. อย่างไรก็ตาม ลำดับต้นฉบับทั้งหนึ่งร้อยลำดับได้ถูกนำออกจากสารบบเว็บไซต์ของบีบีซีแล้ว เหลือเพียงแต่ลำดับหนึ่งร้อยลำดับที่เรียงตามตัวอักษร แต่แหล่งข้อมูลอื่นอีกหลายแห่ง ก็ยังคงเก็บรักษาข้อมูลของลำดับรายชื่อนี้เอาไว้ ทั้งนี้มีคำถามเกิดขึ้นว่ารายชื่อในลำดับที่ 96 หมายถึงริชาร์ด เบอร์ตัน ที่เป็นนักสำรวจหรือนักแสดงกันแน่ ซึ่งเอกสารเผยแพร่ของบีบีซีได้ชี้ชัดว่าชื่อดังกล่าวหมายถึงริชาร์ด เบอร์ตัน ที่เป็นนักแสดง</doc>
