<doc id="940452" url="https://th.wikipedia.org/wiki?curid=940452" title="แซลลี ฟิลด์">แซลลี ฟิลด์ แซลลี มาร์กาเรต ฟิลด์ (; เกิด 6 พฤศจิกายน ค.ศ. 1946) เป็นนักแสดงและผู้กำกับชาวอเมริกัน ฟิลด์เริ่มแสดงในละครซิตคอมเรื่อง กิดเจ็ต (1965–66), เดอะฟลายอิงรัน (1967–70), และ เดอะเกิร์ลวิธซัมติงเอ็กซ์ตรา (1973–74) เธอเริ่มแสดงภาพยนตร์ในปี ค.ศ. 1977 ในเรื่อง สโมกีย์แอนด์เดอะแบนดิต ต่อจากนั้นก็ได้แสดงในภาพยนตร์ดราม่าเรื่อง นอร์ม่า เร ไม่มีคำว่าแพ้สำหรับฉัน ที่ทำให้เธอชนะรางวัลออสการ์ สาขานักแสดงนำหญิงยอดเยี่ยม เธอยังได้เข้าชิงรางวัลลูกโลกทองคำจากการแสดงในเรื่อง หล่อนมีนามปากกาว่าโหด (1981) และ คิสมีกูดบาย (1982) ่ก่อนที่เธอจะได้รับรางวัลออสการ์ สาขานักแสดงนำหญิงยอดเยี่ยมเป็นครั้งที่สองจากเรื่อง เพลซส์อินเดอะฮาร์ต (1984) และได้เข้าชิงรางวัลลูกโลกทองคำอีกครั้งจากเรื่อง เมอร์ฟีส์โรมานซ์ (1985) และ สานดวงใจดอกไม้เหล็ก (1989) ในต้นคริสต์ทศวรรษ 1990 ฟิลด์ปรากฏในภาพยนตร์หลายเรื่อง รวมไปถึงภาพยนตร์เรื่อง เราจะไม่พรากจากกัน (1991) และ คุณนายเด๊าท์ไฟร์ พี่เลี้ยงหัวใจหนุงหนิง (1993) ที่แสดงนำร่วมกับโรบิน วิลเลียมส์ ก่อนที่จะได้เข้าชิงรางวัลแบฟตาเป็นครั้งแรกในสาขานักแสดงสมทบหญิงยอดเยี่ยมจากการแสดงในภาพยนตร์เรื่อง ฟอร์เรสท์ กัมพ์ อัจฉริยะปัญญานิ่ม (1994) ในต้นคริสต์ทศวรรษ 2000 เธอยังมีบทบาทในภาพยนตร์โทรทัศน์แนวการแพทย์เรื่อง อีอาร์ ของทางช่องเอ็นบีซี ซึ่งทำให้เธอชนะรางวัลไพรม์ไทม์เอ็มมีอะวอดส์ในสาขานักแสดงรับเชิญหญิงยอดเยี่ยม ประเภทซีรี่ส์ดรามา ประจำปี ค.ศ. 2001 ในช่วงปี ค.ศ. 2006 ถึง 2011 เธอได้รับบทเป็นนอรา วอล์กเกอร์ ตัวละครนำในภาพยนตร์โทรทัศน์ทางช่องเอบีซีเรื่อง บ้านแห่งรัก สายใยนิรันดร์ ที่ทำให้เธอชนะไพรม์ไทม์เอ็มมีอะวอดส์ สาขานักแสดงนำหญิงยอดเยี่ยมประเภทซีรี่ส์ดรามาเป็นครั้งแรก ต่อมาฟิลด์ได้แสดงเป็นแมรี ท็อดด์ ลินคอล์นในภาพยนตร์อิงประวัติศาสตร์เรื่อง ลินคอล์น (2012) จากการแสดงเรื่องนี้ ทำให้เธอถูกเสนอชื่อเข้าชิงรางวัลออสการ์และรางวัลลูกโลกทองคำสาขานักแสดงสมทบหญิงยอดเยี่ยมอีกด้วย เธอยังเคยรับบทเป็นเมย์ ปาร์คเกอร์ในภาพยนตร์ซูเปอร์ฮีโรเรื่อง ดิ อะเมซิ่ง สไปเดอร์แมน (2012) และภาคต่อ (2014) ในปี ค.ศ. 2015 เธอแสดงร่วมกับแมกซ์ กรีนฟีลด์ในภาพยนตร์รักตลกเรื่อง สวัสดี ชื่อของฉันคือ ดอริส ในฐานะผู้กำกับ ฟิลด์เป็นที่รู้จักจากภาพยนตร์โทรทัศน์เรื่อง เดอะคริสต์มาสทรี (1996), ตอนหนึ่งของมินิซีรีส์ทางช่องเอชบีโอปี ค.ศ. 1998 เรื่อง ฟอร์มดิเอิร์ธทูเดอะมูน รวมถึงภาพยนตร์สารคดีเรื่อง บิวตีฟูล ในปี ค.ศ. 2014 ฟิลด์มีดวงดาวบนฮอลลีวูดวอล์กออฟเฟมหนึ่งดวง ดาวของเธอตั้งอยู่ด้านหน้าของพิพิธภัณฑ์หุ่นขี้ผึ้งฮอลลีวูด</doc>
