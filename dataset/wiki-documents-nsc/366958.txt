<doc id="366958" url="https://th.wikipedia.org/wiki?curid=366958" title="เทวดาท่าจะบ๊องส์">เทวดาท่าจะบ๊องส์ เทวดาท่าจะบ๊องส์ () เป็นภาพยนตร์ที่ออกฉายในปี พ.ศ. 2523 เขียนบทและกำกับโดยเจมี อูอิส ผู้กำกับชาวแอฟริกาใต้ ถ่ายทำในแอฟริกาใต้และบอตสวานา เป็นเรื่องราวเกี่ยวกับ ซี (Xi) คนป่าบุชเม็นแห่งทะเลทรายกาลาฮารี (รับบทโดย นิเชา บุชเม็นชาวนามิเบีย) ที่เคยอยู่กับวิถีธรรมชาติ และต้องมาพบกับวัฒนธรรมจากโลกภายนอกเป็นครั้งแรก ภาพยนตร์เรื่องนี้ประสบความสำเร็จเป็นอย่างสูง จนมีการสร้างภาคต่อมาอีก 4 ภาค ภาคต่อภาคแรกสร้างโดยเจมี อูอิส ส่วนอีกสามภาคต่อมาเป็นภาพยนตร์ตลกต้นทุนต่ำ พากย์ภาษากวางตุ้ง สร้างโดยผู้สร้างภาพยนตร์จากฮ่องกง ภาพยนตร์กล่าวถึงคนป่าเผ่าบุชเม็นที่ใช้ชีวิตอย่างสงบอยู่ในดินแดนห่างไกลอารยธรรม กลางทะเลทรายกาลาฮารี วันหนึ่งเกิดมีขวดน้ำอัดลมโคคาโคลาใบหนึ่งถูกทิ้งลงมาจากเครื่องบินที่บินผ่านทะเลทราย นิเชาเก็บขวดเปล่าตกมาจากฟ้าได้และนำกลับบ้านโดยเข้าใจว่าเป็นของขวัญจากพระเจ้า นับตั้งแต่นั้นมาทุกคนในหมู่บ้านก็เปลี่ยนไป เริ่มจากการมีทรัพย์สิน จากวิถีชีวิตดั้งเดิมที่มีแต่การแบ่งปัน ก็เริ่มมีการอิจฉาริษยา การทะเลาะเบาะแว้ง ความโกรธเคือง ความรุนแรง ซีตัดสินใจว่าขวดเปล่าใบนั้นเป็นสิ่งชั่วร้ายที่นำความขัดแย้งมาสู่หมู่บ้านของเขา จึงอาสาจะเดินทางไปสุดขอบโลกเพื่อนำของขวัญนั้นกลับไปคืนพระเจ้า ภาพยนตร์นำเสนอการเดินทางของซี และพบกับอารยธรรมตะวันตกเป็นครั้งแรก โดยเสนอผ่านมุมมองใสซื่อบริสุทธิ์ของซี</doc>
