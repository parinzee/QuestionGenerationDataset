<doc id="283783" url="https://th.wikipedia.org/wiki?curid=283783" title="อาเซียนทีวี">อาเซียนทีวี สถานีโทรทัศน์แห่งอาเซียน () หรือ อาเซียนทีวี เป็นช่องรายการที่ผลิตโดย บริษัท อสมท จำกัด (มหาชน) ในนาม สถานีโทรทัศน์ผ่านดาวเทียมเอ็มคอท ได้ร่วมกับ บริษัท เนชั่น บรอดแคสติ้ง คอร์ปอเรชั่น จำกัด (มหาชน) ตามมติของคณะรัฐมนตรี ซึ่งประชุมที่อำเภอชะอำ จังหวัดเพชรบุรี เมื่อวันที่ 20 ตุลาคม พ.ศ. 2552 ออกอากาศต่อจาก เอ็มคอท สถานีที่ 2 (MCOT 2) เพื่อนำเสนอรายการเชิงศิลปวัฒนธรรม เอกลักษณ์ทางสังคมและเศรษฐกิจ วิถีชีวิต สารคดี ตลอดจนข่าวสารและความเป็นไป ของประเทศต่างๆ ซึ่งเป็นสมาชิกถาวรของสมาคมประชาชาติแห่งเอเชียตะวันออกเฉียงใต้ เพื่อเป็นสื่อกลางในการประสานความเข้าใจอันดีของชาติสมาชิก ทั้งระหว่างรัฐต่อรัฐ รัฐต่อประชาชน และประชาชนต่อประชาชน โดยออกอากาศทางช่อง 99 ในระบบดิจิตอลของทรูวิชั่นส์, เครือข่ายดาวเทียมซี-แบนด์ และทางเว็บไซต์อย่างเป็นทางการ ตอนหลังได้ออกอากาศผ่านจานเหลือง ดีทีวี ทางช่อง 115 ในระบบกล่องทุกรุ่น อย่างเป็นทางการ อาเซียนทีวี เริ่มออกอากาศเมื่อการประชุมสุดยอดผู้นำอาเซียน ที่ชะอำและหัวหิน หลังจากนั้นมีรายการที่เกี่ยวกับอาเซียนและการถ่ายทอดสดสำคัญ ๆ เมื่อวันที่ 12 สิงหาคม พ.ศ. 2555 เวลา 0.00 น. อาเซียนทีวี ยุติออกอากาศลงแล้ว โดยมีช่อง เอ็มคอท เวิลด์ (MCOT World)ออกอากาศแทนกราฟิกบอกช่อง</doc>
