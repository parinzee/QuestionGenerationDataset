<doc id="416026" url="https://th.wikipedia.org/wiki?curid=416026" title="คอนเสิร์ตฉลองปีใหม่เวียนนา">คอนเสิร์ตฉลองปีใหม่เวียนนา คอนเสิร์ตฉลองปีใหม่ของวงเวียนนาฟิลฮาร์โมนิค () เป็นการแสดงคอนเสิร์ตดนตรีคลาสสิกที่จัดขึ้นตอนเช้าของวันที่ 1 มกราคม ของทุกปี ที่กรุงเวียนนา ประเทศออสเตรีย มีการถ่ายทอดสดไปทั่วโลก ประเมินว่ามีผู้รับชมมากกว่า 50 ล้านคน จาก 72 ประเทศ ในวันปีใหม่ ค.ศ. 2010 การแสดงทุกปีจัดขึ้นที่ห้องโถงใหญ่ของอาคารสมาคมดนตรีเวียนนา (Wiener Musikverein) ครั้งแรกจัดขึ้นในคืนวันส่งท้ายปีเก่าของค.ศ. 1939 โดยบรรเลงเพลงของโยฮันน์ ชเตราสส์ ที่สอง ในปีถัดมาได้เลื่อนไปจัดตอนเช้าของวันขึ้นปีใหม่ ตั้งแต่เวลา 11.00 น. และทำต่อเนื่องมาทุกปี เป็นธรรมเนียมว่าจะต้องนำเพลงโพลกา วอลซ์ มาเซอร์กา (เพลงเต้นรำของโปแลนด์) และมาร์ช ผลงานประพันธ์ของตระกูลชเตราสส์ คือ โยฮันน์ ชเตราสส์ ที่หนึ่ง, โยฮันน์ ชเตราสส์ ที่สอง, โยเซฟ ชเตราสส์ และเอดวร์ด ชเตราสส์ มาบรรเลงเป็นหลัก มีบางครั้งที่นำผลงานของคีตกวีชาวออสเตรียท่านอื่นมาบรรเลง เช่น เฮลเมสแบร์แยร์ แลนเนอร์ โมซาร์ท ชูเบิร์ต ซุปป์ ไฮเดิน ในปี 2009 ได้มีการบรรเลงเพลงของโจเซฟ ไฮเดินเป็นครั้งแรก เป็นมูฟเมนต์ที่ 4 ของซิมโฟนีหมายเลข 45 "Farewell" เพื่อเป็นฉลองครบปีที่ 200 ของผลงานชิ้นนี้</doc>
