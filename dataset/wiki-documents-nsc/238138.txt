<doc id="238138" url="https://th.wikipedia.org/wiki?curid=238138" title="อิลลูมินาตี">อิลลูมินาตี อิลลูมินาตี () เป็นชื่อเรียกหลายกลุ่ม ทั้งที่เป็นจริงและแต่งขึ้น ในอดีต ชื่อนี้หมายความถึง อิลลูมินาตีบาวาเรียน สมาคมลับในยุคเรืองปัญญา ซึ่งก่อตั้งเมื่อวันที่ 1 พฤษภาคม ค.ศ. 1776 เป้าหมายของสมาคมคือคัดค้านความงมงาย การปิดบังข้อเท็จจริง (obscurantism) อิทธิพลทางศาสนาเหนือชีวิตสาธารณะ และการละเมิดอำนาจรัฐ บัญญัติทั่วไปเขียนว่า "สิ่งจำเป็นคือการทำให้อุบายของผู้ให้เกิดความอยุติธรรมยุติ เพื่อควบคุมเขาโดยไม่ครอบงำเขา" ผู้ปกครองบาวาเรีย ชาลส์ ธีโอดอร์ (Charles Theodore) ออกกฤษฎีกาประกาศให้อิลลูมินาตี ร่วมกับฟรีเมสันและสมาคมลับอื่นอยู่นอกกฎหมายโดยการส่งเสริมของศาสนจักรโรมันคาทอลิก ใน ค.ศ. 1784, 1785, 1787 และ 1790 ในอีกหลายปีให้หลัง อิลลูมินาตีถูกนักอนุรักษนิยมและนักวิจารณ์ศาสนาใส่ความอ้างว่ากลุ่มนี้ยังดำเนินการใต้ดินและรับผิดชอบต่อการปฏิวัติฝรั่งเศส ในการใช้ต่อมา "อิลลูมินาตี" หมายถึง องค์การหลายองค์การซึ่งอ้างหรือมีการเสนอว่ามีความเชื่อมโยงกับอิลลูมินาตีบาวาเรียเดิมหรือสมาคมลับที่คล้ายกัน แม้การเชื่อมโยงเหล่านี้ไม่มีหลักฐานยืนยัน อิลลูมินาตีมักถูกกล่าวหาว่าคบคิดเพื่อควบคุมกิจการของโลก โดยการชักใยเหตุการณ์และวางสายลับในรัฐบาลและบริษัทเพื่อให้ได้อำนาจและอิทธิพลทางการเมืองและสถาปนาระเบียบโลกใหม่ประวัติต้นกำเนิด ประวัติ. ต้นกำเนิด. องค์กรนี้ก่อตั้งขึ้นเมื่อวันที่ 1 พฤษภาคม ค.ศ. 1776 ในเมืองอิงโกลชตัดท์ โดย Adam Weishaupt ศิษย์คณะเยสุอิต และเป็นศาสตราจารย์ทางกฎหมายศาสนจักรที่เป็นฆราวาสคนแรกที่มหาวิทยาลัยอิงโกลชตัดท์ องค์กรนี้ก่อตัวขึ้นจากนักคิดเสรีในฐานะเป็นผลพวงจากยุคเรืองปัญญา ซึ่งนักเขียนร่วมสมัยบางคนอย่างเช่น Seth Payson เชื่อว่าเป็นการสมคบคิดเพื่อแทรกซึมและโค่นล้มรัฐบาลของหลาย ๆ รัฐในยุโรป ขณะที่นักเขียนบางคนอย่าง Augusting Barruel และ John Robison ได้กล่าวอ้างว่าอิลลูมินาตีอยู่เบื้องหลังการปฏิวัติฝรั่งเศส</doc>
