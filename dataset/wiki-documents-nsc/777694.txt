<doc id="777694" url="https://th.wikipedia.org/wiki?curid=777694" title="รายงานอาหาร โภชนาการ กิจกรรมทางกาย และการป้องกันมะเร็ง: ทัศนมิติโลก">รายงานอาหาร โภชนาการ กิจกรรมทางกาย และการป้องกันมะเร็ง: ทัศนมิติโลก รายงานอาหาร โภชนาการ กิจกรรมทางกาย และการป้องกันมะเร็ง: ทัศนมิติโลก หรือเรียกอีกอย่างหนึ่งว่า รายงานผู้เชี่ยวชาญ () เป็นรายงานปี 2550 ที่ตีพิมพ์โดยกองทุนวิจัยมะเร็งโลก (World Cancer Research Fund ตัวย่อ WCRF) และสมาคมการวิจัยมะเร็งนานาชาติ (Association for International Cancer Research ตัวย่อ AICR) ในสหราชอาณาจักร ซึ่งทบทวนหลักฐานทั้งหมดเกี่ยวกับความสัมพันธ์ระหว่างมะเร็งกับอาหาร การออกกำลังกาย และไขมันในร่างกาย แล้วให้ข้อแนะนำ 10 อย่างในการลดความเสี่ยงต่อโรคมะเร็งผลการสืบค้น ผลการสืบค้น. ผลการสืบค้นทั่วไปของรายงานก็คือว่า บุคคลสามารถลดความเสี่ยงต่อมะเร็งโดยการรับประทานอาหารให้ถูกสุขภาพ ออกกำลังกายเป็นปกติ และธำรงน้ำหนักกายให้เหมาะสม รายงานแสดงว่า ไขมันร่างกายสัมพันธ์กับมะเร็งอย่างมีกำลังกว่าที่เคยคิดมาก่อน คณะทำงานให้คำแนะนำ 10 อย่างเพื่อป้องกันโรคมะเร็ง คือ1. ให้ดำรงความผอม - ให้ผอมมากที่สุดเท่าที่จะเป็นไปได้ภายในพิสัยของน้ำหนักที่ปกติ 2. ให้ออกกำลังกาย (Physical Activity) - ให้มีกิจกรรมอย่างไม่อยู่เฉย ๆ โดยเป็นส่วนของชีวิตประจำวัน เพราะว่า มีรายงานว่าการออกกำลังกายเป็นปกติจะช่วยรักษาระดับฮอร์โมนให้อยู่ในระดับที่ดีต่อสุขภาพ และฮอร์โมนบางอย่างถ้าอยู่ในระดับสูงจะเพิ่มความเสี่ยงมะเร็ง นอกจากนั้นแล้ว การออกกำลังกายยังสามารถช่วยปรับปรุงระบบภูมิคุ้มกันได้ ซึ่งลดความเสี่ยงต่อมะเร็ง นักวิทยาศาสตร์แนะนำว่า บุคคลควร "ตั้งเป้าหมายเพื่อจะมีกิจกรรมออกกำลังพอสมควรเป็นเวลา 60 นาทีหรือมากกว่านั้น และกิจกรรมที่ออกกำลังอย่างแข็งขันเป็นเวลา 30 นาทีหรือมากกว่านั้น" 3. จำกัดอาหารและเครื่องดื่มที่ช่วยเพิ่มน้ำหนัก - คือให้จำกัดบริโภคอาหารมีพลังงานสูง หลีกเลี่ยงเครื่องดื่มหวาน ๆ แม้ว่าการหลีกเลี่ยงการบริโภคแคลอรีเป็นเรื่องที่ยากเมื่อควบคุมน้ำหนัก แต่ก็เป็นเรื่องสำคัญมากในการลดความเสี่ยงต่อมะเร็ง อาหารที่ผ่านกระบวนการผลิตมามาก (คืออาหารสำเร็จรูป) มักจะมีน้ำตาลและไขมันมากกว่า เพราะว่า การผลิตมักจะเพิ่มรสชาติของอาหาร ทำให้มีระดับแคลอรีสูงขึ้น การเช็คขนาดและปริมาณการบริโภคอาหารสำเร็จรูปแต่ละวันมักจะช่วยลดความเสี่ยงต่อมะเร็ง และอาหารที่มีอัตราแคลอรีต่ำมักจะมีใยอาหารและน้ำที่ดีต่อสุขภาพ 4. ทานอาหารจากพืช - ให้รับประทานอาหารจากพืชโดยมาก โดยบริโภคผัก ผลไม้ ธัญพืชที่ไม่ขัดสี และถั่ว อาหารเหล่านี้มีใยอาหารมากและสารอาหารมากซึ่งสามารถช่วยลดความเสี่ยงต่อมะเร็ง 5. จำกัดเนื้อสัตว์ - ให้จำกัดการบริโภคเนื้อแดง (คือเนื้อสัตว์ที่มีสีแดงเมื่อดิบ เช่นเนื้อวัว หมู หรือแกะ) และหลีกเลี่ยงการบริโภคเนื้อสัตว์ที่ผ่านกรรมวิธีการผลิต เช่น แฮม เบคอน ฮอตดอก และไส้กรอก (หรือกุนเชียง) เพื่อที่จะลดความเสี่ยงมะเร็ง บุคคลไม่พึงบริโภคเนื้อเนื้อแดงเกินครึ่งกิโล (เมื่อสุก) ต่ออาทิตย์ เนื้อมีสีแดงก็เพราะมีธาตุเหล็ก (ประเภท Heme) และถ้าบริโภคเป็นจำนวนมาก ก็สามารถจะทำอันตรายต่อเนื้อเยื่อลำไส้ใหญ่ได้ และเนื้อที่ผ่านกระบวนการกันเน่า เช่น การอบควัน การหมักเกลือ เป็นต้น ก็มีหลักฐานแล้วว่ามีสารก่อมะเร็ง 6. จำกัดเครื่องดื่มแอลกอฮอล์ (เช่นเหล้าหรือเบียร์) ให้จำกัดเครื่องดื่มที่มีแอลกอฮอล์ AICR แม้ว่าจะแนะนำให้หลีกเลี่ยงเครื่องดื่มแอลกอฮอล์โดยสิ้นเชิง แต่ก็ให้ข้อสังเกตว่า การดื่มจำนวนน้อยอาจมีผลดีในการลดการเกิดของโรคหัวใจ ชายและหญิงควรจะจำกัดการดื่มให้เหลือเพียง 2 และ 1 แก้วต่อวันตามลำดับ แต่ว่าเริ่มตั้งแต่กลางคริสต์ทศวรรษ 1990 หลักฐานก็เพิ่มขึ้นเรื่อย ๆ ที่แสดงนัยว่า เครื่องดื่มแอลกอฮอล์เป็นปัจจัยเสี่ยงต่อมะเร็งบางประเภท ซึ่งรวมทั้งมะเร็งคอหอย กล่องเสียง และหลอดอาหาร นอกจากนั้นแล้ว ยังมีงานศึกษาที่แสดงนัยว่า การเว้นดื่มเครื่องดื่มแอลกอฮอล์จะลดความเสี่ยงมะเร็งลำไส้ใหญ่ได้ด้วย 7. จำกัดเกลือ - ให้จำกัดการบริโภคเกลือให้น้อยกว่า 2.4 กรัมต่อวัน เพราะว่า ระดับเกลือที่สูงพบว่า เพิ่มความเสี่ยงต่อมะเร็งกระเพาะอาหาร ตามรายงานนี้ "คนโดยมากในสหรัฐอเมริกาปัจจุบันบริโภคเกลือเกิน 2.4 กรัมต่อวัน" และร่างกายความจริงก็ต้องการเกลือน้อยกว่านี้ แม้ว่าอาหารโดยมากจะมีเกลือสูงแต่ก็อาจจะไม่รู้สึกเค็ม ดังนั้นก็จะเพิ่มโอกาสเสี่ยงต่อมะเร็งกระเพาะอาหาร รายงานแนะนำว่า ให้เช็คปริมาณเกลือในอาหารกระป๋องก่อนที่จะซื้อมาบริโภค แม้แต่อาหารประเภทธัญพืชและอาหารสำเร็จรูปก็ควรจะเช็คเช่นกัน 8. ไม่ใช้อาหารเสริมโดยมาก - ควรตั้งใจให้ได้สารอาหารครบ (เช่นวิตามินและแร่ธาตุ) โดยการบริโภคอาหารอย่างเดียว ไม่ควรใช้อาหารเสริมเพื่อป้องกันมะเร็ง เพราะว่า การใช้อาหารเสริมในระดับสูงมีผลต่าง ๆ กันต่อความเสี่ยงมะเร็ง และมีงานวิจัยที่แสดงว่าอาหารเสริมอาจจะทำให้ร่างกายเสียสมดุล แม้ว่าจะต้องมีงานศึกษาเพิ่มในเรื่องนี้ ให้สังเกตว่ามีบุคคลประเภทต่าง ๆ ที่อาจได้ประโยชน์จากการใช้อาหารเสริม เช่น หญิงที่ต้องการมีครรภ์ หญิงมีครรภ์ เด็กเล็ก ๆ และคนชราบางพวก 9. เลี้ยงลูกด้วยนมแม่ - ให้แม่ให้นมลูก ให้ลูกดื่มนมของแม่อย่างเดียวจนถึง 6 เดือนแล้วจึงค่อยเพิ่มอาหารอย่างอื่น เพราะว่า การให้นมลูกช่วยป้องกันแม่จากโรคมะเร็งเต้านม และช่วยป้องกันทารกไม่ให้มีน้ำหนักเกินซึ่งอาจจะนำไปสู่ความอ้วนในวัยผู้ใหญ่ ซึ่งเป็นปัจจัยเสี่ยงต่อมะเร็ง 10. ผู้รอดชีวิตจากมะเร็งให้ทำตามข้อแนะนำทั้ง 10 อย่าง เพื่อป้องกันโรคมะเร็งการตีพิมพ์รายงาน การตีพิมพ์รายงาน. รายงานใช้เวลา 6 ปีในการทำ และเชื่อว่าเป็นรายงานที่ละเอียดครอบคลุมที่สุดที่เคยมี เมื่อเริ่มงาน ผู้ทำงานได้พบงานศึกษาที่เกี่ยวกับประเด็นถึง 500,000 งานแล้วต่อมาจึงกลั่นกรองจนเหลือ 22,000 งาน และในที่สุด ก็เหลืองานเพียงแค่ 7,000 งานที่ผู้ทำงานพิจารณาว่า เป็นงานที่ตรงประเด็นและผ่านเกณฑ์คุณภาพเพื่อให้ได้ข้อสรุปที่ชัดเจนเกี่ยวกับการป้องกันมะเร็ง แล้วจึงยื่นข้อมูลต่อคณะผู้เชี่ยวชาญผู้เป็นนักวิทยาศาสตร์ที่มีชื่อเสียงระดับโลก 21 คน ที่ได้ทบทวนหลักฐานแล้วเสนอข้อแนะนำ 10 อย่างเพื่อป้องกันโรคมะเร็งอิทธิพล อิทธิพล. นิตยสารวิทยาศาสตร์ New Scientist เรียกรายงานนี้ว่า "เป็นหลักสำคัญในการเข้าใจเรื่องอาหารและมะเร็งของเรา" ส่วนหนังสือพิมพ์ The Economist เรียกรายงานว่า "เป็นงานศึกษาที่แม่นยำกวดขันที่สุดจนบัดนี้เกี่ยวกับความสัมพันธ์ระหว่างอาหาร การออกกำลังกาย และโรคมะเร็ง" ในสหราชอาณาจักร รายงานนี้เป็นข่าวหน้าหนังสือพิมพ์ระดับชาติถึง 6 ฉบับ รวมทั้ง เดอะไทมส์ ซึ่งเรียกข้อแนะนำของรายงานว่า "กฎใหม่เพื่อปราบมะเร็ง" เป็นรายงานที่ได้รับการอ้างอิงในวารสารวิชาการที่มีชื่อเสียงเช่น British Medical Journal และในรายงานคณะรัฐมนตรีเพื่อเตรียมโครงสร้างนโยบายอาหารของรัฐบาล แต่ก็มีปฏิกิริยาลบต่อรายงานเหมือนกัน เช่น หนังสือพิมพ์ The Sun (ซึ่งเป็นหนังสือพิมพ์ทำนองตื่นเต้นเป่าข่าวที่ใหญ่ที่สุดในสหราชอาณาจักร) ได้พิมพ์บทความโดยจ่าหัวว่า "ช่วยพิทักษ์เบคอนของเราด้วย (Save our Bacon)" โดยเป็นปฏิกิริยาต่อคำแนะนำให้เว้นการรับประทานเนื้อที่ผ่านกระบวนการผลิต และหนังสือพิมพ์ Daily Mail (ซึ่งเป็นหนังสือพิมพ์ทำนองตื่นเต้นเป่าข่าวที่ใหญ่เป็นอันดับสอง เป็นเว็บต้องห้ามในประเทศไทย) ลงบทความที่แนะนำให้ผู้อ่าน "อย่าไปสนใจไอ้พวกปล่อยข่าวให้น่าตกอกตกใจพวกนี้" แต่ว่า ผู้อำนวยการของโปรเจ็กต์ตอบว่า "ข้อแนะนำขอเรามีมูลฐานจากหลักฐานทางวิทยาศาสตร์ที่ดีที่สุดที่มี เป็นข้อแนะนำ ไม่ใช่ข้อบังคับ จุดประสงค์ของพวกมันก็เพื่อให้ข้อมูลกับประชาชนที่จำเป็นในการเลือกการตัดสินใจที่รอบรู้" ส่วนองค์กรการกุศล Cancer Research UK ตอบว่า "มันจะเป็นเรื่องไร้ความผิดชอบอย่างร้ายแรงสำหรับองค์กรการกุศลเช่น Cancer Research UK หรือ WCRF ถ้าไม่กล่าวถึงสิ่งที่เรารู้ว่าทำให้คนมีโอกาสเพิ่มขึ้นในการเป็นมะเร็ง" รายงานได้มีผลกระทบต่อพฤติกรรมของคนในสหราชอาณาจักรด้วย บริษัทการตลาด YouGov ได้รับว่าจ้างจาก WCRF ให้ทำงานสำรวจปีหนึ่งหลังจากที่ออกรายงาน แล้วพบว่า ตั้งแต่การออกรายงาน คน 23% ได้พยายามที่จะรับประทานผักผลไม้เพิ่มขึ้นโดยเป็นผลของรายงาน คน 18% พยายามดูแลเรื่องน้ำหนัก และ 18% พยายามออกกำลังกายมากขึ้น แต่ในเดือนพฤษภาคม 2552 ศ.เภสัชวิทยาแห่งมหาวิทยาลัยคอลเลจลอนดอนผู้มีชื่อเสียงในการแฉวิทยาศาสตร์เทียม ได้วิพากษ์วิจารณ์ในบล็อกของเขา คือ "Improbable Science (วิทยาศาสตร์ที่ไม่น่าเป็นไปได้)" คือ เขาได้ตั้งความสงสัยในข้อสรุปของรายงานถึงการมีหลักฐานที่เชื่อถือได้ว่า เนื้อที่ผ่านกรรมวิธีการผลิตเป็นเหตุของมะเร็ง โดยอ้างว่า แม้ว่างานศึกษาที่ใช้ในรายงานจะแสดงค่าสหสัมพันธ์ระหว่างการบริโภคเนื้อที่ผ่านกรรมวิธีการผลิตกับการเพิ่มอุบัติการณ์ของมะเร็งลำไส้ใหญ่ แต่ว่า "มีสหสัมพันธ์กันไม่ได้หมายความว่าเป็นเหตุ"เชิงอรรถและอ้างอิง</doc>
