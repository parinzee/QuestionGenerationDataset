<doc id="718395" url="https://th.wikipedia.org/wiki?curid=718395" title="ตะกวดใต้">ตะกวดใต้ ตะกวดใต้ หรือ ตะกวดลายเมฆ (; หรือ Varanus bengalensis nebulosus) เป็นสัตว์เลื้อยคลานขนาดใหญ่จำพวกกิ้งก่าชนิดหนึ่ง ในวงศ์ Varanidae เป็นกิ้งก่าชนิดหนึ่งที่มีความคล้ายคลึงกับตะกวด (V. bengalensis) มาก อาจจะจัดได้ว่าเป็นชนิดย่อยของกันและกัน มีลักษณะทางกายภาพโดยทั่วไปคล้ายกับตะกวด แต่ต่างกันที่สี, ลาย และลักษณะของเกล็ดบริเวณเหนือตาและลำตัว เป็นต้น อีกทั้งมีพฤติกรรมการหากินที่แตกต่างออกไปจากตะกวด คือ มักชอบหากินและอาศัยอยู่บนต้นไม้ ขณะที่ตะกวดจะหากินตามพื้นดินมากกว่า เป็นสัตว์ที่กินซากได้เหมือนตะกวดหรือเหี้ย (V. salvator) แต่จะกินอาหารจำพวกแมลง, ไส้เดือนดิน รวมถึงพืชผักต่าง ๆ เช่น ยอดมะพร้าว เป็นหลักมากกว่า และเป็นสัตว์ที่หากินในเวลากลางวัน. พบกระจายพันธุ์ในประเทศไทย, มาเลเซีย, พม่า, ภูมิภาคอินโดจีน, สิงคโปร์, ชวา, สุมาตรา มีขนาดโตเต็มที่ได้ถึง 1.5 เมตร</doc>
