<doc id="847683" url="https://th.wikipedia.org/wiki?curid=847683" title="วังสามยอด">วังสามยอด วังสามยอด เป็นวังที่ประทับของ สมเด็จพระเจ้าบรมวงศ์เธอ พระองค์เจ้าดิศวรกุมาร กรมพระยาดำรงราชานุภาพ ตั้งอยู่ริมถนนเจริญกรุง ฟากเหนือเชิงสะพานเหล็กบน (สะพานดำรงสถิตย์) ทิศตะวันตกจดแนวกำแพงพระนคร ซึ่งต่อมารื้อลงเป็นถนนจักรเพชร ใกล้ประตูสามยอด ทิศเหนือจดคลองหลอดวัดราชบพิธ ทิศตะวันออกจดคลองรอบกรุง ทิศใต้จดถนนเจริญกรุงประวัติ ประวัติ. วังสามยอด เดิมเป็นบ้านพระยาอัพภันตริกามาตย์ (ดิศ โรจนดิศ) บิดาเจ้าจอมมารดาชุ่ม ได้ตกทอดมาถึงพระเจ้าน้องยาเธอ พระองค์เจ้าดิศวรกุมาร กรมหลวงดำรงราชานุภาพ ลักษณะวังเป็นรูปสี่เหลี่ยมผืนผ้า ตำหนักใหญ่ตั้งอยู่ตรงกลาง มีสนามหญ้า ที่เทียบรถม้า จัดเป็นบริเวณฝ่ายหน้า ถัดตำหนักใหญ่ขึ้นไปทางทิศเหนือเป็นเขตฝ่ายใน มีเรือนหม่อมห้าม พระโอรส พระธิดา เป็นหมู่เรือนรายรอบสนามสี่เหลี่ยมยาวหลังตำหนักใหญ่ มีกำแพงแบ่งเขตฝ่ายหน้าและฝ่ายในชัดเจน ตำนักใหญ่เป็นอาคารเครื่องก่อแบบนีโอกอธิค มีผนังแบบอสมมาตร ลักษณะเด่นที่การทำมุขแปดเหลี่ยม ซุ้มประตูหน้าต่างเป็นโค้งยอดแหลม และการฉาบปูนที่ผนัง เซาะร่องเป็นเส้นทางนอน ทาสีอ่อนสลับกัน ในสมัยรัชกาลที่ 6 บริเวณวังสามยอดมีความแออัด จึงทรงสร้างวังที่ประทับแห่งใหม่บริเวณถนนหลานหลวงราว พ.ศ. 2454 เรียกว่า วังวรดิศ ส่วนพื้นที่วังสามยอดเดิมกลายเป็นอาคารสำนักงานและอาคารพาณิชย์มาจนถึงทุกวันนี้</doc>
