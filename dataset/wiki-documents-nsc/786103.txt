<doc id="786103" url="https://th.wikipedia.org/wiki?curid=786103" title="มอซซาเรลลา">มอซซาเรลลา มอซซาเรลลา () เป็นเนยแข็งชนิดหนึ่ง มีต้นกำเนิดจากภาคใต้ของประเทศอิตาลี ตามธรรมเนียมแล้วผลิตจากน้ำนมควายเมดิเตอร์เรเนียนอิตาลีด้วยกรรมวิธีปัสตาฟีลาตา () ซึ่งโดยหลัก ๆ แล้วเป็นการแช่ กวน และนวดลิ่มน้ำนมในอ่างหางนมร้อนหรือน้ำร้อน เนยแข็งที่ได้จะมีเนื้อสัมผัสกึ่งนุ่ม ยืดหยุ่น และมีกลิ่นรสไม่แรง นิยมนำไปใช้เป็นส่วนประกอบในพิซซาและอาหารจากพาสตาชนิดต่าง ๆ หรือเสิร์ฟกับมะเขือเทศฝานและใบโหระพาในสลัดคาปรี มอซซาเรลลาได้รับการขึ้นทะเบียนการรับรองความชำนาญพิเศษแบบดั้งเดิม (Traditional Speciality Guaranteed) จากสหภาพยุโรปในปี พ.ศ. 2541 แผนการคุ้มครองนี้กำหนดให้มอซซาเรลลาที่จำหน่ายในสหภาพยุโรปต้องผลิตตามสูตรดั้งเดิม แต่ก็ไม่ได้กะเกณฑ์ที่มาของนมที่ใช้ผลิตเนยแข็งชนิดนี้ ดังนั้นจึงอาจใช้นมชนิดได้ก็ได้รวมทั้งนมวัว อย่างไรก็ตาม ในอิตาลี มอซซาเรลลาชนิดที่ผลิตจากนมควายเป็นชนิดที่มีความสำคัญและมีชื่อเสียง โดยมอซซาเรลลาควายของอิตาลีที่จำหน่ายในชื่อ "มอซซาเรลลาควายคัมปาเนีย" () ได้รับการขึ้นทะเบียนภายใต้แผนการการคุ้มครองการตั้งชื่อจากแหล่งกำเนิด (Protected Designation of Origin) ของสหภาพยุโรป และต้องผลิตในท้องที่ที่ได้รับการเลือกสรรในแคว้นคัมปาเนีย, ลัตซีโย, ปุลยา และโมลีเซเท่านั้น มอซซาเรลลาสดโดยทั่วไปมีสีขาว แต่บางครั้งอาจมีสีครีมหรือสีเหลืองอ่อนขึ้นอยู่กับอาหารที่สัตว์กินเข้าไป เนื่องจากมอซซาเรลลาสดจะมีความชื้นสูง แต่เดิมจึงมักบริโภคภายในไม่กี่วันหลังจากผลิตเสร็จ แต่ก็สามารถเก็บไว้ในน้ำเกลือเข้มข้นได้นานประมาณหนึ่งสัปดาห์ หรือนานกว่านั้นเมื่อจำหน่ายในบรรจุภัณฑ์ที่ผนึกสุญญากาศ โดยมอซซาเรลลาที่มีความชื้นต่ำ (เพราะเอาน้ำออกมาก) สามารถแช่เย็นเก็บไว้ได้นานถึงหนึ่งเดือน และมอซซาเรลลาขูดฝอยที่มีวางจำหน่ายทั่วไปบางชนิดก็มีอายุการเก็บรักษานานถึงหกเดือน</doc>
