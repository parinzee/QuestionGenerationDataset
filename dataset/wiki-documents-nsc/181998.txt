<doc id="181998" url="https://th.wikipedia.org/wiki?curid=181998" title="ปลาช่อนดำ">ปลาช่อนดำ ปลาช่อนดำ () เป็นปลาน้ำจืดชนิดหนึ่ง มีชื่อวิทยาศาสตร์ว่า Channa melasoma อยู่ในวงศ์ปลาช่อน (Channidae) มีรูปร่างเหมือนปลาช่อน (C. striata) แต่ลำตัวผอมเพรียวกว่า หัวโต ตาสีดำ ตามตัวไม่มีลวดลาย สีลำตัวสีเขียวอมม่วง ครีบท้อง ครีบหาง และครีบหลังมีสีคล้ำมีขลิบขาวที่ครีบท้อง ขนาดโตเต็มที่ได้ 30 เซนติเมตร กินปลาขนาดเล็ก ลูกกุ้ง และสิ่งมีชีวิตเล็ก ๆ ต่าง ๆ ในประเทศไทยพบได้เฉพาะป่าพรุโต๊ะแดง จังหวัดนราธิวาส และแม่น้ำโกลก ในต่างประเทศพบได้ตั้งแต่มาเลเซีย, สิงคโปร์ไปจนถึงอินโดนีเซีย ปลาช่อนดำมีชื่อเรียกเฉพาะในแวดวงปลาสวยงามว่า "ปลาช่อนเจ้าฟ้า" และมีชื่อเรียกอื่น ๆ ว่า "พังกับ" แต่การเลี้ยงเป็นปลาสวยงามกลับไม่ได้รับความนิยมเท่าที่ควร เนื่องจากไม่มีความสวยงาม และเลี้ยงค่อนข้างยากเนื่องจากปรับตัวให้เข้ากับสภาพแวดล้อมไม่ค่อยได้</doc>
