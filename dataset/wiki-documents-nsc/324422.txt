<doc id="324422" url="https://th.wikipedia.org/wiki?curid=324422" title="วัดบางไกรใน">วัดบางไกรใน วัดบางไกรใน เป็นวัดแห่งหนึ่งในจังหวัดนนทบุรี ตั้งอยู่ริมคลองบางไกรนอก เลขที่ 101 หมู่ที่ 4 บ้านบางนายไกร ถนนนครอินทร์ ตำบลบางขุนกอง อำเภอบางกรวย ได้รับการขึ้นทะเบียนโบราณสถานในราชกิจจานุเบกษา เล่ม 118 ตอนพิเศษ 127 วันที่ 21 ธันวาคม พ.ศ. 2544ตำนานการสร้างวัด ตำนานการสร้างวัด. วัดบางไกรในเดิมชื่อ "วัดบ้านนายไกร" ตามตำนานมีอยู่ว่า ก่อนสมัยกรุงศรีอยุธยา นายไกรทองเดิมชื่อ "ไกร" อาศัยอยู่ในย่านที่ตั้งวัดบางไกรในในปัจจุบัน มีอาชีพทำสวนและล่องเรือนำผลไม้ไปขายตามหัวเมืองต่าง ๆ ทั้งทางเหนือและทางใต้ และได้เรียนวิชาอาคมต่าง ๆ ที่วัดลิงขบ (วัดบวรมงคล) ครั้งหนึ่งนายไกรได้ล่องเรือไปทางหัวเมืองทางเหนือ เมื่อถึงเมืองพิจิตรได้เจอประกาศการปราบจระเข้ชาละวัน ผู้ใดปราบได้จะได้รางวัล คือ ได้ที่นาทำมาหากินที่เมืองพิจิตร ได้ผู้หญิง ได้ทรัพย์สมบัติ นายไกรจึงไปเรียนวิชาหอกและเทียนเบิกน้ำกับท่านพระครูวัดหน้าพระธาตุ เมืองพิจิตร เมื่อปราบชาละวันเสร็จสิ้นแล้ว นายไกรก็ตั้งหลักปักฐานอยู่ที่พิจิตรจนสิ้นบุญ ต่อมาลูกหลานที่เมืองนนทบุรีได้สืบสาวราวเรื่องว่าเป็นลูกหลานของนายไกร จึงได้ประกาศตามหาลูกหลานที่เมืองพิจิตรด้วยแต่ไม่พบ ลูกหลานจึงได้สร้างวัดขึ้นในบริเวณนี้เพื่อเป็นอนุสรณ์แก่นายไกรที่ปราบจระเข้ได้ โดยใช้ชื่อว่า "วัดบ้านนายไกร" ต่อมาเปลี่ยนชื่อเป็น "วัดบางนายไกร" และในที่สุดก็เปลี่ยนเป็น "วัดบางไกรใน" เพื่อแยกความแตกต่างกับวัดบางไกรนอกที่สร้างขึ้นในภายหลัง ส่วนบริเวณหมู่บ้านที่นายไกรเคยอาศัยอยู่ก็มีชื่อว่า "บ้านนายไกร" มาจนถึงปัจจุบัน (คำว่า "ทอง" ที่เป็นสร้อยท้ายชื่อไกรทองนั้น เข้าใจว่าเป็นการเพิ่มเข้าไปในสมัยหลัง)โบราณสถาน โบราณสถาน. โบราณสถานสำคัญภายในวัดบางไกรในได้แก่ อุโบสถโบราณซึ่งมีอายุกว่า 300 ปี เดิมเป็นโครงหลังคาสร้างด้วยไม้สักทอง แกะสลักลายไม้สักทอง เขียนด้วยจิตรกรรมสีลายต่าง ๆ ตัวอุโบสถก่ออิฐฉาบปูนเรียบ มีมุขพาไลโครงสร้างไม้ทั้งหน้าและหลัง หน้าบันเป็นไม้สักฉลุลวดลาย บานประตูด้านหน้ามีภาพเขียนสีรูปทวารบาลถืออาวุธด้ามยาว ฉากหลังเขียนภาพช่อดอกพุดตานใบเทศ มีศาลนายไกรทองบริเวณข้าง ๆ อุโบสถเก่า ภายในมีพระพุทธไกรรัตนนายก (หลวงพ่อโต) ภายในบริเวณวัดบางไกรในยังมีวิหารหลังเขียว (หลังเก่า) มีพระพุทธรูปหลวงพ่ออู่ทองหรือหลวงพ่อแหน ตามประวัติเดิมสร้างขึ้นในสมัยพระเจ้าอู่ทองครั้งที่มาตั้งทัพไปรบเมืองราชบุรี หลวงพ่ออู่ทองเดิมย้ายมาจากอุโบสถวัดตะระเก (ขณะนั้นเป็นวัดร้าง) และที่เรียกว่าหลวงพ่อแหนเพราะว่าในการอัญเชิญหลวงพ่อมาประดิษฐาน ณ วัดบางนายไกร หลวงพ่อแหนตกลงไปในคลอง เมื่อนำขึ้นมาแหนก็ติดตามตัว จึงเรียกหลวงพ่อแหน ต่อมากรมศิลปากรได้เข้ามาบูรณะวัดและยกให้เป็นโบราณสถานแห่งตำบลบางขุนกอง</doc>
