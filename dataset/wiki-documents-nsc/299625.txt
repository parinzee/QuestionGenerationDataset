<doc id="299625" url="https://th.wikipedia.org/wiki?curid=299625" title="บุญถิ่น ทวยแก้ว">บุญถิ่น ทวยแก้ว บุญถิ่น ทวยแก้ว นักแสดง ผู้กำกับศิลป์ชาวไทย มีชื่อเสียงในฐานะนักแสดงบทตำรวจ เป็น "จ่าบุญถิ่น" คู่หูกับอดิเรก วัฏลีลา ที่รับบทเป็น "หมวดอังเคิ่ล" เป็นตัวประกอบขบขันในภาพยนตร์หลายเรื่อง เช่น บุปผาราตรี (2546), บุปผาราตรี เฟส 2 (2548), กระสือวาเลนไทน์ (2549), เก๋า เก๋า (2550), โกยเถอะเกย์ (2550) ฯลฯ เคยเป็นผู้กำกับภาพยนตร์เรื่อง ฮวงจุ้ย ฟ้า-ดิน-คน-ลิขิต นายบุญถิ่นจบการศึกษาจากวิทยาลัยช่างศิลป เคยทำงานทางด้านโฆษณาที่บริษัทเจ. วอลเตอร์ ทอมป์สัน เคยออกแบบเสื้อผ้าให้ภาพยนตร์เรื่อง ฉลุยหิน คนไข่สุดขอบโลก ออกแบบงานสร้างให้ภาพยนตร์ สยึมกึ๋ย 2, เกิดอีกทีต้องมีเธอ และ บางระจัน เคยได้รับการเสนอชื่อเข้าชิงรางวัลชมรมวิจารณ์บันเทิง สาขาการกำกับศิลป์ยอดเยี่ยม ประจำปี พ.ศ. 2544 จากเรื่อง บางระจัน และได้รับรางวัลสาขาการกำกับศิลป์ยอดเยี่ยม จากเทศกาลภาพยนตร์เอเชียแปซิฟิก ประจำปี 2001 บุญถิ่น ทวยแก้ว เสียชีวิตอย่างกะทันหันเมื่อปี 2553 ที่โรงพยาบาลพหลพลหยุหเสนา จังหวัดกาญจนบุรี เนื่องจากโรคมะเร็งปอด</doc>
