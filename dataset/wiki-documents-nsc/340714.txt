<doc id="340714" url="https://th.wikipedia.org/wiki?curid=340714" title="อาเจียว">อาเจียว อาเจียว (อักษรจีนตัวเต็ม: 阿嬌) ดารานักแสดงนักร้องสาวชาวฮ่องกง เป็นที่รู้จักกันดีในฐานะนักร้องดูโอในวง ทวินส์ คู่กับ อาซา อาเจียวเกิดเมื่อวันที่ 21 มกราคม ค.ศ. 1981 ที่ฮ่องกง มีชื่อจริงว่า จง ซินถง (อักษรจีนตัวเต็ม: 鍾欣桐, อักษรจีนตัวย่อ: 钟欣桐, พินอิน: zhōng xīntóng) มีชื่อภาษาอังกฤษว่า จิลเลียน ชุง (Gillian Chung) มีชื่อเดิมว่า จง เจียลี่ (อักษรจีนตัวเต็ม: 鍾嘉勵, พินอิน: Zhong Jia Li) พ่อของเธอเสียชีวิตไปตั้งแต่เธออายุได้แค่ขวบเดียว แม่จึงผู้เลี้ยงดูเธอมาคนเดียว ต่อมาแม่แต่งงานใหม่ เธอจึงมีน้องต่างพ่อที่อายุต่างกันถึง 12 ปี เข้าสู่วงการบันเทิงหลังจากกลับจากปิดเทอมที่ออสเตรเลีย ด้วยการเป็นนางแบบที่ฮ่องกง ต่อมาบริษัทโมเดลลิ่งได้แนะนำเธอให้กับค่ายเพลง EEG ซึ่งได้ออกอัลบั้มในนามวง ทวินส์ คู่กับ อาซา ในปี ค.ศ. 2000 อาเจียวจบปริญญาตรี สถาบัน William Angliss ประเทศออสเตรเลีย ส่วนผลงานการแสดงในซีรีส์และภาพยนตร์เรื่องต่าง ๆ มีทั้งแสดงเดี่ยวและคู่กับอาซา ได้แก่ Project A คู่กับ จาง เหว่ยเจี้ยน ในปี ค.ศ. 2007, ไซอิ๋ว ในปี ค.ศ. 2002, The Twins Effect, The Twins Effect II, House of Fury ในปี ค.ศ. 2005, Fox Volant of the Snowy Mountain ในปี ค.ศ. 2006 เป็นต้น ในต้นปี ค.ศ. 2008 อาเจียวมีข่าวอื้อฉาวว่ามีรูปถ่ายและคลิปวิดีโอหลุด ในเชิงวาบหวิว ที่ถ่ายโดย เฉิน กวานซี อดีตแฟนเก่าของเธอ (ในรูปเซ็ตนี้ยังมี จาง ป๋อจือ นักแสดงสาวชื่อดังอีกคนร่วมอยู่ด้วย) ซึ่งเหตุการณ์นี้ทำให้เธอสะเทือนใจไม่น้อย และต้องใช้เวลาอยู่ระยะหนึ่งถึงจะกลับาทำงานในวงการบันเทิงต่อได้</doc>
