<doc id="880082" url="https://th.wikipedia.org/wiki?curid=880082" title="ชาร์ล็อต กอร์แด">ชาร์ล็อต กอร์แด มารี-อาน ชาร์ล็อต เดอ กอร์แด ดาร์มง () หรือเรียกอย่างสั้นว่า ชาร์ล็อต กอร์แด เป็นบุคคลในช่วงการปฏิวัติฝรั่งเศส เธอถูกประหารชีวิตด้วยกิโยตีนในค.ศ. 1793 ในข้อหาลอบสังหารฌ็อง-ปอล มารา ผู้นำฝ่ายฌากอแบ็งซึ่งรับผิดชอบด้านการโฆษณาชวนเชื่อแนวคิดการปฏิวัติ มารามีส่วนสำคัญในการกำจัดอิทธิพลทางการเมืองของฝ่ายฌีรงแด็งซึ่งเป็นฝ่ายที่กอร์แดฝักใฝ่อยู่ ในค.ศ. 1847 นักเขียนและกวีอย่างอาลฟงส์ เดอ ลามาร์ตีน ได้ตั้งฉายาให้เธอว่า "นางฟ้าแห่งการสังหาร" () เธอได้กลายเป็นหนึ่งในสตรีทรงอิทธิพลอันเป็นสัญลักษณ์ของยุคปฏิวัติฝรั่งเศสเฉกเช่นพระนางมารี อ็องตัวแน็ต และมาดามรอล็อง กอร์แดมีโอกาสได้ฟังการปราศรัยของพวกฌีรงแด็งในเมืองก็องและมีใจโน้มเอียงไปกับพวกเขา หลังการสังหารหมู่เดือนกันยายนในปี ค.ศ. 1792 ซึ่งมารามีส่วนรับผิดชอบ กอร์แดก็เชื่อว่ามาราเป็นบุคคลอันตรายต่อประเทศอย่างแท้จริง นอกจากนี้เธอยังมีความเชื่อว่าพระเจ้าหลุยส์ที่ 16 ไม่สมควรถูกประหาร เธอมีความเชื่อในโครงสร้างสังคมอย่างในสมัยกรีกโบราณหรือโรมโบราณ ในเดือนกรกฎาคม ค.ศ. 1972 เธอจึงเดินทางไปยังกรุงปารีสและเช่าโรงแรมอยู่ เธอซื้อมีดยาวหกนิ้วและเขียนจดหมายจ่าหน้าซอง "ถึงประชาชนฝรั่งเศส เหล่าสหายแห่งกฎหมายและสันติภาพ" เพื่ออธิบายถึงแรงจูงใจในการสังหารมารา เดิมทีเธอตั้งใจจะสังหารมาราต่อหน้าสมาชิกในที่ประชุมสภากงว็องซียงแห่งชาติ แต่เมื่อเธอทราบว่ามาราเลิกเดินทางมาประชุมได้สักพักหนึ่งแล้วจากอาการป่วยโรคผิวหนัง เธอจึงเปลี่ยนแผนโดยไปยังบ้านพักของมาราในช่วงบ่ายของวันที่ 13 กรกฎาคม โดยเธออ้างว่าเธอรู้แผนการของพวกฌีรงแด็งที่จะก่อการลุกฮือในเมืองก็อง อย่างไรก็ตาม กอร์แดถูกปฏิเสธไม่ให้เข้าพบโดยน้องสาวของคู่หมั้นมารา ในระหว่างที่เธอกำลังกลับนั้น มาราได้ให้คนมาเรียกเธอกลับไปพบ โดยขณะนั้นมาราอยู่ระหว่างการแช่อ่างอาบน้ำผสมยาเพื่อรักษาอาการป่วยทางผิวหนัง ในขณะที่มารากำลังดูรายชื่อของพวกฌีรงแด็งที่เธอส่งให้นั้น เธอก็ชักมีดออกมาและแทงไปที่หน้าอกของมารา มาราตะโกนขอความช่วยเหลือและสิ้นลมหายใจ เธอถูกจับกุมและนำตัวขึ้นไต่สวน เธอให้การว่ามารานั้นเป็นสัตว์ประหลาดที่ถูกบูชาเฉพาะในปารีส และยังกล่าวอีกว่า "ฉันรู้ดี มาราน่ะกำลังพาฝรั่งเศสหลงผิด ฉันฆ่าคนไปหนึ่งคนเพื่อช่วยคนอีกนับแสน" กอร์แดถูกประหารชีวิตที่ปลัสเดอลากงกอร์ดในกรุงปารีสต่อหน้าสาธารณชนในอีกสี่วันให้หลังก่อเหตุ เธอถูกจัดให้สวมกระโปรงตัวนอกสีแดงซึ่งเป็นสัญลักษณ์ของผู้ทรยศชาติ เมื่อหัวเธอหลุดจากบ่าด้วยเครื่องกิโยตีน พวกผู้นำฌากอแบ็งก็สั่งให้มีการพิสูจน์พรหมจรรย์เธอทันทีเนื่องจากเชื่อว่าเธออาจร่วมหลับนอนกับบุรุษซึ่งอยู่เบื้องหลังใช้ให้เธอมาสังหารมารา แต่ก็พบว่าเธอนั้นยังเป็นพรหมจารี อย่างไรก็ตาม การตายของเธอมิอาจหยุดสมัยแห่งความน่าสะพรึงกลัวอันเกิดจากการปกครองอย่างเบ็ดเสร็จเด็ดขาดของพวกฌากอแบ็งได้</doc>
