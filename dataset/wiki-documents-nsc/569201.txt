<doc id="569201" url="https://th.wikipedia.org/wiki?curid=569201" title="Mermaids: The Body Found">Mermaids: The Body Found Mermaids: The Body Found เป็นสารคดีที่ออกอากาศทางช่องแอนิมอลแพลนเน็ต โดยดิสคัฟเวอรีแชนแนล แพร่ภาพออกอากาศทางแอนิมอลแพลนเน็ตเมื่อวันที่ 27 พฤษภาคม ค.ศ. 2012 และทางดิสคัฟเวอรีแชนแนลในวันที่ 17 มิถุนายน ปีเดียวกันเนื้อเรื่อง เนื้อเรื่อง. ในปี ค.ศ. 1997 สำนักงานวิทยาศาสตร์ทางทะเลและบรรยากาศแห่งชาติ (NOAA) ได้บันทึกเสียงลึกลับที่เรียกว่า "บลุป" ได้ที่นอกชายฝั่งด้านมหาสมุทรแปซิฟิคของอเมริกาใต้ ซึ่งไม่มีใครตอบได้ว่านั่นคือ เสียงของอะไร ? ในปี ค.ศ. 2004 มีฝูงวาฬตายเกยตื้นที่ชายฝั่งของอเมริกากับออสเตรเลียอย่างไม่ทราบสาเหตุ โดยเชื่อว่าเป็นผลมาจากการใช้คลื่นโซนาร์ใต้น้ำเป็นอาวุธของกองทัพเรือสหรัฐ ทีมนักวิทยาศาสตร์ของ NOAA นำโดย ดร.ไบรอัน แมคคอร์มิค และ ดร.พอล โรเบิร์ตสัน เดินทางไปตรวจสอบ ปรากฏว่าพบหลักฐานอะไรบางอย่างที่ผิดแปลกไปจากความรู้เดิม ๆ โดยหลักฐานทั้งหมดบ่งไปว่าในใต้ทะเลลึกนั้นมีสิ่งมีชีวิตบางอย่างที่มนุษย์ไม่รู้จักมาก่อน พร้อมกันนั้น ในเดือนเมษายน ค.ศ. 2004 ที่ชายฝั่งรัฐวอชิงตัน มีเหตุการณ์วาฬเกยตื้น มีเด็กผู้ชาย 2 คน ถ่ายวีดีโอคลิปของตัวเองถึงเหตุการณ์ครั้งนี้ และได้พบอะไรบางอย่างนอกเหนือจากซากวาฬ ซึ่งสิ่งนั้นถูกอธิบายว่าเป็นนางเงือกบนชายหาด รวมทั้งได้มีการบันทึกเสียงลึกลับคล้ายกับเสียงบลุป ที่ปะปนมาพร้อมกับเสียงของโลมาและวาฬ เสมือนการสื่อสารกัน แต่นักวิทยาศาสตร์ผู้เชี่ยวชาญเรื่องเสียงโลมาลงความเห็นว่านี่ไม่ใช่เสียงของโลมา พร้อมกับหลักฐานอื่น ๆ เช่น ปลาฉลามขาวตัวหนึ่งที่ถูกจับได้ที่ชายฝั่งแอฟริกาใต้ มีบาดแผลเต็มตัว ที่สำคัญในรอยแผลเหล่านั้นมีวัสดุบางอย่างที่ดูเหมือนว่าจะเป็นอาวุธคล้ายหอกหรือฉมวกที่ใช้ทิ่มแทงปลาฉลามตัวนี้ ตลอดจนคำให้สัมภาษณ์ของชาวประมงบางรายที่นอกชายฝั่งเยอรมนีอ้างว่า ตนสามารถถ่ายรูปและเชื่อว่า "เจ้าสิ่งนี้" เป็นผู้ใช้หอก และที่ยังไม่เคยเห็นมาก่อน นักวิทยาศาสตร์กลุ่มนี้ได้ค้นพบชิ้นส่วนเศษซากของสิ่งมีชีวิตบางอย่างในท้องของปลาฉลามตัวที่พบในแอฟริกาใต้ เศษซากนั้นเหลือเพียงร้อยละ 30 เท่านั้น แต่จากการได้ศึกษาดูพบว่า มันคล้ายครีบปลา แต่ไม่ใช่ปลา รวมถึงพบอวัยวะบางอย่างที่เมื่อศึกษาลงไปแล้วพบว่า คล้ายมือของมนุษย์ด้วย จึงมีทฤษฎีเกี่ยวกับบรรพบุรุษของมนุษย์เมื่อหลายล้านปีก่อนกลุ่มหนึ่งที่ลงทะเลและวิวัฒนาการตัวเองให้เป็นกึ่งมนุษย์กึ่งปลาอาศัยอยู่ในทะเล โดยเป็นมิตรกับโลมาด้วยMermaids: The New Evidence Mermaids: The New Evidence. ในเดือนพฤษภาคม ค.ศ. 2013 ทางช่องแอนิมอลแพลนเน็ต ได้เผยแพร่คลิปวีดีโอที่อ้างว่าถ่ายโดยนักชีววิทยาทางทะเล ในทะเลลึกของเกาะกรีนแลนด์ พบมีบางสิ่งคล้ายมือของมนุษย์มาแปะกระทบกับกระจกของเรือดำน้ำ โดยมือนั้นคล้ายกับมือของมนุษย์แต่มีนิ้วแหลมตอนปลายและมีพังผืดคล้ายกบ และคลิปวีดีโอของนักท่องเที่ยวที่ชายฝั่งอิสราเอล สามารถถ่ายภาพของนางเงือกที่ขึ้นมาบนโขดหินและกระโดดหนีลงน้ำไว้ได้ ซึ่งทางนายกเทศมนตรีประจำเมืองของอิสราเอลตั้งรางวัลไว้ถึง 1 ล้านดอลลาร์ สำหรับผู้ที่สามารถจับตัวนางเงือกนี้ไว้ได้ผลกระทบ ผลกระทบ. คลิปวีดีโอทั้ง 2 ชุดนี้ เป็นที่ฮือฮาอย่างมากเมื่อถูกเผยแพร่และตกเป็นข่าวโด่งดัง โดยมีเรตติ้งสูงสุดของทางช่อง มีจำนวนผู้ชมมากถึง 3.6 ล้านครัวเรือนในสหรัฐอเมริกา นับว่าสูงที่สุดตั้งแต่มีการก่อตั้งช่องขึ้นมา แต่ทาง NOAA ได้ปฏิเสธถึงเรื่องราวนี้ และยืนยันว่า ดร.พอล โรเบิร์ตสัน ไม่ใช่นักวิทยาศาสตร์ของหน่วยงาน และไม่ใช่นักวิทยาศาสตร์ตัวจริงด้วย แต่เป็นนักแสดง ซึ่งเรื่องราวของสารคดีทั้ง 2 ชุดนี้เป็นเรื่องแต่งหรือหลอกลวงทั้งสิ้น ซึ่งทางทีมงานผู้สร้างก็ยอมรับว่าเป็นเรื่องแต่งขึ้นมาให้ดูสมจริง โดยอาศัยจากความเชื่อต่าง ๆ ในอดีตมาปะติดปะต่อกัน มีการตั้งข้อสังเกตว่าสารคดีทั้ง 2 ชุดนี้ ต้องการนำเสนอทฤษฎีของมนุษย์วานรที่อาศัยอยู่ในทะเล</doc>
