<doc id="277137" url="https://th.wikipedia.org/wiki?curid=277137" title="ก่อนปีศาจปิดบาปบัญชี">ก่อนปีศาจปิดบาปบัญชี ก่อนปีศาจปิดบาปบัญชี (อังกฤษ : Before the Devil Knows You're Dead) คือภาพยนตร์อเมริกันปี พ.ศ. 2550 แนวอาชญากรรม-ชีวิต-ครอบครัว ประพันธ์บทโดยเคลลี มาสเตอร์สัน และกำกับโดยซิดนีย์ ลูเมต นำแสดงโดยฟิลิป ซีมัวร์ ฮอฟฟ์แมน อีธาน ฮอว์ก เมริซา โทเม และอัลเบิร์ต ฟินนีย์ ชื่อของเรื่องนี้มาจากคำพูดของชาวไอร์แลนต์ที่ว่า "May you be in heaven a full half hour before the devil knows you're dead." ตัวภาพยนตร์ได้รับการเล่าเรื่องโดยไม่เรียงลำดับเวลา และบางฉากก็ถูกนำเสนอซ้ำกันโดยเสนอผ่านมุมมองที่ต่างกันเนื้อเรื่องย่อ เนื้อเรื่องย่อ. หมายเหตุ : เนื้อเรื่องย่อต่อไปนี้จะเล่าตามลำดับเวลา ซึ่งต่างจากวิธีการเล่าเรื่องในภาพยนตร์ เรื่องเล่าถึงสองพี่น้องตะกูลแฮนสันที่กำลังมีปัญหาทางการเงินทั้งคู่ โดยแอนดี แฮนสัน (ฟิลิป ซีมัวร์ ฮอฟฟ์แมน) ผู้ที่มีอาชีพเป็นผู้บริหารฝ่ายการเงินของบริษัทแห่งหนึ่ง ต้องการเงินอย่างเร่งด่วนเพื่อมาปกปิดเงินทุนที่เขาได้ยักยอกไปจากหัวหน้างานของเขา ก่อนที่เขาจะถูกตรวจสอบ และแฮงก์ แฮนสัน (อีธาน ฮอว์ก) น้องชายของแอนดี ก็ต้องการเงินเพื่อใช้เลี้ยงดูลูกสาวและปลดหนี้สินที่มีต่ออดีตภรรยา วันหนึ่ง แอนดีได้วางแผนร่วมกับแฮงก์ว่าจะหาเงินโดยการไปปล้นร้านขายเครื่องประดับของบิดาและมารดาของเขา โดยจะให้แฮงก์เป็นผู้เข้าไปปล้น ในตอนแรกแฮงก์ไม่ยอมรับแผนการนี้ แต่หลังจากที่แอนดีรับรองว่าการปล้นจะไม่สร้างอันตรายกับใคร ปืนที่จะให้ใช้ในการปล้นก็ขอให้เป็นปืนของเล่น ภายในร้านก็มีแต่ดอริสพนักงานขายหญิงมีอายุที่ช่วยร้านอยู่เท่านั้น และของที่ปล้นมาทั้งหมดทางประกันก็จะชดใช้ให้บิดามารดาของพวกเขาเอง แฮงก์ก็ตกลงรับหน้าที่ในการปล้นครั้งนี้อย่างไม่เต็มใจนัก โดยไม่มีการปรึกษากับแอนดี แฮงก์ได้จ้างบอบบี ลาซอร์ดา (ไบรอัน เอฟ. โอ'บายน์) คนรู้จักซึ่งมีประสบการณ์ในการเป็นโจรมาก่อนมาช่วยเขาปล้น โดยในวันที่ปล้นนั้น บอบบีตัดสินใจที่จะใช้ปืนจริงและขอแฮงก์เข้าไปปล้นคนเดียว โดยให้แฮงก์รอเขาอยู่ในรถที่แฮงก์เช่ามาเพื่อการปล้นครั้งนี้โดยเฉพาะ เมื่อบอบบีเข้าไปปล้น ผู้ที่เขาพบนั้นคือนาเนตต์ แฮนสัน (โรสแมรี ฮาร์ริส) ผู้ซึ่งเป็นมารดาของแอนดีและแฮงก์เอง โดยวันที่มีการปล้นนั้น เธอได้เข้ามาทำงานแทนดอริสที่ติดธุระ เหตุการณ์การปล้นสิ้นสุดลงที่บอบบีถูกนาเนตต์ยิงเสียชีวิต ส่วนนาเนตต์เองก็อยู่ในอาการโคม่าเนื่องจากถูกบอบบียิงเช่นกันและเสียชีวิตในอีกสัปดาห์ต่อมาหลังจากที่ชาร์ลส์ แฮนสัน (อัลเบิร์ต ฟินนีย์) สามีของเธอและบิดาของแอนดีและแฮงก์ยินยอมให้แพทย์ผู้ดูแลอาการเธอถอดเครื่องช่วยหายใจออก หลังจากการเสียชีวิตของนาเนตต์ ชาร์ลส์ตัดสินใจออกสืบหาคนที่มีส่วนในการปล้นร้านเครื่องประดับด้วยตัวเองหลังจากที่ไม่พอใจการช่วยเหลือของตำรวจ ส่วนแฮงก์นั้นก็ถูกตำหนิโดยแอนดี และถูกเดกซ์ (ไมเคิล แชนนอน) พี่เขยของบอบบีขู่เอาค่าชดเชยจากการเสียชีวิตของน้องเขยของเขาเพื่อมาใช้เป็นค่าเลี้ยงดูคริส ลาซอร์ดา (อเลกซา พัลลาดิโน) ภรรยาหม้ายของบอบบี สำหรับแฮงก์ เขามีความสัมพันธ์อย่างลับ ๆ กับจีนา แฮนสัน (เมริซา โทเม) ภรรยาของแอนดี ซึ่งตอนค่อนเรื่องเธอได้ขอเลิกกับแอนดีเพราะไม่พอใจในความสัมพันธ์ที่มีให้กันและได้เปิดเผยความลับของเธอกับแฮงก์ให้แอนดีได้ทราบด้วย หลังจากที่แอนดีรับทราบเรื่องที่แฮงก์ถูกเดกซ์ข่มขู่ เขาก็ตัดสินใจแก้สถานการณ์ด้วยการไปหาเงินไปชดใช้ให้เดกซ์โดยใช้วิธีการไปปล้นเงินจากพ่อค้ายาเสพติดของเขาเอง เมื่อได้เงินมาแล้ว ทั้งแอนดีและแฮงก์ก็เดินทางไปพบกับเดกซ์เพื่อชดใช้เงินให้ แต่แอนดีกลับหุนหันฆ่าเดกซ์เพราะกลัวว่าจะถูกเปิดโปงความผิดไปเสียก่อนและพยายามจะฆ่าคริสตาม แฮงก์ได้ห้ามแอนดีเอาไว้โดยได้กล่าวว่าหากจะฆ่าคริสให้ฆ่าเขาก่อน เมื่อได้ยินดังนั้น แอนดีจึงชี้ปืนไปที่แฮงก์และเผยว่าเขารู้เรื่องที่แฮงก์เป็นชู้กับภรรยาของเขาแล้ว ก่อนที่แอนดีจะเหนี่ยวไกปืน คริสได้นำเอาปืนของเดกซ์มายิงใส่แอนดีจนได้รับบาดเจ็บ ส่วนแฮงก์ก็ทิ้งพี่ชายของเขาและวิ่งหนีไปพร้อมกับเงินจำนวนหนึ่ง ก่อนเหตุการณ์ที่แอนดีถูกยิง ชาร์ลส์พ่อของเขาได้สืบหาหลักฐานจนพบว่าแอนดีมีส่วนในการปล้นครั้งนั้นด้วย เมื่อแอนดีถูกส่งไปโรงพยาบาลเพื่อรักษาบาดแผลจากการถูกยิง ชาร์ลส์ได้เข้าไปเยี่ยมเขา แอนดีที่กำลังอ่อนแรงอยู่บนเตียงคนไข้ได้ขอโทษต่อชาร์ลส์ในทุกสิ่งทุกอย่างที่ให้ต้องบาดหมางกันและกล่าวว่า การตายของนาเนตต์เป็นอุบัติเหตุ เมื่อได้ยินดังนั้น ชาร์ลส์ก็ให้อภัยเขาแต่ทว่าเขาก็ตัดสินใจฆ่าแอนดีโดยใช้หมอนมาปิดหน้าของแอนดีจนหายใจไม่ออกและเสียชีวิตในที่สุดนักแสดงนักแสดง. - ฟิลิป ซีมัวร์ ฮอฟฟ์แมน แสดงเป็น แอนดี แฮนสัน - อีธาน ฮอว์ก แสดงเป็น แฮงก์ แฮนสัน - เมริซา โทเม แสดงเป็น จีนา แฮนสัน - อัลเบิร์ต ฟินนีย์ แสดงเป็น ชาร์ลส์ แฮนสัน - โรสแมรี ฮาร์ริส แสดงเป็น นาเนตต์ แฮนสัน - ไบรอัน เอฟ. โอ'บายน์ แสดงเป็น บอบบี ลาซอร์ดา - อเลกซา พัลลาดิโน แสดงเป็น คริส ลาซอร์ดา - ไมเคิล แชนนอน แสดงเป็น เดกซ์ - เอมี ไรอัน แสดงเป็น มาร์ทา แฮนสัน - ซาราห์ ลิฟวิงสตัน แสดงเป็น แดเนียล แฮนสันการผลิต การผลิต. ภาพยนตร์เรื่องนี้ใช้การถ่ายทำด้วยวิดีโอความละเอียดสูงที่ลูเมต ผู้กำกับภาพยนตร์เรื่องนี้ เคยทดลองใช้มาแล้วกับภาพยนตร์ชุดเรื่อง 100 Centre Street ที่ตัวเขาเองเป็นผู้กำกับและฉายทางโทรทัศน์ในสหรัฐอเมริกาไปเมื่อปี พ.ศ. 2544-2545 ส่วนสถานที่ถ่ายทำในฉากหลัก ๆ นั้นอยู่ภายในรัฐนิวยอร์กทั้งสิ้น ไม่ว่าจะเป็นฉากร้านเครื่องประดับของชาร์ลส์และนาเนตต์ที่ถ่ายทำที่ศูนย์การค้าเบย์เทอร์เรซในเบย์ไซด์ เขตควีนส์ หรือฉากห้องทำงานของแอนดีที่ถ่ายทำกันในอาคารทรัมป์เวิลด์ทาวเวอร์ปีกตะวันตกเฉียงใต้ ซึ่งสามารถสันนิษฐานได้จากภาพของอาคารไครส์เลอร์และอาคารเอมไพร์สเตทที่ปรากฏผ่านหน้าต่างของห้องในฉากนี้การเข้าฉาย การเข้าฉาย. ก่อนปีศาจปิดบัญชีบาป ฉายรอบปฐมทัศน์เมื่อวันที่ 6 กันยายน 2550 ที่เทศกาลโดวีลแห่งโรงภาพยนตร์อเมริกัน (Deauville Festival of American Cinema) ในประเทศฝรั่งเศส และได้ตระเวนฉายในเทศกาลภาพยนตร์ต่าง ๆ หลายเทศกาล เช่น เทศกาลภาพยนตร์โตรอนโตเมื่อวันที่ 13 กันยายน 2550 หรือเทศกาลภาพยนตร์นิวยอร์กเมื่อวันที่ 12 ตุลาคมปีเดียวกัน เป็นต้น ส่วนการฉายในระบบบอกซ์ออฟฟิส ภาพยนตร์เรื่องนี้เข้าฉายในสหรัฐอเมริกาในวันที่ 26 ตุลาคม 2550 โดยฉายแบบจำกัดโรงภาพยนตร์เพียงสองโรงเท่านั้น ซึ่งนอกจากสหรัฐอเมริกาแล้ว หนังเรื่องนี้ยังถูกนำไปฉายในประเทศอื่น ๆ ด้วย เช่น ฝรั่งเศส ไต้หวัน ออสเตรเลีย เปรู เป็นต้น โดยมีรายรับรวมในสัปดาห์แรกที่เข้าฉาย (ภายในสหรัฐอเมริกา) 73,837 ดอลลาร์สหรัฐ และมีรายรับรวมทั้งหมดจากการฉายทั่วโลก 25 ล้านดอลลาร์สหรัฐปฏิกิริยาตอบรับ ปฏิกิริยาตอบรับ. ภาพยนตร์เรื่องนี้ได้รับการตอบรับเป็นอย่างดี โดยได้รับการวิจารณ์ผ่านเว็บไซต์รอตเทนโทเมโทส์คิดเป็นร้อยละ 88 จากผู้วิจารณ์ 135 คน (รวบรวมเมื่อวันที่ 18 มกราคม 2551) และได้รับคะแนนเฉลี่ยจากผู้วิจารณ์ 36 คนในเว็บไซต์เมตาคริติค 84 คะแนนจากทั้งหมด 100 คะแนน ทางด้านนักวิจารณ์ภาพยนตร์อาชีพอย่างริชาร์ด สคิคเคล จากนิตยสารไทม์ ที่จัดให้ภาพยนตร์เรื่องนี้อยู่ในอันดับที่ 3 ของภาพยนตร์ที่ดีที่สุดแห่งปี พ.ศ. 2552 ก็ได้กล่าวว่า "ในระดับหนึ่ง หนังทำหน้าที่สำรวจความผิดปกติภายในหน่วยครอบครัวที่ซับซ้นได้อย่างสวยงาม และอีกระดับหนึ่ง มันมาทำหน้าที่ควบคุมการทดสอบการก่ออาชญากรรมที่ไม่มีความชำนาญและปัญญาอ่อนได้อย่างเยือกเย็น แต่ไม่ว่าจะมองระดับใด หนังเรื่องนี้ก็เป็นผลงานจากหนึ่งในปรมาจารย์ผู้ยิ่งใหญ่ที่สามารถสะกดพวกเราได้อยู่หมัด" ส่วนโรเจอร์ เอเบิร์ต ที่ได้จัดให้ภาพยนตร์เรื่องนี้อยู่ในระดับภาพยนตร์ 4 ดาวนั้น เรียกภาพยนตร์เรื่องนี้ว่า "ยอดเยี่ยม" (superb) และผู้กำกับ ซิดนีย์ ลูเมต ก็คือ "สมบัติที่มีชีวิต" ต่อไปนี้คือรายชื่อนักวิจารณ์ที่จัดให้ภาพยนตร์เรื่องนี้เป็น 1 ใน 10 อันดับภาพยนตร์แห่งปี พ.ศ. 2550- อันดับที่ 1 จัดโดย- สตีเวน ฟาร์เบอร์ จาก เดอะฮอลลีวูดรีพอร์ตเตอร์ - สตีเวน รี จาก เดอะฟิลาเดลเฟียอินไควเรอร์ - อันดับที่ 2 จัดโดย- มาร์ค โมฮาน จาก ดิโอเรโกเนียน - โอเวน เกลเบอร์แมน จาก เอนเตอร์เทนเมนต์วีกลี - อันดับที่ 3 จัดโดย- มาโนห์ลา ดาร์กิส จาก เดอะนิวยอร์กไทมส์ - ริชาร์ด สคิคเคล จาก ไทม์ - โรเจอร์ เอเบิร์ต จาก ชิคาโกซัน-ไทมส์ - อันดับที่ 4 จัดโดย- เรเน โรดริเควซ จาก เดอะไมอามีเฮรัลด์ - อันดับที่ 5 จัดโดย- มาร์ค ซาฟลอฟ จาก ดิออสตินโครนิเคิล- อันดับที่ 6 จัดโดย- คารินา โคคาโน จาก ลอสแอนเจลิสไทมส์ - แฟรงก์ เซคก์ จาก เดอะฮอลลีวูดรีพอร์ตเตอร์ - คีท ฟิปปส์ จาก ดิ เอ.วี. คลับ - อันดับที่ 7 จัดโดย- สกอตต์ ฟาวน์ดาส จาก แอลเอวีกลี และ อีสเทิร์นพรอมิสส์ - อันดับที่ 8 จัดโดย- แจคก์ แมทิวส์ จาก นิวยอร์กเดลีนิวส์ - โล ลูเมนิคก์ จาก นิวยอร์กโพสต์ - ปีเตอร์ ทราเวอรส์ จาก โรลลิงสโตน - ทาย เบอรร์ จาก เดอะบอสตันโกลบ - มิคก์ ลาซาล จาก ซานฟรานซิสโกโครนิเคิล - อันดับที่ 9 จัดโดย- ปีเตอร์ ฟอนเดอร์ ฮาร์ จาก ฟิล์มทรีต - อันดับที่ 10 จัดโดย- สตีเฟน ฮันเตอร์ จาก เดอะวอชิงตันโพสต์</doc>
