<doc id="630062" url="https://th.wikipedia.org/wiki?curid=630062" title="พระวรวงศ์เธอ พระองค์เจ้าชิดเชื้อพงศ์">พระวรวงศ์เธอ พระองค์เจ้าชิดเชื้อพงศ์ พระวรวงศ์เธอ พระองค์เจ้าชิดเชื้อพงศ์ หรือพระนามเดิม หม่อมเจ้าชิด พนมวัน ทรงประสูติเมื่อวันที่ 21 มกราคม พ.ศ. 2362 เป็นพระโอรสในพระเจ้าบรมวงศ์เธอ พระองค์เจ้าพนมวัน กรมพระพิพิธโภคภูเบนทร ที่ประสูติแต่หม่อมน่วม พนมวัน ณ อยุธยา และในสมัยรัชกาลที่ 4 พระบาทสมเด็จพระจอมเกล้าเจ้าอยู่หัว เมื่อ พ.ศ. 2395 ได้รับสถาปนาเป็น พระวรวงศ์เธอ พระองค์เจ้าชิดเชื้อพงศ์ พระวรวงศ์เธอ พระองค์เจ้าชิดเชื้อพงศ์ ทรงมีพระภคินีและพระอนุชาร่วมพระบิดา ตามลำดับต่อไปนี้- หม่อมเจ้าหญิงนารี พนมวัน - หม่อมเจ้าหญิงประดับ พนมวัน - หม่อมเจ้าหญิงสำอาง พนมวัน - หม่อมเจ้าไม่ปรากฏพระนาม - หม่อมเจ้าชายไม่ปรากฏพระนาม - หม่อมเจ้าหญิงประไภย พนมวัน (ไม่มีข้อมูล - 13 มิถุนายน พ.ศ. 2444) - หม่อมเจ้าชายชิด พนมวัน (พระวรวงศ์เธอ พระองค์เจ้าชิดเชื้อพงศ์) (21 มกราคม พ.ศ. 2362 - 21 ตุลาคม พ.ศ. 2422) - หม่อมเจ้าหญิงเลียบ พนมวัน พระชายาในพระเจ้าบรมวงศ์เธอ พระองค์เจ้าทินกร กรมหลวงภูวเนตรนรินทรฤทธิ์ - หม่อมเจ้าชายนพคุณ พนมวัน - ฟม่อมเจ้าชายยินดี พนมวัน - หม่อมเจ้าชายปรีดา พนมวัน - หม่อมเจ้าชายเจียก พนมวัน(ไม่มีข้อมูล - พ.ศ. 2449) ในปี พ.ศ. 2404 พระบาทสมเด็จพระจอมเกล้าเจ้าอยู่หัวโปรดฯ ให้พระองค์เจ้าชิดเชื้อพงศ์เป็นแม่กองในการดูแลก่อสร้างพระตำหนักและพลับพลา ที่ประทับในวังจันทรเกษม และได้เสด็จฯ มาประทับที่พระราชวังนี้อยู่หลายครั้ง หมู่อาคารและพลับพลาที่สร้างขึ้นในสมัยรัชกาลที่ 4 มีดังนี้1. พลับพลาจัตุรมุข อาคารเครื่องไม้ที่สร้างขึ้นบนฐานพระที่นั่งองค์เดิม บริเวณประตูทิศเหนือ 2. หมู่อาคารพระที่นั่งพิมานรัตยา เป็นหมู่ตึกกลางพระราชวัง 3. พระที่นั่งพิสัยศัลลักษณ์ (หอส่องกล้อง) อยู่ริมกำแพงด้านทิศตะวันออกเฉียงใต้ 4. โรงละคร อยู่บริเวณด้านหน้าพลับพลาจัตุรมุข 5. ห้องเครื่อง อยู่ทางด้านทิศใต้ของหมู่อาคารพระที่นั่งพิมานรัตยา 6. ตึกโรงม้าพระที่นั่ง อยู่ริมกำแพงด้านทิศตะวันออกเฉียงเหนือ ภายหลังที่พระเจ้าบรมวงศ์เธอ พระองค์เจ้าพนมวัน กรมพระพิพิธโภคภูเบนทรสิ้นพระชนม์ พระองค์ได้ครองวังท้ายหับเผย ซึ่งเป็นวังของกรมพระพิพิธโภคภูเบนทรต่อมา พระวรวงศ์เธอ พระองค์เจ้าชิดเชื้อพงศ์ สิ้นพระชนม์เมื่อวันที่ 21 ตุลาคม พ.ศ. 2422 พระชันษา 60 ปี โดยทรงได้รับพระราชทานเพลิงศพ ที่ วัดสระเกศ ในวันที่ 17 มีนาคม พ.ศ. 2423</doc>
