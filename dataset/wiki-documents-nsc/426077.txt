<doc id="426077" url="https://th.wikipedia.org/wiki?curid=426077" title="จาง ไอหลิง">จาง ไอหลิง จาง ไอหลิง () หรือ ไอลีน จาง (Eileen Chang) เป็นนักเขียนนวนิยาย และบทภาพยนตร์ชาวจีน ผลงานของเธอมักเป็นเรื่องราวเกี่ยวกับความสัมพันธ์ระหว่างชาย-หญิง โดยมีฉากหลังเป็นเมืองเซี่ยงไฮ้ หรือฮ่องกงภายใต้การปกครองของญี่ปุ่นในช่วงทศวรรษ 1940 ที่มีชื่อเสียงและนำมาดัดแปลงเป็นภาพยนตร์ เช่นเรื่อง Love in a Fallen City (倾城之恋, รักในฝัน) ในปี 1984 นำแสดงโดย โจว เหวินฟะ, Red Rose White Rose (红玫瑰与白玫瑰) ในปี 1994 นำแสดงโดย โจน เช็ง และ Lust, Caution (色，戒, เล่ห์, ราคะ) ในปี 2007 นำแสดงโดย เหลียง เฉาเหว่ย และทัง เหวย จาง ไอหลิง มีชื่อจริงว่า จาง หยิง (Zhang Ying, 張瑛) เกิดที่เซี่ยงไฮ้ในครอบครัวที่แตกแยก เนื่องจากบิดามีภรรยาหลายคนและติดฝิ่น ครอบครัวของเธอมีฐานะดีเนื่องจากบรรพบุรุษฝ่ายพ่อเป็นขุนนาง และบรรพบุรุษฝ่ายแม่เป็นแม่ทัพในยุคราชวงศ์ชิง จางได้รับการศึกษาเป็นอย่างดีตั้งแต่เด็กจนได้รับทุนไปศึกษาต่อที่มหาวิทยาลัยลอนดอน แต่ต้องยกเลิกเนื่องจากเกิดสงครามจีน-ญี่ปุ่นครั้งที่สอง เธอจึงเข้าเรียนวรรณคดีศึกษาที่มหาวิทยาลัยฮ่องกงแทน แต่ต้องยุติการเรียนลงกลางคันเนื่องจากญี่ปุ่นเข้ายึดครองฮ่องกง ผลงานเขียนชิ้นแรกของเธอ เป็นบทภาพยนตร์เรื่อง ปู้เหลียวฉิง (不了情, Bu Liao Qing, รักนิรันดร์) นำมาสร้างเป็นภาพยนตร์โดยชอว์บราเดอส์ในปี 1947 ในช่วงต้นทศวรรษ 1950 เธอทำงานเป็นนักแปลให้กับสำนักข่าวสารอเมริกัน (USIS) และเริ่มเขียนนวนิยายภาษาอังกฤษเรื่องแรก ชื่อ The Rice Sprout Song ตีพิมพ์ในปี 1955 ในปี 1955 เธอย้ายไปอยู่สหรัฐอเมริกาและอาศัยอยู่ที่นั่นเป็นเวลา 40 ปีจนกระทั่งเสียชีวิต เธอได้เขียนหนังสือกึ่งอัตชีวประวัติเป็นภาษาอังกฤษขึ้นมาสองเล่ม คือ The Fall of the Pagoda และ The Book of Changes ในปี 1963 แต่เพิ่งได้รับการตีพิมพ์เมื่อปี 2010 หลังจากเธอเสียชีวิตไปแล้วกว่าสิบปี</doc>
