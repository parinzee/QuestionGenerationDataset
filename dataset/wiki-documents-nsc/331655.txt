<doc id="331655" url="https://th.wikipedia.org/wiki?curid=331655" title="ช่างตัดผมแห่งเซวิลล์">ช่างตัดผมแห่งเซวิลล์ ช่างตัดผมแห่งเซวิลล์ (; ) เป็นอุปรากรภาษาอิตาลีความยาว 2 องก์ โดยโจอากีโน รอสซีนี (1792 – 1868) ดัดแปลงจากบทละครชวนหัวต้นฉบับภาษาฝรั่งเศส ชื่อ Le Barbier de Séville ou la Précaution inutile (1775) ของปีแยร์-โอกุสแต็ง การง เดอ โบมาร์แช ออกแสดงรอบปฐมทัศน์ที่โรงละคร Teatro Argentina กรุงโรม เมื่อวันที่ 16 กุมภาพันธ์ ค.ศ. 1816 และเป็นอุปรากรอิตาลีเรื่องแรก ๆ ที่เดินทางไปเปิดการแสดงในสหรัฐอเมริกา ที่นิวยอร์ก เมื่อ ค.ศ. 1825 และเป็นอุปรากรเรื่องหนึ่งที่ประสบความสำเร็จสูงสุด ในช่วงแรกที่อุปรากรเรื่องนี้ออกแสดง กลับไม่ได้รับการยอมรับนัก เนื่องจากถูกต่อต้านโดยผู้ชื่นชอบผลงานของโจวันนี ไปซีเอลโล (1740 – 1816) ที่เคยแต่งอุปรากรจากเรื่องเดียวกันนี้ ใช้ชื่อว่า Il barbiere di Siviglia, ovvero La precauzione inutile ตั้งแต่ปี ค.ศ. 1782 ซึ่งกล่าวหารอสซีนีแต่งอุปรากรชิ้นนี้เพื่อเทียบชั้น และล้อเลียนงานของไปซีเอลโล ซึ่งเน้นเรื่องราวเกี่ยวกับความรัก ต่างจากของรอสซีนีที่เน้นเรื่องขบขัน ท่อนอาเรีย ชื่อ Largo al factotum จากอุปรากรเรื่องนี้ เป็นหนึ่งในอาเรียที่ได้รับความนิยม โดยเฉพาะท่อนที่ร้องว่า Figaro! Figaro! Figaro! ปรากฏอยู่ในวัฒนธรรมสมัยนิยมจำนวนมาก เช่น ภาพยนตร์แอนิเมชัน วูดดี วูดเพ็กเกอร์ ทอมกับเจอร์รี่ กล่าวกันว่าเป็นอาเรียสำหรับนักร้องเสียงแบริโทน ที่ร้องยากที่สุดเพลงหนึ่ง</doc>
