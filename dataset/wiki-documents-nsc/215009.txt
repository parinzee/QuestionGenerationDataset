<doc id="215009" url="https://th.wikipedia.org/wiki?curid=215009" title="ธาร ยุทธชัยบดินทร์">ธาร ยุทธชัยบดินทร์ ธาร ยุทธชัยบดินทร์ นักเขียนเชื้อสายไทย-จีน เกิดเมื่อ 19 พฤษภาคม พ.ศ. 2507 ที่ โรงพยาบาลศิริราช กรุงเทพมหานคร มีผลงานวรรณกรรมพิมพ์เผยแพร่ในนิตยสารต่าง ๆ ทั้งบทความและเรื่องสั้น รวมถึงหนังสือเล่มซึ่งได้รับรางวัลระดับประเทศหลายครั้งประวัติ ประวัติ. ธาร ยุทธชัยบดินทร์ เป็นชาวกรุงเทพมหานครโดยกำเนิด บุตรของนายเสรีชัย (สกุลเดิมแซ่ 陳) และนางพรนับพัน (สกุลเดิม เชาว์กันหา) มีชีวิตวัยเด็กที่ยากลำบากเนื่องจากพ่อแม่หย่าร้างกัน เมื่ออายุ 11 ขวบต้องย้ายไปอยู่ที่จังหวัดนครปฐมอันเป็นบ้านเกิดของบิดา ได้รับการศึกษาจาก โรงเรียนเกื้อวิทยา , โรงเรียนบูรณะศาสตร์ , โรงเรียนพระปฐมวิทยาลัย , โรงเรียนไทยวิจิตรศิลป์ , มหาวิทยาลัยสุโขทัยธรรมาธิราช (นิเทศศาสตร์) สมัยเรียนอยู่ชั้นมัธยมศึกษาตอนต้น เขาเริ่มเขียนบทกวีและเรื่องสั้นเป็นงานอดิเรก และมีผลงานตีพิมพ์ติดต่อกันหลายปีในนามปากกาต่าง ๆ เมื่อเติบโตขึ้นก็ทำงานส่งเสียตัวเองเรียนหนังสือด้วยการเป็นจิตรกร ประติมากร ก่อนจะหันเหไปเป็นพนักงานเสิร์ฟ เจ้าหน้าที่ฝ่ายบุคคล จากนั้นได้สมรสกับนภานุช ณ ถลาง และมีบุตรด้วยกันหนึ่งคนชื่อณัฏฐ์ภพ ระยะนี้ประกอบอาชีพเป็นครีเอทีฟรายการวิทยุ นักเขียนบทสารคดีวิทยุและโทรทัศน์ พนักงานขาย กองบรรณาธิการ ภายหลังหย่ากับคู่สมรสจึงหันเหไปประกอบอาชีพเป็นพ่อค้าเร่ตามตลาดนัด ต่อมาสอบบรรจุเข้ารับราชการในตำแหน่งนักประชาสัมพันธ์ แต่ปฏิบัติหน้าที่ได้สี่ปีเศษก็ตัดสินใจลาออกมาเขียนหนังสือ ในปีพ.ศ. 2551 ได้สมรสใหม่กับศิราภรณ์ ยุทธชัยบดินทร์ (สกุลเดิม แสนอุบล) และใช้ชีวิตส่วนใหญ่เดินทาง ถ่ายรูป วาดภาพ เขียนหนังสือ ปัจจุบันย้ายออกจากกรุงเทพฯ ไปปักหลักเขียนบทความและเรื่องสั้นอยู่ที่จังหวัดสกลนครเกี่ยวกับงานเขียน เกี่ยวกับงานเขียน. เริ่มหัดเขียนหนังสือและมีผลงานชิ้นแรกเป็นบทกวีชื่อ "แสวงหา" ตีพิมพ์ในนิตยสารสตรีสาร เมื่อปีพ.ศ. 2522 โดยใช้นามปากกา "ฤสินา" และตีพิมพ์เรื่องสั้นในสตรีสารครั้งแรก เรื่อง"ยุทธการในห้องแล็บ" ปีพ.ศ. 2523 ภายหลังได้ตีพิมพ์เรื่องสั้นและบทกวีอย่างต่อเนื่องอีกสิบกว่าเรื่อง (หลายนามปากกา) จากนั้นหยุดเขียนไปนาน หลายปีต่อมาได้หวนกลับมาเขียนเรื่องสั้นอีก โดยมีผลงานลงพิมพ์ในนิตยสารฟ้าเมืองไทย หน้า “เขาเริ่มต้นที่นี่” ใช้นามปากกา "ฤทธิ์ จิตรา" หลายเรื่องด้วยกัน นอกจากนี้ยังมีผลงานแปลเรื่องสั้นตีพิมพ์ในนิตยสารแพรวอีกหนึ่งเรื่อง (นามปากกา"ปริวรรต")- ปี 2536 - 2537 เขียนสารคดีวิทยุไว้หลายร้อยตอน รวมถึงงานโฆษณาประเภทต่าง ๆ เผยแพร่ทางสถานีวิทยุ ททบ.103.5 MHz. และสถานีโทรทัศน์ ไทยสกายทีวี (Thai Sky Television)- ปี 2539 - 2540 ประจำกองบรรณาธิการนิตยสารฉบับหนึ่ง ได้เขียนสารคดีท่องเที่ยว และบทความประเภทต่าง ๆ ตีพิมพ์ไว้จำนวนหนึ่ง- กลางปี 2547 ลาออกจากราชการเพื่อเขียนหนังสืออย่างเดียว เริ่มจากเขียนบทความสารคดีตีพิมพ์เป็นตอน ๆ ในนิตยสารคู่สร้างคู่สม ก่อนจะฝึกเขียนเรื่องสั้นอีกครั้งโดยใช้นามปากกา “ลิด้า” และได้ตีพิมพ์ในนิตยสารบางกอกเป็นการประเดิมเมื่อปลายปี 2547 จากนั้นมีผลงานเรื่องสั้นและสารคดีเผยแพร่ในนิตยสารต่าง ๆ เช่น เนชั่นสุดสัปดาห์ สยามรัฐสัปดาหวิจารณ์ จุดประกายวรรณกรรม สกุลไทย ดิฉัน กุลสตรี หญิงไทย ขวัญเรือน ขายหัวเราะ วิทยาจารย์ ช่อการะเกด คู่สร้างคู่สมฯลฯ- ปี 2553 พ่อผู้ไม่อยากเดินทางไปรัสเซีย หนังสือรวมเรื่องสั้นคัดสรรตีพิมพ์เผยแพร่ในนามปากกา "ภพ เบญญาภา"- ปี 2554 หนังสือรวมเรื่องสั้น พ่อผู้ไม่อยากเดินทางไปรัสเซีย เข้ารอบสุดท้ายรางวัลเซเว่นบุ๊คอวอร์ด ครั้งที่ 8 ประจำปี 2554 , เรื่องสั้น I just want to go out for a walk แปลโดย มาร์แซล บารังส์ จากเรื่อง ผมแค่จะออกไปเดินเล่น(ในหนังสือรวมเรื่องสั้นชุด พ่อผู้ไม่อยากเดินทางไปรัสเซีย) ได้รับการเผยแพร่ , ผลงานเรื่องสั้น กรงแห่งความเดียวดาย ได้รับการจัดทำเป็นภาพยนตร์สั้นและละครเวที , นวนิยายเรื่อง โซนาต้าคลับ ตีพิมพ์เผยแพร่เป็นหนังสือครั้งแรก- ปี 2555 หน้าต่าง หนังสือรวมเรื่องสั้นตีพิมพ์เผยแพร่ ในนามปากกา "ภพ เบญญาภา" , เรื่องสั้นเรื่อง บ่วงชีวิต จากหนังสือรวมเรื่องสั้นชุด"พ่อผู้ไม่อยากเดินทางไปรัสเซีย" แปลและเผยแพร่เป็นภาษาอังกฤษในชื่อเรื่องว่า "THE NOOSE OF LIFE" โดย มาร์แซล บารังส์- ปี 2556 กล้องเก่า หนังสือรวมเรื่องสั้นคัดสรรวางจำหน่าย- ปี 2557 หนังสือรวมเรื่องสั้นชุด กล้องเก่า เข้ารอบ Longlist รางวัลซีไรต์ ( 1 ใน 15 เล่ม)- ปี 2558 สะพานรวมเมฆ หนังสือรวมเรื่องสั้นคัดสรรวางจำหน่ายในเดือนกันยายนรางวัลเกียรติยศรางวัลเกียรติยศ. - ปี 2549 รางวัลพานแว่นฟ้า (ชมเชย) จากผลงานเรื่องสั้นเรื่อง มื้อสุดท้าย - ปี 2550 รางวัลมูลนิธิสุภาว์ เทวกุลฯ (ประจำปี 2549) จากผลงานเรื่องสั้นเรื่อง เด็กชายหอมแดง - ปี 2554 เข้ารับพระราชทานรางว้ลหนังสือดีเด่น ประจำปี พ.ศ. 2554 ประเภทหนังสือรวมเรื่องสั้น รางวัลชมเชย จากหนังสือรวมเรื่องสั้นชุด พ่อผู้ไม่อยากเดินทางไปรัสเซีย ในงานสัปดาห์หนังสือแห่งชาติ ครั้งที่ 39 - ปี 2556 เข้ารับพระราชทานรางว้ลหนังสือดีเด่น ประจำปี พ.ศ. 2556 ประเภทหนังสือรวมเรื่องสั้น รางวัลชมเชย จากหนังสือรวมเรื่องสั้นชุด หน้าต่าง ในงานสัปดาห์หนังสือแห่งชาติ ครั้งที่ 41 - ปี 2557 รองชนะเลิศอันดับ 1 หนังสือดีเด่นรางวัลเซเว่นบุ๊คอวอร์ด ครั้งที่ 11 ปี 2557 จากหนังสือรวมเรื่องสั้นชุดกล้องเก่า</doc>
