<doc id="465347" url="https://th.wikipedia.org/wiki?curid=465347" title="คอมมอนบรัชเทลพอสซัม">คอมมอนบรัชเทลพอสซัม คอมมอนบรัชเทลพอสซัม (; -มาจากภาษากรีกแปลว่า "ขนฟู" และภาษาละตินแปลว่า "จิ้งจอกน้อย" เดิมเคยใช้ชื่อสกุลว่า Phalangista) เป็นสัตว์เลี้ยงลูกด้วยนมขนาดเล็กชนิดหนึ่ง ในอันดับสัตว์มีกระเป๋าหน้าท้อง จัดว่าเป็นพอสซัมชนิดหนึ่ง มีขนาดลำตัวไล่เลี่ยกับแมวบ้าน มีใบหูชี้แหลมขนาดใหญ่ หน้าแหลม ฟันมีลักษณะคล้ายกับฟันแทะ 4 ซี่ แต่ไม่มีความแหลมคม ขนมีความหนา ฟู และอ่อนนุ่มมาก และมีความหลากหลายของสี ตั้งแต่ สีน้ำตาลทอง, สีน้ำตาล จนถึงสีเทา ตัวผู้เมื่อโตเต็มที่มีน้ำหนักประมาณ 1.2–4.5 กิโลกรัม ถือได้ว่าใหญ่กว่าตัวเมีย และมีสีเข้มกว่า ตัวเมียมีกระเป๋าหน้าท้องสำหรับเลี้ยงลูกอ่อน ขาหน้ามีนิ้วที่มีเล็บที่มีความแหลมคมมากใช้สำหรับป่ายปีนต้นไม้ ตลอดจนหยิบจับอาหารเข้าปาก ส่วนเท้าหลัง มีนิ้วโป้งที่ไม่มีเล็บ และแยกออกจากอุ้งเท้าไปอยู่อีกข้าง ส่วนหางมีขนฟูเป็นพวงเหมือนแปรง อันเป็นที่มาของชื่อสามัญ และมีความแข็งแรงมาก ใช้ในการยึดเกาะต้นไม้ลักษณะ ลักษณะ. คอมมอนบรัชเทลพอสซัม มีต่อมกลิ่นอยู่ที่บริเวณหน้าอก ตรงส่วนที่มีสีแดงเข้ม ซึ่งใช้สำหรับถูบอกอาณาเขต เป็นสัตว์ที่หากินในเวลากลางคืน ในขณะที่กลางวันจะนอนหลับและเซื่องซึม กินอาหารได้หลากหลาย ไม่ว่าจะเป็นพืช, ใบไม้, ผลไม้, ดอกไม้, เมล็ดพืชต่าง ๆ ตลอดจนสัตว์เล็ก ๆ เช่น นก, ไข่นก, แมลง หรือแม้กระทั่งเศษอาหารหรือขนมที่มนุษย์รับประทานเหลือ คอมมอนบรัชเทลพอสซัม ในธรรมชาติ จะมีอาณาเขตของตนเองจากการทำเครื่องหมายกลิ่น หากมีการรุกรานเข้ามาจะมีการส่งเสียงขู่ และเข้าปะทะต่อสู้กันโดยตรง โดยใช้ชีวิตและหากินบนต้นไม้เป็นหลัก ในช่วงฤดูผสมพันธุ์ จะปฏิบัติต่อเพศตรงข้ามด้วยความนุ่มนวล และใช้เสียงในการสื่อสารที่หลากหลาย ซึ่งสามารรถผสมพันธุ์กันได้ทั้งปี ตัวเมียตั้งท้องนาน 16–18 วัน คลอดลูกครั้งละ 1 ตัว ลูกแรกเกิดมีน้ำหนัก 2 กรัม ความยาว 1.5 เซนติเมตร เมื่อคลอด ลูกอ่อนจะคลานเข้าไปในกระเป๋าหน้าท้องของแม่ และเกาะติดกับหัวนมเพื่อดูดนมและเจริญเติบโตต่อไป ซึ่งจะใช้ระยะเวลาที่อยู่ในกระเป๋าหน้าท้องราว 5–6 เดือน จากนั้นก็จะออกมานอกกระเป๋าบ่อยขึ้น โดยจะเกาะหลังแม่ในระยะเวลา 7–9 เดือน จึงค่อยแยกออกมาเป็นอิสระ ตัวเมียจะเข้าสู่วัยเจริญพันธุ์เมื่ออายุได้ 1.5 ปี ขณะที่ตัวเมีย 2 ปี มีอายุขัยโดยเฉลี่ยประมาณ 13 ปี ปัจจุบันนิยมเลี้ยงกันเป็นสัตว์เลี้ยงถิ่นที่อยู่ ถิ่นที่อยู่. เป็นสัตว์พื้นเมืองของภูมิภาคโอเชียเนีย โดยแพร่กระจายพันธุ์ตั้งแต่ออสเตรเลีย, เกาะนิวกินี และซูลาเวซี แต่ไม่พบในธรรมชาติในนิวซีแลนด์ โดยที่นิวซีแลนด์มีการนำเข้าไปในตอนต้นคริสต์ศตวรรษที่ 19 เพื่อใช้ประโยชน์ในการนำเสื้อขนสัตว์จากขนที่อ่อนนุ่ม คอมมอนบรัชเทลพอสซัมเป็นชนิดพันธุ์คุกคามต่อความหลากหลายทางชีวภาพที่นิวซีแลนด์ เนื่องจากเป็นสัตว์ที่แพร่ขยายพันธุ์ได้รวดเร็วและกินอาหารได้ไม่เลือก สามารถปรับตัวให้เข้ากับสภาพแวดล้อมได้ดี อีกทั้งยังไม่มีศัตรูตามธรรมชาติ ซึ่งในแต่ละปีมีการฆ่าทิ้งครั้งละหลายพันตัว แต่ในเกาะแทสเมเนียถือเป็นสัตว์ป่าคุ้มครอง</doc>
