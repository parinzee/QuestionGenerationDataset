<doc id="794399" url="https://th.wikipedia.org/wiki?curid=794399" title="ความพยายามรัฐประหารในประเทศตุรกี พ.ศ. 2559">ความพยายามรัฐประหารในประเทศตุรกี พ.ศ. 2559 ระหว่างวันที่ 15–16 กรกฎาคม พ.ศ. 2559 ได้เกิดความพยายามกระทำรัฐประหารในประเทศตุรกี แต่ล้มเหลวในที่สุด กล่าวกันว่าเหตุการณ์นี้มาจากการวางแผนของกลุ่มทหารกลุ่มหนึ่งในกองทัพตุรกี แต่ยังไม่เป็นที่ชัดเจนว่าพวกเขาพยายามก่อรัฐประหารด้วยสาเหตุใด ทหารกลุ่มดังกล่าวได้ออกมายึดอำนาจในช่วงที่ประธานาธิบดีเรเจป ไตยิป แอร์โดอัน อยู่ระหว่างการพักร้อน โดยได้นำกองกำลัง รถถัง และเฮลิคอปเตอร์เข้ายึดสถานที่สำคัญ เช่น สถานีโทรทัศน์ ท่าอากาศยาน สะพานต่าง ๆ ในกรุงอังการาและนครอิสตันบูล ต่อมาแอร์โดอันเรียกร้องให้ประชาชนออกมารวมตัวกันตามท้องถนนเพื่อต่อต้านรัฐประหาร แม้ว่าความพยายามดังกล่าวจะไม่บรรลุผล แต่ทรัพย์สินต่าง ๆ ก็ถูกทำลาย มีผู้ได้รับบาดเจ็บกว่าพันคน และมีผู้เสียชีวิตกว่าสองร้อยคนเมื่อสถานการณ์คลี่คลาย เช่น อาคารรัฐสภาตุรกีและทำเนียบประธานาธิบดีในกรุงอังการาถูกโจมตีด้วยระเบิด จากรายงานของสำนักข่าวโดอัน ฝ่ายผู้ก่อการได้ระดมยิงใส่กลุ่มพลเรือนที่พยายามจะข้ามสะพานบอสพอรัสเพื่อประท้วงการก่อรัฐประหาร ส่งผลให้มีผู้ได้รับบาดเจ็บหลายคน นอกจากนี้ยังมีรายงานเสียงปืนใกล้ท่าอากาศยานในกรุงอังการาและนครอิสตันบูลด้วย ปฏิกิริยาที่มีต่อความพยายามก่อรัฐประหารครั้งนี้ส่วนใหญ่เป็นไปในทางไม่เห็นด้วย ทั้งจากภายในประเทศและจากนานาชาติ พรรคฝ่ายค้านหลัก ๆ ในตุรกีต่างประณามการกระทำดังกล่าว ขณะที่บรรดาผู้นำในระดับนานาชาติ เช่น ผู้นำจากสหภาพยุโรป, องค์การสนธิสัญญาแอตแลนติกเหนือ, สหรัฐอเมริกา ออกมาเรียกร้องให้ทุกฝ่ายในตุรกีเคารพสถาบันทางประชาธิปไตยและผู้นำที่มาจากการเลือกตั้ง รัฐบาลชุดปัจจุบันของตุรกีได้ประกาศว่าการก่อรัฐประหารประสบความล้มเหลวและเริ่มตามจับกุมผู้ที่เกี่ยวข้องอย่างรวดเร็ว ปฏิกิริยาแรกของทางการมาจากนายกรัฐมนตรีบีนาลี ยึลดือรึม ซึ่งออกแถลงการณ์ผ่านสื่อในวันถัดมาโดยระบุว่าสถานการณ์ "อยู่ภายใต้การควบคุม [ของรัฐบาล] โดยสมบูรณ์แล้ว" มีทหารจำนวน 2,839 นายถูกควบคุมตัวภายใน 48 ชั่วโมง</doc>
