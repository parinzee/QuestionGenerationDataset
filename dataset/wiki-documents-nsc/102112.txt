<doc id="102112" url="https://th.wikipedia.org/wiki?curid=102112" title="สยามเซ็นเตอร์">สยามเซ็นเตอร์ สยามเซ็นเตอร์ หรือ ศูนย์การค้าสยาม เป็นศูนย์การค้าขนาดใหญ่แบบพิเศษเฉพาะ (Specially Shopping Center) ซึ่งไม่มีร้านแบ่งตามแผนก (Department Store) ตั้งอยู่ริมถนนพระรามที่ 1 ดำเนินงานโดย บริษัท สยามพิวรรธน์ จำกัด เปิดบริการเมื่อปี พ.ศ. 2516 ปรับปรุงครั้งแรกเมื่อปี พ.ศ. 2534 ปรับปรุงครั้งที่สองเมื่อปี พ.ศ. 2540 (หลังไฟไหม้) ใช้เวลาราว 2 ปี ใช้งบกว่า 90 ล้าน ปรับปรุงครั้งที่สาม ระหว่างเดือนมกราคม-ตุลาคม พ.ศ. 2548 ใช้งบกว่า 350 ล้านบาท (ทยอยปิดบางส่วน) และปรับปรุงครั้งที่สี่ ระหว่างเดือนกรกฎาคม-ธันวาคม พ.ศ. 2555 และเปิดให้บริการอย่างเป็นทางการในวันที่ 11 มกราคม 2556 หลังการปรับปรุงอาคาร สยามเซ็นเตอร์ได้รับเลือกให้เป็นผู้ชนะและได้รับรางวัลโกลด์ อวอร์ด จากเวทีเอเชีย แปซิฟิก ช็อปปิ้ง เซ็นเตอร์ อวอร์ด ในปี พ.ศ. 2557 และติด 1 ใน 5 ศูนย์การค้าที่ออกแบบดีที่สุดของโลก จากการจัดอันดับของสมาคมศูนย์การค้าระหว่างประเทศ (International Council of Shopping Centers – ICSC) ประจำปี 2558 ในสาขาการออกแบบและพัฒนา และ รางวัลศูนย์การค้าที่ยอดเยี่ยมของประเทศไทย จากการโหวตของนักท่องเที่ยวชาวจีน ซึ่งเป็นการจัดขึ้นโดยการท่องเที่ยวแห่งประเทศไทย โดยสยามเซ็นเตอร์ได้รับเลือกเป็นศูนย์การค้าที่ดีที่สุดประจำปี 2558การจัดสรรพื้นที่ การจัดสรรพื้นที่. ศูนย์การค้าสยามเซ็นเตอร์ มีพื้นที่แต่ละชั้นประมาณ 200-400 ตารางเมตร โดยมีพื้นที่สำคัญ 4 ส่วน ได้แก่- Fashion Avenue ประกอบด้วยร้านแฟล็กชิปสโตร์ของสินค้าอันมีชื่อเสียง ในพื้นที่ร้านขนาดใหญ่ ตกแต่งพื้นที่ในลักษณะโปร่ง สบายตา ฟรีฟอร์ม อาทิ การใช้กระจกหรืออาครีลิกใสทรงโค้งเหลี่ยม ในการตกแต่งหน้าร้าน เปิดพื้นที่ทางเดินให้โล่งกว้าง - Fashion Galleria ร้านค้าเสื้อผ้า เครื่องประดับ และเครื่องสำอาง โดยมีการจัดพื้นที่แบบคอนเซ็ปท์ช็อป - Fashion Visionary ศูนย์รวมร้านเสื้อผ้าและเครื่องประดับของนักออกแบบแฟชันชาวไทย การตกแต่งบริเวณชั้นนี้ ใช้วัสดุตกแต่งด้วยไม้ เหล็ก และทองแดง - Food Factory เป้นที่ตั้งของภัตตาคาร ร้านอาหารนานาชาติต่างๆ และยังเป็นที่ตั้งของศูนย์อาหารฟู้ดรีพับบลิค สาขาที่สองของไทยต่อจากเซ็นทรัลพลาซา แกรนด์ พระราม 9</doc>
