<doc id="149420" url="https://th.wikipedia.org/wiki?curid=149420" title="นักบุญอักแนส">นักบุญอักแนส นักบุญอักแนส () หรืออักแนสแห่งโรม เป็นคริสต์ศาสนิกชนสตรีชาวโรมันและมรณสักขีในศาสนาคริสต์ เกิดเมื่อราว ค.ศ. 291 และเสียชีวิตเมื่อราว ค.ศ. 304 ตามตำนานนักบุญอักแนสเป็นบุตรสาวของขุนนางชาวโรมันเกิดราวปี ค.ศ. 291ในครอบครัวที่นับถือคริสต์ศาสนาและพลีชีพให้กับศาสนาเมื่ออายุได้ 12 ปีในสมัยของจักรพรรดิไดโอคลีเชียนแห่งจักรวรรดิโรมันตะวันออกเมื่อวันที่ 21 มกราคม ค.ศ. 304 ตามเรื่องที่เล่ากันกล่าวว่าพรีเฟกต์เซมโปรนิอุสประสงค์จะให้ลูกชายแต่งงานกับอักแนสแต่เธอปฏิเสธ เขาจึงสั่งให้เอาตัวอักแนสไปฆ่า แต่ตามกฎหมายโรมันห้ามการฆ่าหญิงพรหมจารี เซมโปรนิอุสจึงให้ลากร่างที่เปลือยเปล่าของอักแนสไปตามถนนไปยังซ่องโสเภณี ขณะที่ลากไปอักแนสก็อธิษฐาน ผมของอักแนสก็ยาวออกมาจนปกคลุมร่างกาย ผู้ที่พยายามข่มขืนอักแนสก็มีอันเป็นไปโดยตาบอด เมื่อเซ็มโพรเนียสพยายามเผาอักแนสบนกองไฟ ก็จุดกองไฟไม่ติด เจ้าหน้าที่จึงดึงดาบออกมาตัดหัวอักแนส หรือบางเรื่องก็ว่าแทงคอหอย และว่ากันว่าเลือดของอักแนสไหลนองให้คริสต์ศาสนิกชนซับกันด้วยผ้า สองสามวันหลังจากอักแนสเสียชีวิตก็มีคนเห็นเด็กผู้หญิงเอ็มเมอเร็นทิอานามานั่งอธิษฐานอยู่หน้าที่เก็บศพ เอ็มเมอเร็นทิอานามาอ้างว่าเป็นลูกของแม่นมของอักแนส และถูกขว้างด้วยก้อนหินจนตายหลังจากที่ไปด่าและกล่าวหาผู้นอกศาสนาว่าฆ่าอักแนส และไล่ก็ไม่ยอมไปจากที่เก็บศพ ต่อมาเอ็มเมอเร็นทิอานามาก็ได้รับการประกาศเป็นนักบุญ เรลิกของนักบุญอักแนสอยู่ที่โบสถ์ซันตาอักเนเซฟูโอรีเลมูรา (Sant'Agnese fuori le mura) ที่โรมที่สร้างบนสุสานใต้ดิน (catacomb) ของอักแนส กะโหลกอยู่ที่คูหาสวดมนต์ภาพในโบสถ์ซันตาอักเนเซอินอาโกเน (Sant'Agnese in Agone) ที่โรมเช่นกันนักบุญอักแนสในวัฒนธรรมร่วมสมัย นักบุญอักแนสในวัฒนธรรมร่วมสมัย. ในวันฉลองนักบุญอักแนส ก็จะเอาลูกแกะสองตัวจากอารามเตรฟอนตาเนของคณะแทรปปิสต์ที่กรุงโรมไปให้พระสันตะปาปาเจิม พอถึงวันพฤหัสบดีศักดิ์สิทธิ์ก็จะโกนขนแกะแล้วเอามาถักเป็นผ้าพาดแพลเลียม ที่พระสันตะปาปาจะมอบให้อาร์ชบิชอปที่เพิ่งได้รับการแต่งตั้งใหม่เพื่อแสดงว่าความสัมพันธ์ทางการปกครองระหว่างอาร์ชบิชอปใหม่กับพระสันตะปาปา นักบุญอักแนสเป็นนักบุญองค์อุปถัมภ์เด็กผู้หญิง ตามประเพณีท้องถิ่นก็จะเรียกเด็กสาว ๆ มาทำพิธีตอนค่ำก่อนวันฉลองเพื่อจะได้หาสามีได้ในอนาคต ความเชื่อเช่นนี้ทำให้นิยมกันมากขึ้นโดยโคลงของจอห์น คีทส์ (John Keats) ชื่อ “คืนก่อนวันนักบุญอักแนส” (The Eve of Saint Agnes) ในศิลปะนักบุญอักแนสจะเป็นผู้หญิงผมทองใส่เสื้อคลุมถือใบปาล์มและมีลูกแกะหมอบอยูที่เท้าหรือในวงแขน ในนวนิยายฟาบิโอลา หรือวัดรังผึ้ง เขียนโดยพระคาร์ดินัล นิโคลัส ไวส์แมน ในปี ค.ศ. 1854 อักแนสเป็นลูกพี่ลูกน้องผู้ที่นางเอกฟาบิโอนาไว้วางใจ</doc>
