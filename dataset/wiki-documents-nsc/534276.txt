<doc id="534276" url="https://th.wikipedia.org/wiki?curid=534276" title="อัลลอฮาบาด">อัลลอฮาบาด อัลลอฮาบาด (Allahabad; ภาษาฮินดี: इलाहाबाद; ภาษาอูรดู: الہ آباد) เป็นเมืองใหญ่เมืองหนึ่งในรัฐอุตตรประเทศ และมีความสำคัญทางศาสนาฮินดูเพราะเป็นจุดที่แม่น้ำศักดิ์สิทธิ์ทั้งสามสายคือ แม่น้ำคงคา แม่น้ำยมุนา และแม่น้ำสรัสวดีมาบรรจบกันซึ่งเรียกว่าจุฬาตรีคูณ แต่เดิมเมืองนี้ชื่อเมืองประยาค พบศิลาจารึกสมัยพระเจ้าอโศกมหาราชเกี่ยวกับคำสอนทางพุทธศาสนา ในสมัยพระเจ้าสมุทรคุปต์ได้บันทึกเพิ่มเติมในด้านที่ว่างอยู่เกี่ยวกับการขยายอำนาจของพระองค์ ต่อมาใน พ.ศ. 2127 พระเจ้าอักบาร์มหาราชแห่งราชวงศ์โมกุลเปลี่ยนชื่อเมืองนี้เป็นอัลลอฮาบาด แปลว่าเมืองแห่งอัลลอหฺ เมืองนี้ยังเป็นศูนย์กลางทางการค้าที่สำคัญของอินเดียด้วย โดยเฉพาะหลังจากเหตุการณ์กบฏซีปอย พ.ศ. 2400 – 2401 และได้เลื่อนขึ้นเป็นเมืองหลวงของยูไนเต็ดโพรวินซ์หรือรัฐอุตรประเทศในปัจจุบัน ต่อมา ใน พ.ศ. 2430 ได้จัดตั้งมหาวิทยาลัยอัลลอฮาบาด ทำให้เมืองนี้มีความสำคัญทางการศึกษา ความสำคัญทางการเมืองและการค้าลดลงเมื่อย้ายเมืองหลวงของแคว้นจากอัลลอฮาบาดไปยังเมืองลักเนา คงเหลือแต่ความสำคัญทางด้านการศึกษาและศาสนา โดยเฉพาะในเทศกาลมาฆเมลา จะมีผู้มาแสวงบุญที่จุฬาตรีคูณจำนวนมาก</doc>
