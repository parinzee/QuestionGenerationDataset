<doc id="763949" url="https://th.wikipedia.org/wiki?curid=763949" title="แกร์ฮาร์ด โดมักค์">แกร์ฮาร์ด โดมักค์ แกร์ฮาร์ด โยฮันเนส เพาล์ โดมักค์ (; 30 ตุลาคม ค.ศ. 1895 – 24 เมษายน ค.ศ. 1964) เป็นพยาธิแพทย์และนักวิทยาแบคทีเรียชาวเยอรมัน เกิดที่เมืองวากุฟ จังหวัดแบรนเดนบูร์ก (ปัจจุบันอยู่ในประเทศโปแลนด์) เรียนที่โรงเรียนในเมืองลูบสโค (Lubsko) และเรียนต่อด้านการแพทย์ที่มหาวิทยาลัยคีล โดมักค์เข้าร่วมในสงครามโลกครั้งที่หนึ่งและได้รับบาดเจ็บ จึงเปลี่ยนไปทำหน้าที่แพทย์สนามแทน หลังสงคราม โดมักค์ทำงานที่มหาวิทยาลัยไกรฟ์วัลด์ ในปี ค.ศ. 1925 โดมักค์ไปดำรงตำแหน่งศาสตราจารย์ที่มหาวิทยาลัยมึนสเตอร์และทำงานที่ห้องปฏิบัติการของบริษัทไบเออร์ในวุพเพอร์ทัล ในปีเดียวกัน โดมักค์แต่งงานกับแกร์ทรูด สตรูบ (Gertrud Strübe) ทั้งคู่มีบุตรด้วยกัน 4 คน ต่อมาโดมักค์ดำรงตำแหน่งผู้อำนวยการสถาบันพยาธิวิทยาและวิทยาแบคทีเรียของไบเออร์และศึกษาเกี่ยวกับยาปฏิชีวนะ โดมักค์พบว่าพรอนโตซิล ซึ่งเป็นสารกลุ่มซัลโฟนาไมด์ มีฤทธิ์ต้านเชื้อสเตรปโตคอคคัส (Streptococcus) จากการค้นพบนี้ทำให้โดมักค์ได้รับรางวัลโนเบลสาขาสรีรวิทยาหรือการแพทย์ในปี ค.ศ. 1939 แต่รัฐบาลนาซีกดดันให้โดมักค์ปฏิเสธรางวัลและถูกคุมตัวนานกว่าสัปดาห์ จนในปี ค.ศ. 1947 โดมักค์จึงได้รับรางวัลโนเบล ผลงานของโดมักค์ช่วยในการพัฒนายาต้านวัณโรคในยุโรปช่วงสงครามโลกครั้งที่สอง โดมักค์ได้รับเลือกให้เป็นภาคีสมาชิกราชสมาคมแห่งลอนดอนในปี ค.ศ. 1959 โดมักค์หันไปสนใจด้านวัณโรคและการใช้เคมีบำบัดรักษาโรคมะเร็ง โดมักค์เสียชีวิตที่บูร์กแบร์กในปี ค.ศ. 1964</doc>
