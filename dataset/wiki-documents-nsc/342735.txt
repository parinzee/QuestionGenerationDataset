<doc id="342735" url="https://th.wikipedia.org/wiki?curid=342735" title="ไมน์ (เพลงเทย์เลอร์ สวิฟต์)">ไมน์ (เพลงเทย์เลอร์ สวิฟต์) "ไมน์" () เพลงของนักร้องนักแต่งเพลงชาวอเมริกัน เทย์เลอร์ สวิฟต์ เพลงเขียนโดยเทย์เลอร์ สวิฟต์เพียงคนเดียว ผลิตโดยสวิฟต์และนาธาน แชปแมน เพลงออกจำหน่ายเป็นซิงเกิลนำจากสตูดิโออัลบั้มที่สาม สปีกนาว ผ่านสังกัดบิกแมชีนเรเคิดส์ เพลงออกจำหน่ายวันที่ 4 สิงหาคม ค.ศ. 2010 หลังจากเพลงหลุดรั่วทางอินเทอร์เน็ต 2 สัปดาห์ก่อนถึงวันดังกล่าว สวิฟต์ได้แรงบันดาลใจเขียนเพลง "ไมน์" จากการแอบรัก และอธิบายว่า เพลงมีเนื้อหาเกี่ยวกับแนวโน้มที่จะวิ่งหนีความรัก เพลงมีคุณสมบัติดนตรีแนวป็อปและเนื้อเพลงพูดถึงความรักหนุ่มสาวที่มีขึ้นและมีลง การตอบรับของเพลง "ไมน์" ส่วนมากเป็นด้านบวก สวิฟต์ได้รับคำชมจากความสามารถในการถ่ายทอดมุมมองของความรักในแบบผู้ใหญ่ แม้ว่านักวิจารณ์บางกลุ่มจะเรียกเพลงนี้ว่า "เป็นสูตรสำเร็จเดิม ๆ" (formulaic) สะท้อนให้เห็นเพลงเก่า ๆ ที่เห็นได้ชัดคือเพลง "เลิฟสตอรี" เพลงประสบความสำเร็จเชิงพาณิชย์เช่นกัน เพลงติดสิบอันดับแรกในประเทศออสเตรเลีย แคนาดา และญี่ปุ่น ซิงเกิลได้รับการรับรองระดับทองคำจากสมาคมอุตสาหกรรมบันทึกเสียงออสเตรเลีย (ARIA) ในสหรัฐอเมริกา เพลงเข้าชาร์ตบิลบอร์ดฮอต 100 ที่อันดับสาม ทำให้สวิฟต์เป็นศิลปินหญิงคนที่สองในประวัติศาสตร์ของฮอต 100 ที่มีเพลงหลายเพลงเปิดตัวในห้าอันดับแรกในปีเดียว หลังจากที่มารายห์ แครี เคยทำไว้เมื่อ ค.ศ. 1995 มิวสิกวิดีโอเพลงกำกับโดยโรแมน ไวต์ วิดีโอเล่าเรื่องเกี่ยวกับความสัมพันธ์ระหว่างสวิฟต์กับคนรัก รับบทโดยนักแสดงชาวอังกฤษ โทบี เฮมิงเวย์ และจบด้วยการสมรส มิวสิกวิดีโอได้รับคำสรรเสริญจากนักวิจารณ์ร่วมสมัยที่มองว่า "ค่อนข้างหวาน" และ "น่าอุ่นใจ" เพลงถูกนำไปแสดงสดหลายครั้งเพื่อสนับสนุนอัลบั้มสปีกนาว มิวสิกวิดีโอยังได้รับรางวัลวิดีโอแห่งปีในงานประกาศรางวัลซีเอ็มทีมิวสิกอะวอดส์ 2011 ด้วย เพลงนี้ได้แสดงในละครกลี ตอน "เดอะเบรกอัป" ขับร้องโดยนายา ริเวรา (ซานทานา โลเปซ) และถูกนำไปร้องใหม่โดยมารูนไฟฟ์ด้วยเบื้องหลังและการจำหน่าย เบื้องหลังและการจำหน่าย. ในบทสัมภาษณ์กับนิตยสารโรลลิงสโตน สวิฟต์เปิดเผยว่า "ไมน์" มีแรงบันดาลใจจากคนที่เธอแอบรัก เธอกล่าวว่า "ฉันสะท้อนให้เห็นผู้ชายที่ฉันชอบในตอนนั้น" เธอยังกล่าวกับเอ็มทีวีว่าเพลงมีเนื้อหาเกี่ยวกับความเป็นไปหากเธอยอมเปิดใจ ระหว่างแชตสดผ่านยูสตรีมกับแฟนเพลงในวันที่ 20 กรกฎาคม ค.ศ. 2010 สวิฟต์อธิบายว่าเพลงมีเนื้อหาเกี่ยวกับ "ความเป็นไปได้ว่าเธอจะหนีจากความรัก" หลังจากคบหากับผู้ชายมาหลายคนและจบลงด้วยการร่ำลาและความอกหัก เธอกล่าวต่อไปว่า "ฉันคิดว่าฉันจะต่อยอดรูปแบบของการวิ่งหนีเมื่อถึงเวลาตกหลุมรักและรักษาความสัมพันธ์ไว้ เพลงจะเล่าเกี่ยวกับการหาข้อยกเว้นเรื่องนั้นและหาคนที่จะทำให้คุณเชื่อในึวามรักและตระหนักว่ามันเป็นไปได้" "ไมน์" เป็นหนึ่งในเพลง 14 เพลงในอัลบั้มสปีกนาวที่สวิฟต์แต่งเพียงคนเดียว เธอร่วมผลิตเพลงกับนาธาน แชปแมน ที่ร่วมผลิตกับสวิฟต์ทั้งอัลบั้ม เดิมวางแผนให้เพลงออกจำหน่ายวันที่ 16 สิงหาคม ค.ศ. 2010 แต่หลังจากไฟล์เพลงเอ็มพีสามคุณภาพต่ำหลุดรั่วโดยไม่ได้รับอนุญาต สังกัดบิกแมชีนเรเคิดส์ตัดสินใจส่งเพลงเข้าคลื่นวิทยุเพลงคันทรี และไอทูนส์ก่อนกำหนด 12 วันในวันที่ 4 สิงหาคม ค.ศ. 2010 สวิฟต์ให้ความเห็นว่า "เรื่องเพลงหลุดนั้นทำให้ฉันไม่สบายใจ แต่มันก็จบด้วยดี มันเข้าถึงอารมณ์จนทำให้ฉันเริ่มร้องไห้"</doc>
