<doc id="658642" url="https://th.wikipedia.org/wiki?curid=658642" title="เชกอิตออฟ (เพลงเทย์เลอร์ สวิฟต์)">เชกอิตออฟ (เพลงเทย์เลอร์ สวิฟต์) "เชกอิตออฟ" () เป็นเพลงของนักร้องอเมริกัน เทย์เลอร์ สวิฟต์ จากสตูดิโออัลบั้มลำดับที่ห้า 1989 (ค.ศ. 2014) เพลงเขียนโดยสวิฟต์, แมกซ์ มาร์ติน และเชลล์แบ็ก เป็นเพลงแนวอัปเทมโปป็อป ไม่ได้เป็นแนวคันทรีป็อปอย่างที่เป็นเอกลักษณ์ของเธอ "เชกอิตออฟ" เป็นเพลงลำดับที่หกในอัลบั้มและเป็นซิงเกิลนำของอัลบั้ม เพลงออกอากาศครั้งแรกในรายการสดรายการหนึ่งของยาฮู! เมื่อวันที่ 18 สิงหาคม ค.ศ. 2014 มิวสิกวิดีโอออกอากาศในวันเดียวกัน หลังจากนั้นหลายชั่วโมง "เชกอิตออฟ" ออกให้ดาวน์โหลด "เชกอิตออฟ" ได้รับคำชมเป็นส่วนใหญ่จากนักวิจารณ์เพลงที่ยกย่องแนวดนตรีของเพลง ขณะเดียวกัน มิวสิกวิดีโอได้รับคำวิจารณ์แบบคละกัน "เชกอิตออฟ" เปิดตัวที่อันดับหนึ่งบนชาร์ตบิลบอร์ดฮอต 100 ในสัปดาห์สิ้นสุดวันที่ 6 กันยายน ค.ศ. 2014 กลายเป็นซิงเกิลที่สองของสวิฟต์ที่ขึ้นอันดับหนึ่งในสหรัฐอเมริกา และเป็นเพลงลำดับที่ 22 ในประวัติศาสตร์ที่เปิดตัวที่อันดับหนึ่งบนชาร์ตดังกล่าว เพลงถูกเสนอชื่อเข้าชิงรางวัลพีเพิลส์ช้อยส์อะวอดส์ 2015 สาขาเพลงยอดเยี่ยม และได้เข้าชิงรางวัลสาขาบันทึกเสียงแห่งปี เพลงแห่งปี และการแสดงเดี่ยวป็อปยอดเยี่ยม ในงานประกาศรางวัลแกรมมี่ 2015 ด้วย</doc>
