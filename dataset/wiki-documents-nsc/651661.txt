<doc id="651661" url="https://th.wikipedia.org/wiki?curid=651661" title="เหตุจลาจลย่างกุ้ง พ.ศ. 2473">เหตุจลาจลย่างกุ้ง พ.ศ. 2473 เหตุจลาจลย่างกุ้ง เป็นความรุนแรงระหว่างเชื้อชาติระหว่างแรงงานชาวพม่าและอินเดีย เกิดเหตุขึ้นครั้งแรกเมื่อ 26 พฤษภาคม พ.ศ. 2473 แล้วจึงแพร่กระจายไปยังบริเวณที่มีชาวอินเดียอาศัยอยู่เป็นจำนวนมาก ทำให้มีผู้เสียชีวิตหลายร้อยคน และบาดเจ็บร่วมพันคน ต่อมา เกิดเหตุจลาจลในเรือนจำในวันที่ 24 มิถุนายน ระหว่าง เจ้าหน้าที่เรือนจำชาวอินเดียและผู้ต้องขังชาวพม่า และในเดือนธันวาคมปีเดียวกันนั้นก็เกิดกบฏสยาซาน ในช่วงต้นเดือนพฤษภาคม พ.ศ. 2473 เป็นช่วงที่เกิดเศรษฐกิจถดถอยครั้งใหญ่ แรงงานอินเดียที่ท่าเรือนัดหยุดงานเพื่อขอขึ้นค่าแรง แรงงานชาวพม่าได้นัดหยุดงานด้วย ต่อมา ได้มีการตกลงเพิ่มค่าแรงให้ชาวอินเดีย แต่ไม่เพิ่มให้ชาวพม่า เมื่อเริ่มมาทำงาน ชาวอินเดียได้เยาะเย้ยชาวพม่า ทำให้เกิดความรุนแรงขึ้น โดยชาวพม่าได้รวมกลุ่มกันทำร้ายชาวอินเดียจนไม่กล้าออกจากบ้าน เมื่ออังกฤษระงับเหตุได้ มีผู้เสียชีวิตถึง 300- 500 คน ส่วนใหญ่เป็นชาวอินเดีย เหตุจลาจลในเรือนจำนั้น เจ้าหน้าที่ชาวอินเดียถูกปืนยิงเสียชีวิต ผู้ต้องขังเสียชีวิต 34 คน บาดเจ็บ 60 คน</doc>
