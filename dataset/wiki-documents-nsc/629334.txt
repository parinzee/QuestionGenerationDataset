<doc id="629334" url="https://th.wikipedia.org/wiki?curid=629334" title="ดาร์กฮอร์ส (เพลงเคที เพร์รี)">ดาร์กฮอร์ส (เพลงเคที เพร์รี) "ดาร์กฮอร์ส" () เป็นเพลงของนักร้องอเมริกัน เคที เพร์รี ร้องร่วมกับจูซี เจ อดีตสมาชิกวงฮิปฮอป ทรี ซิก มาเฟีย เป็นซิงเกิลที่สามที่ได้แขกรับเชิญมาร้องร่วมด้วย ตั้งแต่เพลง "แคลิฟอร์เนียเกิร์ล" ที่ได้แขกรับเชิญเป็นสนูป ด็อกก์ และเพลงอี.ที. เวอร์ชันรีมิกซ์ ที่ได้คานเย เวสต์มาร่วมร้องด้วย เพลงออกจำหน่ายในวันที่ 17 กันยายน ค.ศ 2013 ภายใต้สังกัดแคปิตอลเรเคิดส์ เป็นซิงเกิลวิทยุซิงเกิลแรกจากอัลบั้มชุดที่สี่ ปริซึม (ค.ศ. 2013) หลังจากนั้นสามเดือน เพลงนี้ได้ออกจำหน่ายเป็นซิงเกิลอย่างเป็นทางการลำดับที่สามในวันที่ 17 ธันวาคม ทั้งเพร์รีและจูซี เจได้ร่วมเขียนเพลงร่วมกับโปรดิวเซอร์เพลง แมกซ์ มาร์ติน เซอร์คัต และดร.ลู้ก ร่วมกับซาราห์ ฮัดสัน เพลงริเริ่มโดยเพร์รีและฮัดสันระหว่างกำลังเขียนเพลงอยู่ในบ้านเกิดของเพร์รี ในแซนตาบาร์บารา แคลิฟอร์เนีย และต่อมา จูซี เจ ได้แต่งให้หนึ่งท่อน ดาร์กฮอร์ส ผสมผสานแนวดนตรีแทรปและฮิปฮอป กลายเป็นสิ่งที่เรียกว่า "การผสมผสานเซาเทิร์นฮิปฮอปกับเทคโน" เพลงได้แสดงให้เห็นว่าโทนเสียงร้องที่ทั้ง "ดึงดูดใจ" (seductive) และ "โตขึ้น" (mature) ของเพร์รี ขณะที่จูซี เจร้องร่วมในท่อนเริ่มเพลงและร้องแร็ปในท่อนบริดจ์ ในขณะสัมภาษณ์ เพร์รีกล่าวว่าเธอต้องการให้เพลงมี "แนวคิดร่ายคาถามนต์ดำดั่งแม่มด" (witchy, spell-y kind of black magic-y idea) เธอจึงเขียนเพลงจากมุมมองเกี่ยวกับคำเตือนจากแม่มดไม่ให้ผู้ชายให้ตกหลุมรักเธอ เพราะถ้าเขาทำเช่นนั้น เธอจะเป็นคนสุดท้ายของเขา เพลงนี้เป็นส่วนหนึ่งของกิจกรรมที่สนับสนุนโดยเป๊ปซี ซึ่งให้แฟนเพลงโหวตทางทวิตเตอร์ว่า ต้องการให้เพลงใดเป็นซิงเกิลวิทยุระหว่างเพลง "ดาร์กฮอร์ส" หรือ "วอล์กกิงออนแอร์" หลังจากออกจำหน่าย "ดาร์กฮอร์ส" ได้รับคำวิจารณ์ค่อนไปทางชื่นชอบจากเหล่านักวิจารณ์เพลงที่ยกย่องดนตรีและเสียงร้องของเพร์รี แต่ไม่โปรดปรานในส่วนของจูซี เจมากนัก "ดาร์กฮอร์ส" ประสบความสำเร็จ โดยขึ้นอันดับหนึ่งบนชาร์ตของแคนาดา เนเธอร์แลนด์ และสหรัฐอเมริกา เพลงยังขึ้นถึง 20 อันแรกบนชาร์ตของประเทศนิวซีแลนด์ สหราชอาณาจักร สวีเดน และเวเนซุเอลา รวมถึงชาร์ตเพลงดิจิตอลในนิตยสารบิลบอร์ด เพร์รีแสดงสดเพลงนี้ครั้งแรกในงานไอฮาร์ตเรดิโอมิวสิกเฟสติวัล 2013 ที่ลาสเวกัสในวันที่ 20 กันยายน ค.ศ. 2013 การแสดงครั้งยิ่งใหญ่ครั้งแรกเกิดขึ้นในงานประกาศรางวัลแกรมมีครั้งที่ 56 ในวันที่ 26 มกราคม ค.ศ. 2014 เพลงขายได้ 6 ล้านหน่วยทั่วโลก กลายเป็นหนึ่งในซิงเกิลที่ขายดีที่สุดตลอดกาล นับถึงเดือนมิถุนายน ค.ศ. 2014 มิวสิกวิดีโอเพลงนี้ที่ปล่อยทางยูทูบและวีโวมียอดผู้ชมมากกว่า 410 ล้านครั้งชาร์ตและการรับรองชาร์ตประจำสัปดาห์การรับรองชาร์ตประจำปี</doc>
