<doc id="774834" url="https://th.wikipedia.org/wiki?curid=774834" title="เจ้าชายกุสตาฟ อดอล์ฟ ดยุกแห่งเวสเตร์บอตเติน">เจ้าชายกุสตาฟ อดอล์ฟ ดยุกแห่งเวสเตร์บอตเติน พันโท เจ้าชายกุสตาฟ อดอล์ฟ ดยุกแห่งเวสเตร์บอตเติน (22 เมษายน พ.ศ. 2449 — 26 มกราคม พ.ศ. 2490) เป็นพระราชโอรสในสมเด็จพระเจ้ากุสตาฟที่ 6 อดอล์ฟแห่งสวีเดน กับเจ้าหญิงมาร์กาเรธา มกุฎราชกุมารีแห่งสวีเดน และเป็นพระราชชนกในสมเด็จพระราชาธิบดีคาร์ลที่ 16 กุสตาฟแห่งสวีเดนพระประวัติ พระประวัติ. เจ้าชายกุสตาฟ อดอล์ฟเป็นพระราชบุตรพระองค์ใหญ่จากทั้งหมดห้าพระองค์ ในหมู่พระบรมวงศานุวงศ์จะเรียกพระองค์อย่างลำลองว่า เอดมุนด์ เสกสมรสกับเจ้าหญิงซิบิลลาแห่งซัคเซิน-โคบูร์กและโกทา พระธิดาในเจ้าชายชาลส์ เอ็ดเวิร์ด ดยุกแห่งซัคเซิน-โคบูร์กและโกทา และเป็นพระราชปนัดดาในสมเด็จพระราชินีนาถวิกตอเรียแห่งสหราชอาณาจักร เมื่อวันที่ 19-20 ตุลาคม 2475 มีพระโอรส-ธิดาด้วยกัน 5 พระองค์ ได้แก่1. เจ้าหญิงมาร์กาเรธา (31 ตุลาคม 2477) เสกสมรสกับจอห์น อัมเบลอร์ มีพระบุตรด้วยกันสามคน 2. เจ้าหญิงบีร์กิตตา (19 มกราคม 2480) เสกสมรสกับเจ้าชายโยฮันน์ จอร์จแห่งโฮเฮนซอลเลิร์น มีพระบุตรด้วยกันสามองค์ 3. เจ้าหญิงเดซีเร (2 มิถุนายน 2481) เสกสมรสกับบารอนนิลส์ ออกุสต์แห่งซิลฟ์เวอร์ชิล์ด มีพระบุตรด้วยกันสามคน 4. เจ้าหญิงคริสตีนา (3 สิงหาคม 2486) เสกสมรสกับโทร์ด มาญูซน มีพระบุตรด้วยกันสามคน 5. สมเด็จพระราชาธิบดีคาร์ลที่ 16 กุสตาฟ (30 เมษายน 2489) อภิเษกสมรสกับซิลเวีย ซอมแมร์ลัท มีพระราชบุตรด้วยกันสามพระองค์สิ้นพระชนม์ สิ้นพระชนม์. เจ้าชายกุสตาฟ อดอล์ฟ ดยุกแห่งเวสเตร์บอตเติน สิ้นพระชนม์จากเหตุเครื่องบินพระที่นั่งตกเมื่อวันที่ 26 มกราคม 2490 ณ สนามบินเคสทรุป โคเปนเฮเกน ประเทศเดนมาร์ก พร้อมพระสหายสองคนขณะกำลังเดินทางกลับสตอกโฮล์มหลังทรงล่าสัตว์และเข้าเฝ้าเจ้าหญิงยูเลียนากับเจ้าชายแบร์นฮาร์ดแห่งเนเธอร์แลนด์ พระองค์โดยสารเครื่องบินเคแอลเอ็มที่ล่าช้าจากอัมสเตอร์ดัมลงที่โคเปนเฮเกน แล้วทรงต่อเครื่องไปสตอกโฮล์มด้วยเครื่องดักลาส ดีซี-3 ครั้นเมื่อเครื่องบินออกและขึ้นไต่ระดับได้ 50 เมตร เครื่องก็สูญเสียการทรงตัวและดิ่งพสุธา ทำให้ผู้โดยสาร 16 คน และลูกเรือ 6 คนเสียชีวิต ซึ่งรวมไปถึงพระองค์และเกรซ มัวร์ นักแสดงและนักร้องหญิงอเมริกัน จากการสอบสวนพบว่าเป็นความผิดพลาดของกัปตันที่เลินเล่อไม่ปลดกัสต์ล็อก (Gust lock) จนทำให้เครื่องเร่งไม่ขึ้นและตกความสนพระทัยความสนพระทัย. - กีฬา พระองค์เป็นนักกีฬาขี่ม้า เคยลงแข่งกีฬาขี่ม้ากระโดดข้ามเครื่องกีดขวางในโอลิมปิกฤดูร้อน 1936 แต่ทรงตกรอบก่อนถึงรอบสุดท้าย หลังจากนั้นก็ทรงดำรงตำแหน่งประธานคณะกรรมการโอลิมปิกสวีเดนตั้งแต่ปี 2476 จนกระทั่งสิ้นพระชนม์- กิจการลูกเสือ พระองค์ทรงเข้าร่วมเป็นลูกเสือสำรองและสามัญ พระองค์รับเครื่องหมายวูดแบดจ์ ณ อุทยานกิลเวล ประเทศอังกฤษ เมื่อมีการก่อตั้งกองลูกเสือขึ้นในสวีเดน พระองค์ได้ดำรงตำแหน่งเป็นหัวหน้าคณะลูกเสือ เป็นผู้นำลูกเสือสวีเดนในการชุมนุมลูกเสือโลกครั้งที่ 5 ในปี 2480 และทรงเข้าร่วมงานชุมนุมลูกเสือวิสามัญโลก ในปี 2481 ทั้งนี้ทรงดำรงตำแหน่งเป็นกรรมการลูกเสือโลกตั้งแต่ปี 2480 จนกระทั่งสิ้นพระชนม์</doc>
