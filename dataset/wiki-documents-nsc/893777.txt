<doc id="893777" url="https://th.wikipedia.org/wiki?curid=893777" title="วัลเทอร์ เชลเลินแบร์ก">วัลเทอร์ เชลเลินแบร์ก วัลเทอร์ ฟรีดริช เชลเลินแบร์ก () เป็นเจ้าหน้าที่ในหน่วยชุทซ์ชทัฟเฟิลของนาซีเยอรมนี เขามียศเป็น เอ็สเอ็ส-บริดาเดอฟือเรอร์ และเป็นหนึ่งในบุคลากรระดับสูงสุดในหน่วยบริการความปลอดภัย (SD) และยังมีตำแหน่งเป็นหัวหน้าโดยพฤติการณ์ของฝ่ายข่าวกรองนอกแผ่นดินไรช์ภายกลังจากได้มีการยุบอับเวร์ในปี ค.ศ. 1944 เดิมเขาเป็นสายลับในหน่วยบริการความปลอดภัย (SD) ภายใต้การบังคับบัญชาของไรน์ฮาร์ด ฮายดริช จากการที่เขาพูดอังกฤษและฝรั่งเศสได้อย่างคล่องแคล่วทำให้ฮายดริชมักจะมอบหมายงานข่าวกรองต่างประเทศให้เขาเสมอ และกลายเป็นมือขวาของฮายดริช นอกจากนี้ ในปี 1941 เมื่อเอ็สเอ็สต้องการขยายพื้นที่ปฏิบัติการของหน่วยไอน์ซัทซกรุพเพน ในแนวรบด้านตะวันออก เชลเลินแบร์กก็เป็นคนที่ไปคุยกับกองทัพเพื่อขอการสนับสนุนด้านการลำเลียง ซึ่งทำให้ไอน์ซัทซกรุพเพนสามารถสังหารหมู่ชาวยิวได้โดยรวดเร็วยิ่งขึ้น แม้เชลเลินแบร์กจะเป็นผู้ใต้บังคับบัญชาของฮายดริชโดยตรง เชลเลินแบร์กผู้ชาญฉลาดเลือกที่จะส่งรายงานการข่าวกรองให้แก่ไฮน์ริช ฮิมม์เลอร์ ผู้นำสูงสุดเอ็สเอ็ส ก่อนส่งไปให้ฮายดริช ซึ่งทำให้เขาเริ่มได้รับความไว้วางใจจากฮิมม์เลอร์ และหลังจากที่ฮายดริชเสียชีวิตในเดือนมิถุนายน ค.ศ. 1942 เชลเลินแบร์กก็กลายเป็นบุคคลใกล้ชิดและผู้ได้รับความไว้วางใจที่สุดของฮิมม์เลอร์ ถึงขนาดที่ฮิมม์เลอร์แต่งตั้งเชลเลินแบร์กเป็นผู้มีอำนาจแทนเป็นการพิเศษ (Sonderbevollmächtigter) เขาได้รับยศ เอ็สเอ็ส-บริดาเดอฟือเรอร์ (เทียบเท่าพลจัตวา) ในปี 1944 ขณะมีอายุเพียง 34 ปี หลังสงคราม เชลเลินแบร์กถูกจับกุมโดยกำลังตำรวจทหารอังกฤษและถูกนำตัวขึ้นพิจารณาคดีที่เมืองเนือร์นแบร์ก เขาถูกตัดสินเมื่อวันที่ 9 พฤศจิกายน ค.ศ. 1949 ต้องโทษจำคุกเป็นเวลา 6 ปีฐานเป็นผู้สมรู้ร่วมคิดการสังหารเชลยชาวโซเวียต ซึ่งนาซีได้ว่าจ้างเชลยโซเวียตเหล่านี้ให้ทำปฏิบัติการเซฟเพลิง (Operation Zeppelin) อันเป็นปฏิบัติการลอบสังหารโจเซฟ สตาลินแต่ล้มเหลว</doc>
