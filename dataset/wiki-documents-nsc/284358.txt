<doc id="284358" url="https://th.wikipedia.org/wiki?curid=284358" title="เอลิซาเบธ ชู">เอลิซาเบธ ชู เอลิซาเบธ จัดสัน ชู นักแสดงหญิงชาวอเมริกัน เคยได้รับการเสนอชื่อเข้าชิงรางวัลออสการ์ รางวัลบาฟตา รางวัลลูกโลกทองคำ และรางวัลของสมาคมนักแสดงอาชีพแห่งอเมริกา จากบทบาทการแสดงเป็นโสเภณีในภาพยนตร์ปี 1995 เรื่อง Leaving Las Vegas คู่กับนิโคลัส เคจ เอลิซาเบธ ชู เกิดที่เมืองวิลมิงตัน เดลาแวร์ สหรัฐอเมริกา เติบโตที่นิวเจอร์ซีย์ มารดาเป็นนักธุรกิจ นักการธนาคาร บิดาเป็นนักกฎหมาย นักพัฒนาอสังหาริมทรัพย์ และเคยลงสมัครเป็นตัวแทนพรรครีพับลิกันรับเลือกตั้งเป็นวุฒิสมาชิกรัฐนิวเจอร์ซีย์ หลังจากจบการศึกษาชั้นมัธยม เธอเข้าศึกษาต่อด้านศิลปะที่วิทยาลัยเวสลีย์ และด้านรัฐศาสตร์ที่มหาวิทยาลัยฮาร์วาร์ด ก่อนจะหยุดเรียนเพื่อไปทำงานด้านการแสดง หลังจากประสบความสำเร็จในอาชีพนักแสดง เธอกลับเข้าศึกษาต่อที่ฮาร์วาร์ดในปี 2000 จนจบปริญญา เอลิซาเบธ ชู มีผลงานแสดงครั้งแรกรับบทเป็นแฟนสาวของราล์ฟ แม็กชิโอ ใน The Karate Kid (1984) ภาพยนตร์วัยรุ่นที่ประสบความสำเร็จอย่างสูง, รับบทนำคู่กับเทเรนซ์ สแตมพ์ ใน Link (1986) ภาพยนตร์ระทึกขวัญอังกฤษ ที่ทำให้เธอได้รับการเสนอชื่อเข้าชิงรางวัลแซทเทิร์น สาขานักแสดงนำหญิง, รับบทเป็นแฟนสาวของทอม ครูซ ใน Cocktail (1988) และรับบทเล็กๆ เป็นแฟนสาวของไมเคิล เจ. ฟ็อกซ์ ใน เจาะเวลาหาอดีต ภาค 2 (1989) และ ภาค 3 (1990) ผลงานการแสดงการแสดงในช่วงแรก เธอมักได้รับบทตัวประกอบหญิงสาวสวย แต่ไม่มีบทบาทสำคัญในภาพยนตร์ จนกระทั่งได้รับบทโสเภณี ในภาพยนตร์ต้นทุนต่ำเรื่อง Leaving Las Vegas คู่กับนิโคลัส เคจ เธอได้รับคำชื่นชมในผลงานแสดง ได้รับการเสนอชื่อเข้าชิงรางวัลนักแสดงนำหญิงหลายรางวัล ทำให้ได้รับบทบาทเด่นในภาพยนตร์อีกหลายเรื่อง เช่น The Trigger Effect (1996), The Saint (1997) คู่กับวาล คิลเมอร์, Palmetto (1998) คู่กับวูดดี ฮาเรลสัน, รับบทเด่นเป็นหญิงสาวที่เป็นออทิสติกใน Molly (1999), Hollow Man (2000) คู่กับเควิน เบคอน และ Hide and Seek (2005) คู่กับโรเบิร์ต เดอ นีโรและดาโกตา แฟนนิง ด้านชีวิตส่วนตัว เอลิซาเบธ ชู สมรสกับเดวิด กัสเซนไฮม์ ผู้กำกับภาพยนตร์ Deadwood ซีรีส์ฉายทางเอชบีโอ และภาพยนตร์สารคดี An Inconvenient Truth (2006) ในปี 2007 เธอกับสามี และแอนดรูว์ ชู น้องชายที่เป็นอดีตนักแสดงนำในซีรีส์ Melrose Place (1992–1998) ร่วมกันสร้างภาพยนตร์เรื่อง Gracie เกี่ยวกับเด็กหญิงชั้นมัธยมในนิวเจอร์ซีย์ที่ต้องการเล่นฟุตบอล และต้องการเข้าร่วมทีมฟุตบอลชาย แต่ถูกกีดกันจากทางโรงเรียน โดยดัดแปลงจากประสบการณ์จริงของเธอขณะเรียนชั้นมัธยม</doc>
