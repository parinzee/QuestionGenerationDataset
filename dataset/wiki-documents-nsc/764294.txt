<doc id="764294" url="https://th.wikipedia.org/wiki?curid=764294" title="เจสัน บอร์น ยอดจารชนคนอันตราย">เจสัน บอร์น ยอดจารชนคนอันตราย เจสัน บอร์น ยอดจารชนคนอันตราย () เป็นภาพยนตร์โลดโผน/สายลับ/ระทึกขวัญ ลำดับที่ 5 ในภาพยนตร์ชุด บอร์น กำกับ ร่วมอำนวยการสร้างและร่วมเขียนบทโดยพอล กรีนกราส นำแสดงโดยแม็ตต์ เดม่อน, จูเลีย สไตส์, อาลีเซีย วิคันเดอร์, ทอมมี่ ลี โจนส์ และแว็งซ็อง กาแซล ชื่อภาพยนตร์และตัวอย่างภาพยนตร์แรกเผยแพร่ในงานซูเปอร์โบวล์ครั้งที่ 50 เข้าฉายเมื่อวันที่ 29 กรกฎาคม ค.ศ. 2016เรื่องย่อ เรื่องย่อ. สิบปีหลังจากเปิดโปงโครงการแบล็กไบรอาร์ เจสัน บอร์นฟื้นจากอาการความจำเสื่อมและยังคงใช้ชีวิตอย่างหลบซ่อน ที่ไอซ์แลนด์ อดีตเจ้าหน้าที่ CIA นิคกี พาร์สันส์ร่วมมือกับคริสเตียน ดาสซอลต์เจาะเข้าไปในระบบของ CIA และพบข้อมูลบางอย่างที่เกี่ยวข้องกับบอร์น นิคกีนัดพบบอร์นที่กรีซ การเจาะระบบของนิคกีส่งสัญญาณเตือนไปถึงหัวหน้าฝ่ายไซเบอร์ของ CIA เฮเทอร์ ลีและผู้อำนวยการ CIA โรเบิร์ต ดิวอี ที่กรีซ นิคกีพบกับบอร์นที่จัตุรัสซินแทกมาที่กำลังมีการประท้วง เฮเทอร์ใช้ดาวเทียมติดตามทั้งคู่ ส่วนดิวอีสั่งให้แอสเส็ตมาทำงานนี้ แอสเส็ตเป็นมือสังหารในโครงการแบล็กไบรอาร์ที่เจ็บแค้นเพราะถูกบอร์นเปิดโปงโครงการ หลังการไล่ล่าบนท้องถนน แอสเส็ตยิงนิคกีเสียชีวิต ด้านบอร์นใช้กุญแจตู้นิรภัยที่นิคกีให้ไว้ก่อนเสียชีวิตสืบหาอดีตของตนเองและครอบครัวต่อไป โดยเดินทางไปพบดาสซอลต์ที่เบอร์ลินเพื่อให้ถอดรหัสข้อมูล แล้วพบว่าริชาร์ด เว็บบ์ พ่อของตนซึ่งเป็นนักวิเคราะห์ของ CIA มีส่วนเกี่ยวข้องกับโครงการเทรดสโตน การถอดรหัสทำให้ฝ่าย CIA รู้ที่อยู่ของบอร์น บอร์นสู้กับดาสซอลต์ก่อนจะหนีต่อไปยังลอนดอนเพื่อพบกับมัลคอล์ม สมิธ อดีตเจ้าหน้าที่ CIA ซึ่งเคยทำงานในโครงการเทรดสโตน ด้านเฮเทอร์อาสาเข้าไปเกลี้ยกล่อมบอร์นเพื่อให้กลับเข้าโครงการ แต่ดิวอีลอบออกคำสั่งให้แอสเส็ตตามไปจัดการบอร์นและสมิธ ที่ลอนดอน บอร์นให้สมิธมาพบที่จัตุรัสแพดดิงตัน โดยทำให้สัญญาณเตือนไฟไหม้ดังขึ้นเพื่อก่อให้เกิดความวุ่นวายและพาตัวสมิธออกไป โดยมีเฮเทอร์และแอสเส็ตตามมา บอร์นคาดคั้นจนสมิธยอมบอกว่าริชาร์ดเป็นผู้สร้างโครงการเทรดสโตนและบอร์นถูกเลือกให้เข้าร่วมโครงการ แต่ริชาร์ดไม่ยอมและขู่ว่าจะเปิดโปงโครงการนี้จึงถูกฆ่า โดยให้บอร์นเข้าใจว่าพ่อตนเองถูกผู้ก่อการร้ายฆ่าเพื่อให้เขายอมเข้าร่วมโครงการแต่โดยดี แอสเส็ตตามมาทันและยิงสมิธ ส่วนบอร์นจำได้ว่าคนที่ฆ่าพ่อของตนคือแอสเส็ต บอร์นหลบหนีและไปพบเฮเทอร์ โดยเธอบอกบอร์นว่าดิวอีจะไปร่วมการประชุมในลาสเวกัส ที่ลาสเวกัส ดิวอีพบกับแอรอน คาลัวร์ ผู้ก่อตั้งบริษัทสื่อสังคม ดีปดรีม ดิวอีและคาลัวร์ร่วมมือกันอย่างลับ ๆ ในโครงการ "ไอเอิร์นแฮนด์" ซึ่งให้สิทธิ์ CIA เข้าถึงข้อมูลของผู้ใช้ทุกคน แต่ต่อมาคาลัวร์อยากถอนตัวและขู่จะเปิดโปงโครงการนี้ ดิวอีจึงวางแผนให้แอสเส็ตฆ่าแอรอนและเฮเทอร์ ซึ่งแอบช่วยบอร์นให้มาที่ลาสเวกัส บอร์นเข้าขัดขวางเมื่อแอสเส็ตพยายามจะยิงแอรอนและเผชิญหน้ากับดิวอีที่ห้องพัก ก่อนที่บอร์นจะฆ่าดิวอี บอร์นถูกเจฟเฟอส์ เจ้าหน้าที่ CIA ที่ตามมายิง ดิวอีพยายามจะฆ่าบอร์นแต่ถูกเฮเทอร์ยิงเสียชีวิต จากนั้นบอร์นไล่ตามแอสเส็ตไป หลังการขับรถไล่ล่าบนท้องถนนและการต่อสู้ตัวต่อตัว แอสเส็ตก็ถูกบอร์นฆ่าตาย ที่วอชิงตัน เฮเทอร์หารือกับรัสเซล ผู้อำนวยการสำนักงานหน่วยข่าวกรองแห่งชาติสหรัฐ เธอบอกว่าจะอาสาเข้าไปเกลี้ยกล่อมบอร์นอีกครั้ง แต่หากไม่สำเร็จเธอจะกำจัดบอร์น เฮเทอร์ไปพบกับบอร์นโดยเธอขอให้บอร์นกลับเข้าโครงการ ด้านบอร์นบอกขอเวลาคิดและเดินจากไป เมื่อเฮเทอร์กลับมาที่รถ เธอพบกล้องวิดีโอที่บันทึกบทสนทนาระหว่างเธอกับรัสเซล เฮเทอร์จึงตระหนักว่าบอร์นรู้ทันแผนการของเธอ ภาพยนตร์จบลงเมื่อบอร์นเดินไปตามสวนสาธารณะในวอชิงตันนักแสดงนักแสดง. - แม็ตต์ เดม่อน รับบท เจสัน บอร์น อดีตนักฆ่าในโครงการเทรดสโตน (ชื่อเกิด เดวิด เว็บบ์) - จูเลีย สไตส์ รับบท นิโคเลต "นิคกี" พาร์สันส์ อดีตเจ้าหน้าที่ CIA - อาลีเซีย วิคันเดอร์ รับบท เฮเทอร์ ลี หัวหน้าฝ่ายไซเบอร์ของ CIA - ทอมมี่ ลี โจนส์ รับบท โรเบิร์ต ดิวอี ผู้อำนวยการ CIA - แว็งซ็อง กาแซล รับบท แอสเส็ต อดีตนักฆ่าในโครงการแบล็กไบรอาร์ ทำงานให้ CIA - ริซ อาห์เหม็ด รับบท แอรอน คาลัวร์ ผู้ก่อตั้งบริษัทสื่อสังคม ดีปดรีม - สก็อตต์ เชฟเฟิร์ด รับบท เอดวิน รัสเซล ผู้อำนวยการสำนักงานหน่วยข่าวกรองแห่งชาติสหรัฐ - อาโต เอสซานโดห์ รับบท เคร็ก เจฟเฟอส์ เจ้าหน้าที่ CIA - บิล แคมป์ รับบท มัลคอล์ม สมิธ - วินเซนส์ คีเฟอร์ รับบท คริสเตียน ดาสซอลต์ - เกร็ก เฮนรี รับบท ริชาร์ด เว็บบ์ พ่อของเจสัน บอร์นการผลิต การผลิต. ในบทสัมภาษณ์เดือนธันวาคม ค.ศ. 2012 แม็ตต์ เดม่อนกล่าวว่าเขาและพอล กรีนกราส สนใจจะกลับมาแสดงและกำกับภาพยนตร์ในชุด บอร์น ภาคต่อ อย่างไรก็ตาม ในเดือนพฤศจิกายน ค.ศ. 2013 มีข่าวว่าเจเรมี เรนเนอร์จะแสดงในภาคต่อที่มีจัสติน ลินกำกับ โดยมีกำหนดฉายวันที่ 16 กรกฎาคม ค.ศ. 2016 ต่อมาในเดือนกันยายน ค.ศ. 2014 มีการยืนยันว่าเดม่อนและกรีนกราสจะกลับมาทำภาคต่อ ส่วนเรนเนอร์จะแสดงในภาคแยกที่มีกำหนดฉายในภายหลังการถ่ายทำ การถ่ายทำ. การถ่ายทำเริ่มในเดือนกันยายน ค.ศ. 2015 ช่วงเดือนพฤศจิกายนมีการถ่ายทำในลอนดอนและเบอร์ลิน เดือนธันวาคมถ่ายทำในวอชิงตัน ดี.ซี. และเดือนมกราคม ค.ศ. 2016 ถ่ายทำที่ลาสเวกัส การถ่ายทำเสร็จสิ้นในเดือนกุมภาพันธ์ ค.ศ. 2016การตอบรับการตอบรับในประเทศไทย การตอบรับ. การตอบรับในประเทศไทย. เจสัน บอร์น ยอดจารชนคนอันตราย ทำรายได้เปิดตัวในประเทศไทย 6.55 ล้านบาท ระหว่างวันที่ 18–24 สิงหาคม ค.ศ. 2016 ภาพยนตร์เรื่องนี้ทำรายได้ 54.19 ล้านบาทรางวัล รางวัล. เจสัน บอร์น ยอดจารชนคนอันตราย ได้รับรางวัลเอ็มไพร์อะวอดส์ สาขาภาพยนตร์ระทึกขวัญยอดเยี่ยมภาคต่อ ภาคต่อ. แฟรงก์ มาร์แชลล์ ผู้อำนวยการสร้างภาพยนตร์กล่าวว่ายูนิเวอร์แซลสตูดิโอส์วางแผนจะสร้างภาคต่อของ เจสัน บอร์น ยอดจารชนคนอันตราย</doc>
