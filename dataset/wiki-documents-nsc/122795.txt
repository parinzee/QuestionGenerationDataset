<doc id="122795" url="https://th.wikipedia.org/wiki?curid=122795" title="ดาบสติง">ดาบสติง ดาบสติง () เป็นอาวุธชนิดหนึ่งปรากฏในจินตนิยายเรื่อง เดอะลอร์ดออฟเดอะริงส์ และ เดอะฮอบบิท ของ เจ. อาร์. อาร์. โทลคีน ในนิยายเรื่อง เดอะฮอบบิท บิลโบ แบ๊กกิ้นส์ เป็นผู้พบดาบเล่มนี้ในถ้ำของโทรลล์ พร้อมกับดาบอีกสองเล่มคือ ดาบแกลมดริง และ ดาบออร์คริสต์ ซึ่งอันที่จริงแล้ว สติง กับ ออร์คริสต์ เป็นเพียงแค่มีดสั้นของพวกเอลฟ์ แต่สำหรับชาวฮอบบิทแล้ว มันกลายเป็น 'ดาบ' ที่เหมาะมือทีเดียว บิลโบตั้งชื่อนี้ให้กับดาบหลังจากเขาใช้มันต่อสู้กับแมงมุมในป่าเมิร์ควู้ด ในเรื่อง เดอะลอร์ดออฟเดอะริงส์ บิลโบมอบดาบเล่มนี้ให้แก่ โฟรโด แบ๊กกิ้นส์ ผู้เป็นหลาน ก่อนที่เขาจะออกเดินทางจากริเวนเดลล์ ร่วมไปกับคณะพันธมิตรแห่งแหวน เพื่อปฏิบัติภารกิจนำแหวนเอกไปทำลาย สติงเป็นดาบของชาวโนลดอร์ มันจึงมีคุณสมบัติสามารถส่องแสงเป็นสีน้ำเงินเรืองเวลาที่มีออร์คอยู่ใกล้ๆ เช่นเดียวกับดาบโนลดอร์เล่มอื่นๆ คือ แกลมดริง และออร์คริสต์</doc>
