<doc id="887167" url="https://th.wikipedia.org/wiki?curid=887167" title="ฌีรงแด็ง">ฌีรงแด็ง ฌีรงแด็ง () เป็นสมาชิกกลุ่มทางการเมืองแบบหลวม ๆ กลุ่มหนึ่งในช่วงการปฏิวัติฝรั่งเศส ซึ่งประกอบด้วยสมาชิกสมัชชานิติบัญญัติและสภากงว็องซียงแห่งชาติในช่วงปี ค.ศ. 1791 ถึง ค.ศ. 1793 แม้ว่าบรรดาฌีรงแด็งจะถือเป็นส่วนหนึ่งของขบวนการฌากอแบ็ง (Jacobin) แต่ก็ไม่ใช่ว่าฌีรงแด็งทุกคนจะเป็นสมาชิกของสโมสรฌากอแบ็ง ในตอนแรกบรรดาฌีรงแด็งรณรงค์เรียกร้องให้มีการล้มเลิกระบอบกษัตริย์ แต่ต่อมาก็ไม่เห็นด้วยกับกระแสการปฏิวัติและเห็นว่าอาจใช้กษัตริย์เป็นหุ่นเชิดได้เพื่อเลี่ยงการลุกฮือของฝ่ายนิยมกษัตริย์ จึงทำให้ขัดแย้งกับฝ่ายลามงตาญ (La Montagne) อันเป็นฝ่ายซ้ายจัดในสโมสรฌากอแบ็งซึ่งสนับสนุนการปฏิวัติและต้องการถอนรากถอนโคนระบอบกษัตริย์ ความขัดแย้งนี้นำมาซึ่งการกวาดล้างบรรดาฌีรงแด็งโดยฝ่ายลามงตาญในปี ค.ศ. 1793 ผู้นำและสมาชิกฌีรงแด็งจำนวนมากถูกประหารด้วยกิโยตีน เป็นจุดเริ่มต้นสมัยแห่งความน่าสะพรึงกลัวในฝรั่งเศสซึ่งถูกปกครองโดยมักซีมีเลียง รอแบ็สปีแยร์ หลังรอแบ็สปีแยร์สิ้นอำนาจและถูกจับประหารชีวิตในปี ค.ศ. 1794 บรรดาฌีรงแด็งก็ได้รับการประกาศเกียรติคุณโดยสภาให้เป็น "ผู้พลีชีพเพื่อเสรีภาพ" มีการสร้างอนุสาวรีย์ฌีรงแด็งไว้ที่เมืองบอร์โดเพื่อเป็นการย้ำเตือนถึงบรรดาสมาชิกสภาฝ่ายฌีรงแด็งที่ตกเป็นเหยื่อในสมัยแห่งความน่าสะพรึงกลัว</doc>
