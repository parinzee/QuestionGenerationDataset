<doc id="546472" url="https://th.wikipedia.org/wiki?curid=546472" title="สมเด็จพระเจ้าขุนรามณรงค์">สมเด็จพระเจ้าขุนรามณรงค์ สมเด็จพระเจ้าขุนรามณรงค์ หรือ พระเจ้าขุนเณรรามณรงค์ เป็นพระเชษฐาของพระบาทสมเด็จพระพุทธยอดฟ้าจุฬาโลกมหาราช สมเด็จพระเจ้าขุนรามณรงค์เป็นพระโอรสองค์ใหญ่ในสมเด็จพระปฐมบรมมหาชนก กับพระอัครชายา (หยก หรือ ดาวเรือง) ไม่ปรากฏพระนามเดิม ปรากฏราชทินนามก่อนการมรณกรรมที่ ขุนรามณรงค์ และสิ้นพระชนม์ตั้งแต่ยังไม่สิ้นกรุงศรีอยุธยา นิธิ เอียวศรีวงศ์ได้ทำการตรวจสอบไม่พบราชทินนามดังกล่าวในทำเนียบ พบชื่อที่ใกล้เคียงคือ ขุนรามรณฤทธิ์ ข้าราชการล้อมพระราชวัง หรืออาสาวิเศษซ้าย และขุนรามโยธี ปลัดกรมทวนทองขวา และยังให้ข้อสังเกตว่าราชทินนามที่ขึ้นต้นว่า "ราม" เป็นราชทินนามของชาวมอญจำนวนมาก พระองค์มีพระธิดาเพียงพระองค์เดียว คือ พระสัมพันธวงศ์เธอ พระองค์เจ้าชี กรมขุนรามินทรสุดา หรือ "เจ้าครอกชี" ซึ่งถูกกวาดต้อนไปเป็นเชลยเมื่อครั้งกรุงศรีอยุธยาแตก และได้ผนวชเป็นรูปชีอยู่ที่เมืองทวาย เป็นเวลา 25 ปี ก่อนนิวัตกลับสยามในเวลาต่อมา</doc>
