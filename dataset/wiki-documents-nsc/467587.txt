<doc id="467587" url="https://th.wikipedia.org/wiki?curid=467587" title="ไฟฟ้าดับในประเทศอินเดีย พ.ศ. 2555">ไฟฟ้าดับในประเทศอินเดีย พ.ศ. 2555 ไฟดับในประเทศอินเดีย กรกฎาคม พ.ศ. 2555 เป็นเหตุไฟดับครั้งใหญ่ที่สุดในประวัติศาสตร์ เกิดขึ้นเป็นสองเหตุการณ์แยกกันในวันที่ 30 และ 31 กรกฎาคม พ.ศ. 2555 เหตุดังกล่าวกระทบประชากรกว่า 620 ล้านคน คิดเป็นประมาณ 9% ของประชากรโลก หรือครึ่งหนึ่งของประชากรอินเดีย ใน 22 รัฐ ทางตอนเหนือ ตะวันออกและตะวันออกเฉียงเหนือของประเทศอินเดีย มีการประเมินว่า กำลังการผลิต 32 จิกะวัตต์ถูกตัดขาดในเหตุไฟดับดังกล่าว ขณะที่บทความวอลสตรีทเจอร์นัลกลับยืนยันว่า มีเพียง 320 ล้านคนที่มีพลังงานตั้งแต่แรก (ส่วนที่เหลือจากที่ได้รับผลกระทบนับว่าขาดการเข้าถึงพลังงาน) พลังงานไฟฟ้ากลับมาใช้การได้ตามปกติในพื้นที่ที่ได้รับผลกระทบระหว่างวันที่ 31 กรกฎาคม และ 1 สิงหาคม พ.ศ. 2555 โครงสร้างพื้นฐานทางไฟฟ้าของอินเดียโดยทั่วไปถูกมองว่าเชื่อถือไม่ได้อยู่แล้ว มีการประเมินว่า พลังงานที่ผลิตได้ 27% สูญเสียไประหว่างการส่งหรือถูกขโมย ขณะที่อุปทานสูงสุดยังมีน้อยกว่าอุปสงค์อยู่โดยเฉลี่ย 9% อินเดียประสบไฟดับบ่อยครั้งซึ่งครั้งหนึ่งอาจกินเวลานานถึง 10 ชั่วโมง ยิ่งไปกว่านั้น ประชากร 300 ล้านคน หรือราว 25% ไม่มีไฟฟ้าใช้เลย แสดงให้เห็นว่าอินเดียยังล้าหลังในด้านการมีอุปทานพลังงานที่พอเพียงหลายทศวรรษ ในฤดูร้อน พ.ศ. 2555 ก่อนหน้านี้ อากาศที่ร้อนจัดทำให้การใช้พลังงานถึงระดับสถิติในนิวเดลี เนื่องจากฤดูมรสุมมาช้าในปีนี้ พื้นที่เกษตรกรรมในรัฐปัญจาบและรัฐหรยาณาจึงใช้พลังงานเพิ่มขึ้นเพื่อปั๊มน้ำเข้านา ปลายฤดูมสุมยังทำให้โรงไฟฟ้าพลังน้ำผลิตไฟฟ้าได้น้อยกว่ากำลังการผลิตปกติ สุชิล กุมาร ชินเด รัฐมนตรีพลังงานอินเดีย กล่าวว่า เบื้องต้นยังไม่ทราบสาเหตุแน่ชัด แต่เชื่อว่าน่าจะเกิดจากหลายรัฐใช้กระแสไฟฟ้าเกินโควตาที่ได้รับ</doc>
