<doc id="102736" url="https://th.wikipedia.org/wiki?curid=102736" title="ช็อต ชาร์จ ช็อค ร็อก คอนเสิร์ต">ช็อต ชาร์จ ช็อค ร็อก คอนเสิร์ต ช็อต ชาร์จ ช็อค ร็อก คอนเสิร์ต () คอนเสิร์ตการแสดงของศิลปินร็อกไทย ในสังกัด อาร์. เอส. โปรโมชั่น มีทั้งหมด 4 ครั้งด้วยกัน- ช็อต ชาร์จ ช็อค ร็อก คอนเสิร์ต: วันเสาร์ที่ 29 พฤษภาคม พ.ศ. 2536 ณ อินดอร์ สเตเดี้ยม สนามกีฬาหัวหมาก เป็นคอนเสิร์ตที่ประสบความสำเร็จเป็นมากอย่าง โดยเป็นคอนเสิร์ตของศิลปินไทยที่มียอดผู้ชมสูงสุดในปี พ.ศ. 2536 เนื่องจากความสำเร็จในการออกอัลบั้มชุดแรก ของ หิน เหล็ก ไฟ การแสดงมี หรั่ง ร็อกเคสตร้า, ไฮ-ร็อก, พิสุทธิ์ ทรัพย์วิจิตร โดยมี หิน เหล็ก ไฟ เป็นวงปิด และมีเพลงพิเศษปิดการแสดงคือ เพื่อนกัน ที่ศิลปินทั้งหมดได้ร่วมกันร้อง ซึ่งหลังจากจบการแสดงคอนเสิร์ตครั้งนี้ ทางอาร์.เอส. โปรโมชั่น ก็ได้ต่อยอดความสำเร็จ ด้วยการออกอัลบั้มชุดพิเศษ "ร็อกเพื่อนกัน" ที่รวบรวมเพลงฮิตของหรั่ง ร็อกเคสตร้า, หิน เหล็ก ไฟ และไฮ-ร็อก มาไว้ในชุดเดียวกัน โดยมีเพลงพิเศษ เพื่อนกัน เป็นเพลงแรกที่บรรจุลงในอัลบั้มด้วย- ช็อต ชาร์จ ช็อก ร็อก คอนเสิร์ต เสืออำพัน: วันศุกร์ที่ 26 สิงหาคม พ.ศ. 2537 ณ สนามกีฬากองทัพบก ถนนวิภาวดีรังสิต เป็นช็อต ชาร์จ ช็อก ร็อก คอนเสิร์ต ครั้งที่ 2 จากความสำเร็จของอัลบั้ม "ทีของเสือ" อัลบั้มชุดแรกของเสือ ธนพล อินทฤทธิ์ และอัลบั้ม "ร็อกอำพัน" ซึ่งเป็นอัลบั้มพิเศษของ เป้ ไฮ-ร็อก และ เจี๊ยบ พิสุทธิ์ ทรัพย์วิจิตร โดยมี อิทธิ พลางกูร เป็นแขกรับเชิญ- ช็อต ชาร์จ ช็อก ร็อก คอนเสิร์ต เหล็กคำราม: วันเสาร์ที่ 13 พฤษภาคม พ.ศ. 2538 ณ สนามกีฬากองทัพบก เป็นช็อต ชาร์จ ช็อก ร็อก คอนเสิร์ต ครั้งสุดท้าย โดย หิน เหล็ก ไฟ ที่ได้ออกอัลบั้มชุดที่ 2 ของวง คือ "คนยุคเหล็ก" ร่วมด้วย เป้ ไฮ-ร็อก และ พิสุทธิ์ ทรัพย์วิจิตร แต่ทว่าคอนเสิร์ตครั้งนี้ไม่อาจแสดงได้จนจบตามคิว เนื่องจากมีเหตุวิวาทกันระหว่างแฟนเพลง ถึงขนาดมีการยิงปืนขึ้นฟ้าขู่ โป่ง หิน เหล็ก ไฟ ในฐานะนักร้องนำได้ขอให้แฟนเพลงยุติการตีกัน แต่ไม่เป็นผล ซ้ำยังโดนขวดน้ำขว้างศีรษะ จึงต้องยุติการแสดงไปก่อนเวลาราวครึ่งชั่วโมง ช็อต ชาร์จ ช็อก ร็อก คอนเสิร์ต นับเป็นคอนเสิร์ตประวัติศาสตร์อีกครั้งหนึ่งของวงการดนตรีไทย เพราะเป็นครั้งแรกที่มีการแสดงคอนเสิร์ตด้วยศิลปินร็อกชาวไทยล้วน ๆ และประสบความสำเร็จอย่างงดงาม เป็นคอนเสิร์ตชุดเหมือนกับเทศกาลคอนเสิร์ตของต่างประเทศ เช่น มอนสเตอร์ส ออฟ ร๊อก (Monsters of Rock) ประเทศอังกฤษ ซึ่งในช่วงเวลานั้นกระแสดนตรีในเมืองไทยให้ความสนใจในดนตรีร็อกเป็นอย่างมาก ช็อต ชาร์จ ช็อก ร็อก คอนเสิร์ต กลับมาจัดอีกครั้งในวันเสาร์ที่ 17 สิงหาคม พ.ศ. 2556 ณ อิมแพ็ค อารีน่า เมืองทองธานี ภายใต้ชื่อ "ช็อต ชาร์จ ช็อก ร็อก ลีเจนด์ เหล็ก พันธุ์ เสือ" โดยมี หิน เหล็ก ไฟ, ธนพล อินทฤทธิ์, เป้ ไฮ-ร็อก, หรั่ง ร็อกเคสตร้า และพิสุทธิ์ ทรัพย์วิจิตร เป็นการร่วมงานกันอีกครั้งของศิลปินร็อกในสังกัดอาร์.เอส. ที่ปัจจุบันบางคนได้ย้ายออกจากสังกัดนี้แล้ว และถือเป็นการฉลองครบรอบการก่อตั้งวง 20 ปี ของหิน เหล็ก ไฟ อีกด้วย</doc>
