<doc id="653498" url="https://th.wikipedia.org/wiki?curid=653498" title="ปลาบู่น้ำตกเดาส์ปิลุส">ปลาบู่น้ำตกเดาส์ปิลุส ปลาบู่น้ำตกเดาส์ปิลุส (; ) เป็นปลาน้ำจืดขนาดเล็กชนิดหนึ่ง เป็นปลาจำพวกปลาบู่น้ำตก มีความยาวโดยเฉลี่ย 4-5 เซนติเมตร พบกระจายพันธุ์ได้ในฮ่องกง, ตอนใต้ของจีน และในตอนเหนือของเวียดนาม โดยแถบเมืองดานัง มีชนิดที่มีความใกล้เคียงกันมาก โดยใช้ชื่อวิทยาศาสตร์ว่า Rhinogobius cf. duospilus พบได้แถวรอบ ๆ ภูเขาบักหมา ซึ่งสามารถแบ่งออกได้เป็น 2 ประเภทด้วยกัน นิยมเลี้ยงเป็นปลาสวยงามเช่นเดียวกับปลาบู่น้ำตกชนิดอื่น ๆ สามารถปรับตัวให้เข้ากับสถานที่เลี้ยงได้ง่าย ชอบน้ำที่มีอุณหภูมิประมาณ 24 องศาเซลเซียส สามารถผสมพันธุ์กันในที่เลี้ยงได้ โดยจะเริ่มจับคู่เมื่ออุณหภูมิน้ำอยู่ที่ 18 องศาเซลเซียส กินอาหารสด เช่น ไรทะเล เป็นอาหาร สามารถเลี้ยงรวมกันเป็นกลุ่มเล็ก ๆ ได้ในอัตราตัวผู้ 2 ตัวต่อตัวเมีย 3 ตัว ในตู้ปลาขนาด 60 ลิตร ปลาบู่น้ำตกเดาส์ปิลุสจะแสดงออกถึงสีสันและสวยงามยามก้าวร้าวหรือจับคู่ เพื่อแสดงอาณาเขตจะแผ่ครีบออกซึ่งมีสีสันสวยงาม</doc>
