<doc id="394960" url="https://th.wikipedia.org/wiki?curid=394960" title="ฌ็อง แปแร็ง">ฌ็อง แปแร็ง ฌ็อง บาติสต์ แปแร็ง (; 30 กันยายน ค.ศ. 1870 – 17 เมษายน ค.ศ. 1942) เป็นนักฟิสิกส์ชาวฝรั่งเศส และผู้ได้รับรางวัลโนเบลสาขาฟิสิกส์ ในปี ค.ศ. 1926 ปี ค.ศ. 1895 แปแร็งแสดงให้เห็นว่า รังสีแคโธดประกอบขึ้นจากคอร์พัสเคิลที่มีประจุไฟฟ้าเป็นลบ เขาคำนวณเลขอาโวกาโดรด้วยกระบวนการหลายแบบ และอธิบายพลังงานแสงอาทิตย์ด้วยปฏิกิริยาเทอร์โมนิวเคลียร์ของไฮโดรเจน หลังจากที่อัลเบิร์ต ไอน์สไตน์เผยแพร่ทฤษฎีว่าด้วยการเคลื่อนที่ของบราวน์ในรูปของอะตอมในปี ค.ศ. 1905 แปแร็งได้ทำการทดลองเพื่อทดสอบและรับรองการคาดการณ์ของไอน์สไตน์ และช่วยยืนยันทฤษฎีอะตอมของดาลตันซึ่งเป็นที่ถกเถียงกันมานานนับศตวรรษ จากผลงานนี้ และผลงานอื่นๆ เกี่ยวกับโครงสร้างที่ไม่ต่อเนื่องของสสาร ทำให้แปแร็งได้รับรางวัลโนเบลสาขาฟิสิกส์ในปี ค.ศ. 1926 และเป็นอันสิ้นสุดการโต้เถียงอันยาวนานว่าด้วยลักษณะที่แท้จริงทางกายภาพของโมเลกุล</doc>
