<doc id="448238" url="https://th.wikipedia.org/wiki?curid=448238" title="เดสโมโซม">เดสโมโซม เดสโมโซม (Desmosome) เป็นการเชื่อมติดกันของเยื่อหุ้มเซลล์โดยอาศัยการตรึงด้วยอินเตอร์มีเดียตฟิลาเมนต์ ซึ่งการตรึงเยื่อหุ้มเซลล์เข้าด้วยกันนี้มีสองแบบคือการตรึงแบบจุด และการตรึงแบบเป็นแถบ ในเซลล์ที่เป็นมะเร็ง การเชื่อมติดกันของเซลล์แบบเดสโมโซมจะหายไป ทำให้เซลล์มะเร็งหลุดออกจากก้อนเนื้องอกและเคลื่อนย้ายไปยังตำแหน่งอื่นๆได้ เดสโมโซม มีสองแบบคือ- แบบสปอต (spot desmosome) พบที่เยื่อหุ้มเซลล์เป็นจุด โครงสร้างเป็นรูปวงกลมหรือไข่ อยู่ระหว่างเยื่อหุ้มเซลล์ของเซลล์สองเซลล์ที่ติดกัน มีอินเตอร์มีเดียตฟิลาเมนต์อยู่ภายใน ทำให้เนื้อเยื่อทนแรงดึง เซลล์ที่เลี้ยงจนชนกันบนผิวหน้าอาหารจะมีเดสโมโซมเพียงครึ่งหนึ่งเรียกว่าเฮมิเดสโมโซม เดสโมโซมแบบจุดนี้ พบบนเนื้อเยื่อสัตว์ที่ต้องทนความเค้น เช่น ผิวหนัง กล้ามเนื้อหัวใจ ลำไส้เล็ก - แบบเข็มขัด (belt desmosome) มีลักษณะเป็นกระดุม หรือเป็นแถบคาดตามแนวเยื่อหุ้มเซลล์ มีไกลโคโปรตีนชื่อ อี-คาธีริน ช่วยให้เซลล์ติดกัน โปรตีนนี้ต้องการแคลเซียมอิออน ถ้ามีแคลเซียมอิออนไม่พอ จะแยกออกจากกัน เดสโมโซมแบบเข็มขัดนี้เกี่ยวข้องกับการเคลื่อนที่และเปลี่ยนรูปร่างระหว่างเซลล์ที่อยู่ติดกัน เช่น เซลล์กล้ามเนื้อหัวใจ</doc>
