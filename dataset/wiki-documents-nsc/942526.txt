<doc id="942526" url="https://th.wikipedia.org/wiki?curid=942526" title="สถานีวิทยุกระจายเสียงรัฐสภา">สถานีวิทยุกระจายเสียงรัฐสภา สถานีวิทยุกระจายเสียงรัฐสภา () เป็นสถานีวิทยุกระจายเสียงของประเทศไทย ซึ่งมีวัตถุประสงค์หลัก เพื่อการกระจายข้อมูลข่าวสาร เพื่อส่งเสริมความเข้าใจอันดี ระหว่างรัฐสภากับประชาชน ดำเนินการโดย สำนักงานเลขาธิการสภาผู้แทนราษฎร มีภารกิจหลักในการถ่ายทอดเสียง การประชุมรัฐสภา การประชุมสภาผู้แทนราษฎร และการประชุมวุฒิสภา (ปัจจุบันหมายถึง การประชุมสภานิติบัญญัติแห่งชาติ) รวมถึงรายงานข้อมูลข่าวสารต่างๆ ที่เกี่ยวข้องกับงานของรัฐสภา เผยแพร่สู่ประชาชนทั่วไป รวมถึงรายการสาระประโยชน์ต่างๆ และรายการส่งเสริมความรู้ด้านประชาธิปไตย ออกอากาศในช่วงนอกเหนือจากการประชุมสภาฯ สถานีวิทยุกระจายเสียงรัฐสภา ส่งกระจายเสียงด้วยระบบเอฟเอ็มที่ความถี่ 87.5 เมกะเฮิรตซ์ และระบบ เอเอ็มที่ความถี่ 1071 กิโลเฮิรตซ์ โดยระบบเอฟเอ็มเปิดดำเนินการทดลองออกอากาศครั้งแรก เมื่อวันที่ 18 เมษายน พ.ศ. 2537 ก่อนจะเริ่มออกอากาศอย่างเป็นทางการเมือวันที่ 1 พฤศจิกายน ปีเดียวกัน และระบบเอเอ็มเปิดดำเนินการกระจายเสียงครั้งแรก เมื่อวันที่ 5 ธันวาคม พ.ศ. 2551ประวัติ ประวัติ. สถานีวิทยุกระจายเสียงรัฐสภาได้มีการจัดตั้งเป็นครั้งแรกเมื่อปี พ.ศ. 2532 ตามคำสั่งรัฐสภา ที่ 8/2532 ซึ่งมีการแต่งตั้งคณะกรรมการเพื่อเตรียมการจัดตั้งสถานีวิทยุกระจายเสียงของรัฐสภา โดยได้รับจัดสรรงบประมาณตั้งต้น จำนวน 10,485,200 ล้านบาท เปิดดำเนินการทดลองออกอากาศครั้งแรก เมื่อวันที่ 18 เมษายน - 31 ตุลาคม พ.ศ. 2537 เป็นเวลา 6 เดือน โดยระยะแรกออกอากาศตั้งแต่เวลา 06:00-09:00 น. ซึ่งมีเพียงการเปิดเพลง สลับกับรายงานข่าว บทความ สรุปการประชุมคณะกรรมาธิการ และการถ่ายทอดข่าวจากสถานีวิทยุกระจายเสียงแห่งประเทศไทย ก่อนจะเริ่มออกอากาศอย่างถาวร เมื่อวันที่ 1 พฤศจิกายน ปีเดียวกัน โดยส่งกระจายเสียงตั้งแต่เวลา 06:00-20:00 น. โดยเริ่มมีการถ่ายทอดเสียงการประชุมรัฐสภา ทั้งสภาผู้แทนราษฎร วุฒิสภา และการประชุมร่วมกันทั้งสองสภา นำเสนอร่วมกับข่าวสารความเคลื่อนไหวในแวดวงรัฐสภา ในปี พ.ศ. 2547 เพิ่มเวลาการกระจายเสียงอีก 2 ชั่วโมง เป็นเวลา 06:00-22:00 น. โดยเพิ่มรายการศาสนาและรายการเสริมสร้างความรู้ประชาธิปไตยสำหรับเยาวชน สถานีวิทยุกระจายเสียงรัฐสภาได้จัดตั้งสถานีวิทยุกระจายเสียงรัฐสภาในระบบเอเอ็ม ซึ่งทางกรมไปรษณีย์โทรเลข (สำนักงานคณะกรรมการกิจการกระจายเสียง กิจการโทรทัศน์ และกิจการโทรคมนาคมแห่งชาติ ในปัจจุบัน) ได้จัดสรรคลื่นความถี่วิทยุเอเอ็มให้กับทางสถานีวิทยุกระจายเสียงรัฐสภา ตามแผนจัดสรรความถี่วิทยุกระจายเสียง ระบบเอ.เอ็ม.แห่งชาติ ไว้ที่ 1071 กิโลเฮิรตซ์ เมื่อเดือนมกราคม พ.ศ. 2535 เพื่อขยายช่องทางการรับฟังให้มีความครอบคลุมพื้นที่การรับฟังให้กว้างขึ้น นอกเหนือจากพื้นที่การรับฟังของสถานีวิทยุกระจายเสียงรัฐสภา ภาคเอฟเอ็มเดิมซึ่งมีสถานีแม่ข่ายอยู่ที่กรุงเทพมหานครและเครือข่ายในภูมิภาคอีก 14 จังหวัด รวมถึงเพื่ออำนวยความสะดวกสำหรับผู้ฟังที่ประสบปัญหาจากการถูกคลื่นความถี่ของสถานีวิทยุชุมชนที่ส่งสัญญาณรบกวน ในระหว่างการรับฟังการถ่ายทอดเสียงการประชุมสภาฯ และรายการอื่นๆ ของสถานีวิทยุกระจายเสียงรัฐสภา โดยสถานีวิทยุกระจายเสียงรัฐสภา ภาคเอเอ็มเปิดดำเนินการกระจายเสียงครั้งแรก เมื่อวันที่ 5 ธันวาคม พ.ศ. 2551 ณ อาคารเครื่องส่ง สถานีวิทยุกระจายเสียงรัฐสภา เขตบางขุนเทียน กรุงเทพมหานคร โดยออกอากาศใช้ผังรายการเดียวกันกับภาคเอฟเอ็มทุกประการสถานีเครือข่าย สถานีเครือข่าย. สถานีวิทยุกระจายเสียงรัฐสภา ส่งกระจายเสียงจากห้องส่งสถานีวิทยุกระจายเสียงรัฐสภา ภายในอาคารรัฐสภา ถนนอู่ทองใน เขตดุสิต กรุงเทพมหานคร และส่งสัญญาณไปยังสถานีส่งภาคเอฟเอ็ม ตั้งอยู่ ณ ซอยอารีย์สัมพันธ์ ถนนพระราม 6 แขวงสามเสนใน เขตพญาไท กรุงเทพมหานคร และส่งสัญญาณในภาคเอเอ็ม จากอาคารเครื่องส่ง สถานีวิทยุกระจายเสียงรัฐสภา แขวงแสมดำ เขตบางขุนเทียน กรุงเทพมหานคร นอกจากนี้ยังมีสถานีเครือข่ายในส่วนภูมิภาค 14 จังหวัด ดังนี้</doc>
