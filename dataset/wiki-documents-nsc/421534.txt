<doc id="421534" url="https://th.wikipedia.org/wiki?curid=421534" title="เวลเตอร์เวท">เวลเตอร์เวท เวลเตอร์เวท () เป็นพิกัดน้ำหนักมวย ทั้งมวยสากลอาชีพและมวยสากลสมัครเล่นระดับกลางรุ่นหนึ่ง ที่อยู่ระหว่างรุ่นจูเนียร์เวลเตอร์เวทและซูเปอร์เวลเตอร์เวท โดยนักมวยที่จะชกในพิกัดนี้ ต้องมีน้ำหนักมากกว่า 140 ปอนด์ (63.503 กิโลกรัม) และไม่เกิน 147 ปอนด์ (66.678 กิโลกรัม) รุ่นเวลเตอร์เวทจัดได้ว่าเป็นพิกัดน้ำหนักที่ได้รับความนิยมเป็นอย่างมาก ด้วยความที่เป็นนักมวยพิกัดขนาดกลาง มีนักมวยจำนวนมากที่มีชื่อเสียงที่ชกในรุ่นนี้ทั้งในอดีตและปัจจุบัน ได้แก่ เฮนรี่ อาร์มสตรอง (ซึ่งถือได้ว่าป้องกันตำแหน่งแชมป์โลกในรุ่นนี้ได้มากที่สุดอีกด้วย คือ 18 ครั้ง และมากที่สุดเป็นอันดับ 4 ของโลก), ชูการ์ เรย์ โรบินสัน, คิด กาวิแลน, ชูการ์ เรย์ เลียวนาร์ด, โธมัส เฮิร์นส์, โรแบร์โต้ ดูรัน, โดนัลด์ เคอร์รี่, ฮูลิโอ ซีซาร์ ชาเวซ, เพอร์เนล วิเทเกอร์, ออสการ์ เดอ ลา โฮยา, เฟลิกซ์ ทรินิแดด, เชน มอสลีย์, อาร์ตูโร กัตติ, มิเกล คอตโต, แมนนี่ ปาเกียว, ฟลอยด์ เมย์เวทเธอร์ จูเนียร์, ฮวน มานูเอล มาร์เกวซ เป็นต้น สำหรับนักมวยชาวไทย ยังไม่เคยมีใครได้เป็นแชมป์โลกในรุ่นนี้ แต่มีนักมวยสากลสมัครคนหนึ่งที่ประสบความสำเร็จ คือ ได้เหรียญทองแดงในการแข่งขันกีฬาโอลิมปิก เมื่อปี ค.ศ. 1992 ในการแข่งขันที่บาร์เซโลน่า ประเทศสเปน คือ อาคม เฉ่งไล่ ในส่วนของนักมวยอาชีพ ถึงแม้จะยังไม่มีแชมป์ในระดับโลก แต่ก็มีนักมวยที่มีชื่อเสียงหรือเป็นแชมป์ในระดับภูมิภาค อาทิ สมพงษ์ เวชสิทธิ์, สมเดช ยนตรกิจ, อภิเดช ศิษย์หิรัญ, ศิริมงคล สิงห์มนัสศักดิ์, ถิรชัย อ.เอกรินทร์ เป็นต้น</doc>
