<doc id="184199" url="https://th.wikipedia.org/wiki?curid=184199" title="ราเมือก">ราเมือก ราเมือก () คือชื่ออย่างไม่เป็นทางการของสิ่งมีชีวิตยูแคริโอตหลายประเภทที่ไม่ได้เกี่ยวข้องกัน ซึ่งสามารถอาศัยในรูปเซลล์เดียวได้อย่างอิสระ แต่รวมกันเพื่อสร้างเป็นโครงสร้างคล้ายสิ่งมีชีวิตหลายเซลล์ เดิมราเมือกถูกจัดให้เป็นพวกเห็ดรา แต่ไม่ได้เป็นสิ่งมีชีวิตในอาณาจักรนั้น แม้ว่าราเมือกแต่ละพวกจะไม่มีความเกี่ยวข้องกัน บางครั้งพวกมันก็ถูกจับกลุ่มรวมกันภายในอาณาจักรโพรทิสตา ราเมือกมีมากกว่า 900 สายพันธุ์ทั่วโลก ชื่อสามัญของมันหมายถึงช่วงชีวิตของมัน ซึ่งครั้งหนึ่งอยู่ในรูปคล้ายเมือกวุ้น ซึ่งลักษณะนี้เป็นกับพวกไมโซแกสเตรียมากที่สุด อันเป็นราเมือกขนาดใหญ่เพียงประเภทเดียวเท่านั้น ราเมือกส่วนใหญ่มีขนาดเล็กไม่กี่เซนติเมตรหรือน้อยกว่า แต่บางสายพันธุ์ก็อาจจะยืดตัวเองได้หลายเมตร และมีมวลได้มากถึง 30 กรัม ราเมือกส่วนมาก ซึ่งเป็น "เซลล์" ราเมือก ไม่ได้ใช้ชีวิตอยู่ในลักษณะนี้ เท่าที่ยังมีอาหารอยู่เพียงพอ ราเมือกเหล่านี้จะอยู่ในสถานะสิ่งมีชีวิตเซลล์เดียว เมื่ออาหารมีปริมาณจำกัด ราเมืองหลายตัวจะเริ่มรวมตัวกัน และเคลื่อนที่ไปพร้อมๆ กัน ในสถานะนี้ พวกมันจะไวต่อสารประกอบในอากาศ และสามารถตรวจหาแหล่งอาหารได้ พวกมันสามารถเปลี่ยนรูปร่าง การทำงานในแต่าละส่วนได้ง่าย และอาจจะรวมกันเป็นอวัยวะที่เรียกว่า ดอกเห็ด แล้วจะปล่อยสปอร์มาเป็นจำนวนมาก ซึ่งเบาพอที่จะลอยไปตามอากาศหรือพ่วงไปกับสัตว์ที่ผ่านมา พวกมันกินสิ่งมีชีวิตขนาดเล็กเป็นอาหาร ซึ่งสิ่งมีชีวิตเหล่านี้มาจากพืชที่ตายแล้ว พวกมันทำให้เกิดการย่อยสลายของพืชผักเหล่านั้น และเป็นอาหารให้กับแบคทีเรีย ยีสต์ และเห็ดรา ด้วยเหตุนี้ ทำให้พบราเมือกที่ตามดิน สนามหญ้า และตามไม้ที่กำลังผลัดใบในป่า ถึงกระนั้น ในพื้นที่เขตร้อน ราเมือกก็พบได้ตามช่อดอก ผลไม้ หรือสถานที่ที่อากาศถ่ายเท (เช่น บนยอดต้นไม้) ในชุมชนเมือง พวกมันพบได้ในบริเวณที่มีการคลุมด้วยหญ้า หรือกระทั่งบนใบไม้ที่ขึ้นราในรางน้ำฝน ราเมือกยังเจริญเติบโตได้ในเครื่องปรับอากาศ โดยเฉพาะอย่างยิ่งเมื่อท่อระบายน้ำถูกขวางกั้นไว้ หนึ่งในราเมือกที่ถูกพบได้มากที่สุด คือ Physarum polycephalum มีสีเหลือง พบได้ตามธรรมชาติในป่า และบริเวณที่มีอากาศอบอุ่นสบาย เช่นเดียวกันกับในห้องเรียนและห้องปฏิบัติการ</doc>
