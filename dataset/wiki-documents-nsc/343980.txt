<doc id="343980" url="https://th.wikipedia.org/wiki?curid=343980" title="บุรีรัตน์ รัตนวานิช">บุรีรัตน์ รัตนวานิช พลอากาศเอก บุรีรัตน์ รัตนวานิช อดีตรองผู้บัญชาการทหารสูงสุด เกิดเมื่อวันที่ 6 ตุลาคม พ.ศ. 2491 เป็นน้องชายคนสุดท้องของในบรรดาพี่น้องทั้งหมด 6 คน ของ พล.อ.เลิศรัตน์ รัตนวานิช สมาชิกวุฒิสภา (ส.ว.) แบบสรรหา จบการศึกษาจากโรงเรียนกรุงเทพคริสเตียนวิทยาลัย, โรงเรียนเตรียมทหารรุ่นที่ 7 (ตท.7-ร่วมรุ่นเดียวกับ พล.อ.สพรั่ง กัลยาณมิตร, พล.อ.ปฐมพงษ์ เกษรศุกร์, พล.ร.อ.บรรณวิทย์ เก่งเรียน), โรงเรียนนายเรืออากาศรุ่นที่ 14, โรงเรียนการบิน, โรงเรียนนายทหารชั้นผู้บังคับฝูง รุ่นที่ 41, โรงเรียนเสนาธิการทหารอากาศรุ่นที่ 27, วิทยาลัยการทัพอากาศรุ่นที่ 28, วิทยาลัยป้องกันราชอาณาจักร รุ่นที่ 42 รับราชการในตำแหน่งที่สำคัญ ๆ อาทิ ผู้บังคับบัญชากองบิน 2 ลพบุรี (1 ตุลาคม พ.ศ. 2534 -  30 กันยายน พ.ศ. 2536), ที่ปรึกษาพิเศษกองทัพอากาศ, ผู้บัญชาการหน่วยบัญชาการอากาศโยธิน (1 ตุลาคม พ.ศ. 2542 - 30 กันยายน พ.ศ. 2543), ผู้บังคับทหารอากาศดอนเมือง, ราชองครักษ์ประจำกรมราชองครักษ์ และ รองเสนาธิการทหารประจำกองบัญชาการทหารสูงสุด ได้รับเลื่อนยศเป็น พลอากาศเอก (พล.อ.อ.) ในวันที่ 1 ตุลาคม พ.ศ. 2551 และรับตำแหน่งรองผู้บัญชาการทหารสูงสุด โดยก่อนหน้านั้นมีความพยายามจาก นายสมัคร สุนทรเวช นายกรัฐมนตรีและรัฐมนตรีว่าการกระทรวงกลาโหม ผลักดันให้ดำรงตำแหน่ง ผู้บัญชาการทหารอากาศ (ผบ.ทอ.) แต่ทว่าไม่สำเร็จ และท้ายที่สุดตำแหน่ง ผบ.ทอ. นี้ก็ตกเป็นของ พล.อ.อ.อิทธพร ศุภวงศ์ พล.อ.อ.บุรีรัตน์ ยังดำรงตำแหน่งในหน่วยงานรัฐวิสาหกิจอีกหลายอย่างเมื่อหลังเกษียณ อาทิ กรรมการอิสระ บริษัท ท่าอากาศยานไทย จำกัด (มหาชน) เป็นต้น และมีตำแหน่งทางสังคม อาทิ ประธานคณะกรรมการสนามกีฬาบ้านกลาง, นายกสมาคมกอล์ฟแห่งประเทศไทย เป็นต้น</doc>
