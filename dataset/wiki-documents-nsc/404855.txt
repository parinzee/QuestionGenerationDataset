<doc id="404855" url="https://th.wikipedia.org/wiki?curid=404855" title="ทะเกะดะ ชิงเง็น">ทะเกะดะ ชิงเง็น ทะเกะดะ ชิงเง็น () ไดเมียวแห่งแคว้นคะอิ () ผู้นำตระกูลทะเกะดะ เป็นไดเมียวคนสำคัญในยุคเซงโงะกุ ได้รับยกย่องว่าเป็นไดเมียวที่ยิ่งใหญ่และกล้าหาญที่สุดคนหนึ่ง และเป็นคู่แข่งคนสำคัญของโอดะ โนะบุนะงะในแถบภาคตะวันออกของญี่ปุ่น ได้รับฉายาว่า "พยัคฆ์แห่งคะอิ" ()ปฐมวัย ปฐมวัย. ทะเกะดะ ชิงเง็นเกิดเมื่อ ค.ศ. 1521 ที่ปราสาทโคฟุ () แคว้นคะอิ จังหวัดยะมะนะชิในปัจจุบัน เป็นบุตรชายคนโตของทะเกะดะ โนะบุโตะระ () ไดเมียวแห่งแคว้นคะอิ กับนางโออิ () ภรรยาเอกของโนะบุโตะระ ในปีเดียวกันนั้นเองโนะบุโตะระผู้เป็นบิดามีชัยชนะเหนือตระกูลอิมะงะวะ () เมื่อเสร็จสิ้นการรบจึงได้ตั้งชื่อให้บุตรชายว่า คะสึชิโยะ () ในค.ศ. 1534 คะสึชิโยะได้แต่งงานกับบุตรสาวของอุเอะสุงิ โทะโมะโอะกิ () แต่ทว่าภรรยาคนแรกของคะสึชิโยะได้เสียชีวิตลงในปีเดียวกัน ในค.ศ. 1535 คะสึชิโยะจึงแต่งงานใหม่อีกครั้งกับบุตรสาวของซันโจ คินโยะริ () ซึ่งเป็นขุนนางในราชสำนักเกียวโต เนื่องด้วยความสัมพันธ์อันดีกับเมืองเกียวโต ทำให้ในพิธีเง็นปุกุของคะสึโยะริในปีเดียวกันนั้น คะสึโยะริได้รับชื่อ "ฮะรุ" จากโชกุนอะชิกะงะ โยะชิฮะรุ () รวมทั้งได้คำว่า "โนะบุ" จากโนะบุโตะระบิดาของตน รวมกันได้ชื่อใหม่ว่า ทะเกะดะ ฮะรุโนะบุ () แต่ทว่าโนะบุโตะระ บิดาของฮะรุโนะบุ หมายจะให้บุตรชายคนโปรดของตน คือ ทะเกะดะ โนะบุชิเงะ () ให้เป็นทายาทสืบทอดตระกูลทะเกะดะ ในค.ศ. 1541 ด้วยความช่วยเหลือของซะมุไรใต้บังคับบัญชาของบิดา และความช่วยเหลือจากอิมะงะวะ โยะชิโมะโตะ () ผู้ซึ่งเป็นพี่เขย (อิมะงะวะโยะชิโมะโตะได้สมรสกับนางจิวเก-อิน ซึ่งเป็นพี่สาวของฮะรุโนะบุ) ฮะรุโนะบุได้ก่อการยึดอำนาจจากโนะบุโตะระบิดาของตน และเนรเทศบิดาของตนไปเป็นตัวประกันที่แคว้นซุรุงะ () ซึ่งปกครองโดยตระกูลอิมะงะวะการขยายอำนาจในแถบคันโต การขยายอำนาจในแถบคันโต. เมื่อได้ขึ้นปกครองตระกูลทะเกะดะแล้ว ฮะรุโนะบุจึงได้เริ่มทำการขยายอำนาจไปยังแคว้นชินะโนะ () ทางตอนเหนือ จังหวัดนะงะโนะในปัจจุบัน ซึ่งประกอบไปด้วยซะมุไรหลายตระกูล ฮะรุโนะบุเอาชนะทัพของตระกูลต่างๆในแคว้นชินะโนะได้ ในยุทธการเซะสะวะ (Sezawa) ในค.ศ. 1542 และยุทธการโอตะอิฮะระ () ในค.ศ. 1547 แต่พ่ายแพ้อย่างราบคาบแก่มุระกะมิ โยะชิกิโยะ () ในยุทธการอุเอะดะฮะระ () ในค.ศ. 1548 ในค.ศ. 1551 ทะเกะดะ ฮะรุโนะบุ ได้บวชเป็นพระภิกษุมีชื่อว่า ชิงเง็น () แม้จะบวชเป็นพระภิกษุแต่ยังคงดำรงตำแหน่งผู้นำตระกูลทะเกะดะและทำสงครามต่อไป จนเป็นที่รู้จักด้วยชื่อ ทะเกะดะ ชิงเง็น เมื่อรวบรวมแคว้นชินะโนะให้เข้ามาอยู่ภายใต้การปกครองได้แล้ว ตระกูลทะเกะดะจึงต้องขัดแย้งกับตระกูลอุเอะซุงิแห่งแคว้นเอะจิโงะ ซึ่งเป็นอีกหนึ่งตระกูลที่กำลังเรืองอำนาจอยู่ในแถบคันโต โดยมีนะงะโอะ คะเงะโตะระ () หรือต่อมาภายหลังคือ อุเอะซุงิ เค็งชิง () ไดเมียวผู้ยิ่งใหญ่แห่งคันโตอีกคนหนึ่ง สองมหาอำนาจแห่งคันโตได้สู้รบกันในยุทธการคะวะนะงะจิมะ () ใกล้กับเมืองนะงะโนะในปัจจุบัน อันเป็นยุทธการครั้งยิ่งใหญ่ที่สุดครั้งหนึ่งในประวัติศาสตร์ในบริเวณภาคตะวันออกของญี่ปุ่น เป็นจำนวนห้าครั้ง ในค.ศ. 1554, ค.ศ. 1555, ค.ศ. 1557, ค.ศ. 1561 และค.ศ. 1564 โดยที่ไม่มีฝ่ายใดชนะอย่างเด็ดขาด ในยุทธการคะวะนะงะจิมะครั้งที่สี่ในค.ศ. 1561 ทะเกะดะ ชิงเง็น ได้สูญเสียน้องชายคือ ทะเกะดะ โนะบุชิเงะ และทหารเอกคนสำคัญคือ ยะมะโมะโตะ คันสุเกะ () ในค.ศ. 1565 บุตรชายคนโตของชิงเง็น คือ ทะเกะดะ โยะชิโนะบุ () ได้ก่อกบฏหมายจะยึดอำนาจจากบิดาของตนแต่ไม่สำเร็จ ถูกลงโทษกักขังไว้ที่วัดโทโก () ในเมืองโคฟุ จนกระทั่งโยะชิโนะบุเสียชีวิตสองปีต่อมาในค.ศ. 1567 ชิงเง็นจึงแต่งตั้งให้บุตรชายคนที่สี่คือ ทะเกะดะ คะสึโยะริ () ที่เกิดกับภรรยาน้อยคือ นางสุวะ () เป็นทายาทสืบทอดตระกูลทะเกะดะต่อไป ในค.ศ. 1560 อิมะงะวะ โยะชิโมะโตะ ได้ถูกโอดะ โนะบุนะงะ สังหารในยุทธการโอะเกะฮะซะมะ () ทำให้ตระกูลอิมะงะวะตกอยู่ในสภาพที่อ่อนแอและผู้นำคนใหม่คือ อิมะงะวะ อุจิซะเนะ () บุตรชายของโยะชิโมะโตะผู้เป็นหลานของชิงเง็ง (บุตรของนางจิวเก-อินพี่สาว) นั้นก็ไม่เข้มแข็ง ชิงเง็นจึงนำทัพตระกูลทะเกะดะเข้ารุกรานแคว้นซุรุงะของตระกูลอิมะงะวะ จังหวัดชิซุโอะกะในปัจจุบัน ในค.ศ. 1568 และในค.ศ. 1569 ได้ยกทัพเข้ารุกรานแคว้นซะงะมิ () จังหวัดคะนะงะวะในปัจจุบัน ของตระกูลโฮโจ () อีกตระกูลที่กำลังเรืองอำนาจในภาคตะวันออก เข้าล้อมปราสาทโอดะวะระที่มั่นของตระกูลโฮโจแต่ไม่สำเร็จ จนทำสัญญาสงบศึกกับตระกูลโฮโจไปในที่สุดในค.ศ. 1571 ในค.ศ. 1572 โชกุนอะชิกะงะ โยะชิอะกิ () ได้ร้องขอให้ทะเกะดะ ชิงเง็น ต้านทานการขยายอำนาจของโอดะ โนะบุนะงะ ชิงเง็นจึงนำทัพเข้ารุกรานแคว้นโทโตมิ () จังหวัดชิซุโอะกะ อันเป็นดินแดนของตระกูลโทะกุงะวะ นำโดยโทะกุงะวะ อิเอะยะซุ ขุนพลคนสำคัญของโอดะ โนะบุนะงะ ชิงเง็นสามารถเอาชนะอิเอะยะซุได้ในยุทธการมิกะตะงะฮะระ ()อวสานของตระกูลทะเกะดะ อวสานของตระกูลทะเกะดะ. ในช่วงชีวิตของทะเกะดะ ชิงเง็น ได้สร้างตระกูลทะเกะดะให้เป็นหนึ่งในตระกูลที่มีอำนาจมากที่สุดในภูมิภาคคันโต และสามารถต้านทานการขยายอำนาจของโอดะ โนะบุนะงะได้ แต่ทว่าทะเกะดะ ชิงเง็น ได้เสียชีวิตลงอย่างกะทันหันในค.ศ. 1573 ด้วยอายุ 52 ปี บุตรชายคนที่สี่คือ ทะเกะดะ คะสึโยะริ สืบทอดตำแหน่งเป็นผู้นำตระกูลทะเกะดะ และทำสงครามกับตระกูลโทะกุงะวะในแคว้นโทโตมิต่อมา โดยสามารถยึดปราสาททะกะเทนจิน () ได้ในค.ศ. 1574 แต่ล้มเหลวอย่างสิ้นเชิงในการล้อมปราสาทนะงะชิโนะ () ของตระกูลโทะกุงะวะในค.ศ. 1575 จนกระทั่งโอดะ โนะบุนะงะ และโทะกุงะวะ อิเอะยะสุ ได้ร่วมมือกันเอาชนะตระกูลทะเกะดะในยุทธการเทมโมะกุซัง ) ในค.ศ. 1582 ทะเกะดะ คะสึโยะริพ่ายแพ้และกระทำการเซ็ปปุกุเสียชีวิตไป หลังจากการเสียชีวิตของทะเกะดะ ชิงเง็น เพียงเก้าปี อำนาจของตระกูลทะเกะดะจึงได้ล่มสลายลงไปจากภูมิภาคคันโตและถูกแทนที่ด้วยการปกครองของตระกูลโอดะฟูริงกะซัน ฟูริงกะซัน. กองทัพของทะเกะดะ ชิงเง็ง ถือธงเป็นคำว่า ฟู-ริง-กะ-ซัน () แปลว่า ลม-ป่า-ไฟ-ภูเขา อันมาจากข้อความในตำราพิชัยสงครามของซุนวูอันเป็นลักษณะของกองทัพที่ดีว่า "รวดเร็วดั่งลม เงียบสงัดดั่งป่าไม้ น่าเกรงขามดั่งไฟ มั่นคงดั่งขุนเขา"ครอบครัวครอบครัว. - บิดา: ทะเกะดะ โนะบุโตะระ ( ค.ศ. 1494 - 1574) - มารดา: โออิ-โนะ-กะตะ ( ค.ศ. 1497 - 1552) บุตรสาวของโออิ โนะบุซะโตะ () - พี่น้องร่วมมารดา:- นางจิวเก-อิน ( ค.ศ. 1519 - 1550) สมรสกับ อิมะงะวะ โยะชิโมะโตะ - ทะเกะดะ โนะบุชิเงะ ( ค.ศ. 1525 - 1561) - ทะเกะดะ โนะบุกะโดะ ( ค.ศ. 1532 - 1582) - ภรรยาเอกคนที่หนึ่ง: บุตรสาวของอุเอะสุงิ โทะโมะโอะกิ () - ภรรยาเอกคนที่สอง: ซันโจ-โนะ-กะตะ ( ค.ศ. 1521 - 1570) บุตรสาวของซันโจ คินโยะริ ()- บุตรชายคนที่ 1: ทะเกะดะ โยะชิโนะบุ ( ค.ศ. 1538 - 1567) - บุตรชายคนที่ 2: อุนโนะ โนะบุชิกะ ( ค.ศ. 1541 - 1582) ไปเป็นบุตรบุญธรรมของ อุนโนะ ยุกิโยะชิ () - บุตรชายคนที่ 3: ทะเกะดะ โนะบุยุกิ ( ค.ศ. 1543- 1553) - บุตรสาวคนที่ 1: โอไบ-อิน ( ค.ศ. 1543 - 1569) สมรสกับ โฮโจ อุจิมะซะ - บุตรสาวคนที่ 2: เคงโช-อิน ( - ค.ศ. 1622) - ภรรยาน้อย: ซุวะ-โกเรียวนิง ( ค.ศ. 1530 - 1555) บุตรสาวของซุวะ โยะริชิเงะ ()- บุตรชายคนที่สี่: ทะเกะดะ คะสึโยะริ ( ค.ศ. 1546 - 1582) - ภรรยาน้อย: อะบุระกะวะ-ฟุจิง ( ค.ศ. 1528 - 1571) บุตรสาวของ อะบุระกะวะ โนะบุโมะริ ()- บุตรชายคนที่ 5: นิชินะ โมะริโนะบุ ( ค.ศ. 1557 - 1582) - บุตรชายคนที่ 6: คะซึระยะมะ โนะบุซะดะ ( - ค.ศ. 1582) - ไม่ทราบมารดา- บุตรสาวคนที่ 3: ชินริว-อิน ( ค.ศ. 1550 - 1647)</doc>
