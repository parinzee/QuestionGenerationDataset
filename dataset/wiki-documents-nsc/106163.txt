<doc id="106163" url="https://th.wikipedia.org/wiki?curid=106163" title="หลายชีวิต">หลายชีวิต หลายชีวิต เป็นรวมเรื่องสั้น ผลงานประพันธ์ของ หม่อมราชวงศ์คึกฤทธิ์ ปราโมช เมื่อ พ.ศ. 2497 เป็นเรื่องของคนหลายคนต่างเพศ ต่างวัย ต่างชาติตระกูล ต่างอาชีพ ทั้งเจ้านาย พระสงฆ์ ชาวนา โสเภณี ทุกคนเดินทางลงเรือลำเดียวกัน เพื่อไปสู่ปลายทางเดียวกัน ด้วยจุดมุ่งหมายที่แตกต่างกัน แต่สุดท้ายเมื่อเรือล่ม ทุกคนก็มาจบชีวิตพร้อมกัน ในเรื่องเป็นการเล่าชีวิตและที่มาของตัวละครแต่ละตัวที่มาจบลงพร้อมกัน แรงบันดาลใจในการเขียนหนังสือเล่มนี้มาจากการที่ผู้ประพันธ์ได้พบเห็นอุบัติเหตุทางรถยนต์ที่มีผู้คนเสียชีวิตในคราวเดียวกันจำนวนมากจึงมีดำริที่จะเขียนหนังสือเล่มนี้ขึ้น แรกทีเดียว ม.ร.ว.คึกฤทธิ์ ตั้งใจจะแต่งเพียงเรื่องแรกเรื่องเดียวและผลัดกับนักเขียนท่านอื่นแต่งเรื่องราวของบุคคลอื่น อย่างไรก็ตามเมื่อเรื่องแรกซึ่งก็คือ "ไอ้ลอย" ได้เขียนเสร็จสิ้นไปแล้วปรากฏว่าผู้เขียนได้พรรณาถึงไอ้ลอยได้อย่างร้ายกาจมากจนนักเขียนท่านอื่นไม่มีความประสงค์จะเขียนต่อ ม.ร.ว.คึกฤทธิ์ จึงต้องเขียนเองทั้งเล่มจนจบ หลายชีวิตมีโครงเรื่องมาจาก สะพานแห่งซาน หลุยส์ เรย์ ของ ธอร์นตัน ไวล์เดอร์ ซึ่งตีพิมพ์ครั้งแรกเมื่อ พ.ศ. 2470 ผู้แต่งเรื่อง หลายชีวิต ได้กำหนด ตัวละครหลักอยู่ 11 คน คือ นายลอย, หลวงพ่อเสม, นางพรรณี, ท่านชายเล็ก, ผล พระเอก, ละม่อม, โนรี, ลินจง, จั่น, ทองโปรย และ หมอแสง โดยได้เปิดเรื่องด้วยการบรรยายถึงเรื่อเมล์โดยสารที่กำลังแล่นส่งผู้โดยสาร แต่ได้เกิดมีฝนตกหนักพายุพัดอย่างแรง แล้วก็มีกำลังแรงของพายุก็มาปะทะเข้ากลางลำ ทันใด นั้นเรือเมล์โดยสารลำนั้นก็โคลงกลับมาอีกทางหนึ่งด้วยกำลังถ่วงสุดเหวี่ยง จนเรือเมล์โดยสารลำนั้นก็คว่ำลงทันที ทั้ง 11 คนนี้ ได้ขึ้นเรือเมล์โดยสารมาลำเดียวกันและได้จบชีวิตที่เดียวกันทั้งหมด และก็ได้เล่าความถึงว่าชีวิตก่อนที่ 11 คนนี้จะจบชีวิตลง เรื่องของทั้ง 11 คนนี้ก่อนที่จะมาขึ้นเรือเมล์โดยสารลำนี้เป็นยังไงบ้าง ความเป็นอยู่แต่ละคนเป็นอย่างไรรายชื่อตัวละครรายชื่อตัวละคร. - เจ้าลอย - เสือร้ายที่ปล้นฆ่าผู้คนไม่เลือก ผู้ที่คิดว่าชีวิตตัวเองเป็นกำไรจะทำอะไรก็ได้ - หลวงพ่อเสม - พระอริยบุคคลผู้ไม่หลีกหนีความตาย - พรรณี - หญิงงามเมืองที่กำลังจะเลิกอาชีพโสเภณีและเริ่มต้นชีวิตใหม่ - ละม่อม - หญิงที่ถูกมารดากดขี่ จนกระทั่งทำมาตุฆาตและหลบหนีมา - ท่านชายเล็ก - ผู้พยายามหลีกหนีฐานันดรศักดิ์อันเป็นภาระและขวากหนามของชีวิตมากกว่าความภาคภูมิใจ - ผล พระเอก - พระเอกลิเกที่เคยรุ่งเรือง - โนรี - นักเขียนที่ต้องใช้ความเมาเพื่อกลั่นกรองเรื่องราว - ลินจง - หญิงที่ต้องทุกข์ใจเพราะความพิการของบุตรชาย - จั่น - นายทหารที่พยายามรักษายศศักดิ์อยู่กับตัวให้นานที่สุด - ทองโปรย - ชีวิตที่สมบูรณ์แบบ โดยขาดส่วนเติมเต็ม ทุกๆสิ่งที่ ทองโปรยต้องการล้วนได้มาโดยง่าย - หมอแสง - หมอยาที่ยืนหยัดสู้กับโรคร้ายที่กลับล้มป่วยในภายหลังละครโทรทัศน์ครั้งที่ 1 ละครโทรทัศน์. ครั้งที่ 1. รวมเรื่องสั้นชุด หลายชีวิต ได้ถูกสร้างเป็นละครโทรทัศน์ในปี พ.ศ. 2532-2533 โดยไทยทีวีสีช่อง 3 กำกับการแสดงโดย ชนะ คราประยูร ผู้กำกับภาพยนตร์ซึ่งมากำกับละครโทรทัศน์เป็นครั้งแรก ร่วมด้วย นพพล โกมารชุน, อดุลย์ ดุลยรัตน์ และ สุประวัติ ปัทมสูต เดิมมีความตั้งใจจะสร้างครบ 11 เรื่อง แต่เมื่อละครถ่ายทำแล้วเสร็จได้ออกอากาศเพียง 6 เรื่อง คือ พรรณี, ทองโปรย, ท่านชายเล็ก, ลินจง และ ละม่อม โดยออกอากาศสัปดาห์ละครั้ง ครั้งละ 1 ชั่วโมง ทุกคืนวันศุกร์ หลังจบละครหลังข่าวภาคค่ำ ตั้งแต่วันที่ 3 พฤศจิกายน พ.ศ. 2532-6 เมษายน พ.ศ. 2533 เพลงนำละคร แต่งคำร้องและทำนองโดย วิรัช อยู่ถาวร ขับร้องโดย เกษรา สุดประเสริฐครั้งที่ 2 ครั้งที่ 2. ปี พ.ศ. 2553-2554 หลายชีวิต ได้ถูกสร้างเป็นละครโทรทัศน์อีกครั้งทางสถานีโทรทัศน์ทีวีไทย กำกับการแสดงโดย บรรจง โกศัลวัฒน์ โดยเลือกเรื่องสั้นเพียง 6 เรื่อง เดิมกำหนดออกอากาศตั้งแต่เดือนเมษายน 2552 แต่ยังไม่พร้อมในการถ่ายทำ จึงถูกเลื่อนมาเริ่มออกอากาศวันที่ 28 มกราคม พ.ศ. 2553 ทุกวันพฤหัสบดี และวันศุกร์ เวลา 10.05 - 11.00 น. โดยฉายไปแล้ว 2 เรื่อง คือ ผล พระเอก และ ท่านชายเล็ก และวันที่ 7 พฤศจิกายน พ.ศ. 2553-23 มกราคม พ.ศ. 2554 ได้นำเสนอละครเรื่องที่เหลือ คือ หลวงพ่อเสม ละม่อม โนรี และ พรรณี รวมกับเรื่องที่ฉายรอบก่อน โดยออกอากาศทุกคืนวันอาทิตย์ เวลา 22.05 - 23.35 น. และในวันที่ 30 มกราคม พ.ศ. 2554 ได้ประมวลเรื่องที่ออกอากาศทั้งหมด โดยเสนอเป็นตอนสุดท้าย เพลงนำละครครั้งนี้ คือเพลง "ชาตินี้ชาติเดียว" ขับร้องโดย วงจันทร์ ไพโรจน์</doc>
