<doc id="110589" url="https://th.wikipedia.org/wiki?curid=110589" title="พระเจ้าบรมวงศ์เธอ พระองค์เจ้าชุมสาย กรมขุนราชสีหวิกรม">พระเจ้าบรมวงศ์เธอ พระองค์เจ้าชุมสาย กรมขุนราชสีหวิกรม พระเจ้าบรมวงศ์เธอ พระองค์เจ้าชุมสาย กรมขุนราชสีหวิกรม เป็นพระราชโอรสลำดับที่ 21 ในพระบาทสมเด็จพระนั่งเกล้าเจ้าอยู่หัวและเจ้าจอมมารดาเอมใหญ่ ประสูติเมื่อวันพุธ ขึ้น 10 ค่ำ เดือน 4 ปีชวด ตรงกับวันที่ 12 มีนาคม พ.ศ. 2359 พระบาทสมเด็จพระจอมเกล้าฯ ทรงสถาปนาเป็นกรมหมื่นราชสีหวิกรม แล้วต่อมาทรงเลื่อนเป็นกรมขุนราชสีหวิกรม โปรดเกล้าฯให้ทรงกำกับกรมช่างศิลาในกรมช่างสิบหมู่ สิ้นพระชนม์ในรัชกาลที่ 4 เมื่อวันศุกร์ ขึ้น 9 ค่ำ เดือน 11 ปีมะโรง ตรงกับ พ.ศ. 2411 พระชันษา 53 ปี พระเจ้าบรมวงศ์เธอ พระองค์เจ้าชุมสาย กรมขุนราชสีหวิกรม ทรงเป็นต้นราชสกุล ชุมสาย ทรงมีหม่อม 1 ท่านคือหม่อมน้อย อดีตหม่อมในกรมหมื่นมาตยาพิทักษ์ พระบาทสมเด็จพระมงกุฏเกล้าเจ้าอยู่หัวโปรดเกล้าฯ พระราชทานนามสกุลแก่ หลวงสฤษดิ์สุทธิวิจารณ (หม่อมราชวงศ์ผัด) ผู้ขอเมื่อวันที่ 15 กรกฎาคม พ.ศ. 2456 เป็นสกุลอันดับที่ 365 ตามประกาศวันที่ 12 กันยายน พ.ศ. 2456พระโอรส-ธิดา พระโอรส-ธิดา. พระเจ้าบรมวงศ์เธอ พระองค์เจ้าชุมสาย กรมขุนราชสีหวิกรม มีหม่อมและพระโอรส-ธิดา ดังนี้1. ประสูติแต่หม่อมพึ่ง ชุมสาย ณ อยุธยา (นามเดิม: คุณหญิงพึ่ง) ธิดาของนายวัน หรืออดีตพระองค์เจ้าอัมพวันในสมเด็จพระเจ้ากรุงธนบุรี- หม่อมเจ้าเปีย ชุมสาย (ช.) - หม่อมเจ้ามลิวรรณ ชุมสาย หรือ มาลีวัณ (ญ.; พ.ศ. 2383 - 25 กันยายน พ.ศ. 2467) 2. ประสูติแต่หม่อมน้อย ชุมสาย ณ อยุธยา (สกุลเดิม: ภมรมนตรี) ธิดาของพระยาราชมนตรี (ภู่ ภมรมนตรี) กับท่านผู้หญิงอิน ราชมนตรี- หม่อมเจ้าระเบียบ ชุมสาย (ช.; ? - 22 พฤษภาคม พ.ศ. 2450) - หม่อมเจ้าอรุณ ชุมสาย (ช.) - หม่อมเจ้าจำรัส ชุมสาย (ญ.) - หม่อมเจ้าประภา ชุมสาย หรือ ปุก (ญ.; พ.ศ. 2387 - 8 กันยายน พ.ศ. 2455) - หม่อมเจ้าเจริญ ชุมสาย (ญ.; พ.ศ. 2388 - 10 พฤศจิกายน พ.ศ. 2429) - เสวกเอก หม่อมเจ้าประวิช ชุมสาย หรือ ต๋ง (ช.; 7 กุมภาพันธ์ พ.ศ. 2390 - 19 กันยายน พ.ศ. 2468) เสกสมรสกับหม่อมเจ้าหญิงสารภี สนิทวงศ์ พระธิดาในพระเจ้าบรมวงศ์เธอชั้น๒ กรมหลวงวงศาธิราชสนิท, หม่อมจำเริญ (สกุลเดิม: ภมรมนตรี), หม่อมโหมด และหม่อมพวง ชุมสาย ณ อยุธยา - นายพันเอกพิเศษ พระวรวงศ์เธอ พระองค์เจ้าปฤษฎางค์ (ช.; 23 กุมภาพันธ์ พ.ศ. 2394 - 16 มีนาคม พ.ศ. 2477) เสกสมรสกับหม่อมตลับ ชุมสาย ณ อยุธยา</doc>
