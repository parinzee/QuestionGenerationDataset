<doc id="137744" url="https://th.wikipedia.org/wiki?curid=137744" title="คืนบาป พรหมพิราม">คืนบาป พรหมพิราม คืนบาป พรหมพิราม เป็นภาพยนตร์อาชญากรรม ที่สร้างจากนวนิยายเชิงอาชญวิทยา ของนที สีทันดร (สันติ เศวตวิมล) ซึ่งมีเค้าโครงจากเรื่องจริงที่เกิดขึ้นในปี พ.ศ. 2520 ที่อำเภอพรหมพิราม จังหวัดพิษณุโลก เมื่อมีผู้พบศพหญิงสาวไม่ทราบชื่อ อยู่ใกล้ทางรถไฟ ดูเหมือนจะเสียชีวิตเพราะอุบัติเหตุรถไฟชน แต่เมื่อเจ้าหน้าที่ทำการสอบสวนแล้วพบว่าคดีนี้แท้ที่จริงเป็นคดีรุมโทรม และฆาตกรรมอำพราง โดยชาวบ้านจำนวนหลายคนเป็นผู้ลงมือ ภาพยนตร์เขียนบทและกำกับโดยมานพ อุดมเดช อำนวยการสร้างโดยหม่อมเจ้าชาตรีเฉลิม ยุคล ภาพยนตร์ถ่ายทำที่จังหวัดอุทัยธานี เพื่อหลีกเลี่ยงความขัดแย้งที่อาจเกิดขึ้นหากถ่ายทำในสถานที่จริง เดิมภาพยนตร์จะใช้ชื่อว่า คนบาป พรหมพิราม แต่ถูกประท้วงอย่างหนักจากชาวอำเภอพรหมพิราม จังหวัดพิษณุโลก ที่ถูกพาดพิงและไม่ยอมให้ภาพยนตร์เข้าฉาย ต่อมาจึงได้เปลี่ยนชื่อเป็น คืนบาป พรหมพิราม ภาพยนตร์ได้รับรางวัลภาพยนตร์ยอดเยี่ยม นักแสดงนำหญิงยอดเยี่ยม บทภาพยนตร์ยอดเยี่ยม ลำดับภาพยอดเยี่ยม และดนตรีประกอบยอดเยี่ยม จากรางวัลภาพยนตร์แห่งชาติ สุพรรณหงส์ ประจำปี พ.ศ. 2546 และรางวัลการลำดับภาพยอดเยี่ยม รางวัลชมรมวิจารณ์บันเทิงเนื้อเรื่อง เนื้อเรื่อง. ผู้หมวดหนุ่มหน้าใหม่ (กมล ศิริธรานนท์) ถูกบรรจุเป็นตำรวจครั้งแรกที่ อ.พรหมพิราม จ.พิษณุโลก เมื่อเดินทางมาถึง เขาก็ได้พบกับคดีแรกในชีวิต คือ การฆาตกรรมหญิงสาวเสียสติคนหนึ่งที่ไม่มีใครรู้ที่มาที่ไป (พิมพ์พรรณ ชลายคุป) ที่ข้างทางรถไฟ สถานีรถไฟพรหมพิราม ซึ่งมีผู้พบเห็นอ้างว่า เธอบอกว่าจะไปหาสามีที่ต่างอำเภอ โดยมี สารวัตรใหญ่ (สมภพ เบญจาธิกุล) นายตำรวจตงฉิน ผู้ทำงานตรงไปตรงมา ต้องรับแรงกดดันทั้งหมดจากคดีนี้</doc>
