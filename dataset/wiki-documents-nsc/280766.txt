<doc id="280766" url="https://th.wikipedia.org/wiki?curid=280766" title="มาริโอ แลนซา">มาริโอ แลนซา มาริโอ แลนซา () นักร้องเสียงเทเนอร์ นักแสดงภาพยนตร์และโอเปร่าชาวอเมริกันเชื้อสายอิตาเลียน มีชื่อเสียงในช่วงทศวรรษ 1940 ถึง 1950 มาริโอ แลนซา เกิดที่ฟิลาเดลเฟีย เพนซิลเวเนีย มีชื่อจริงว่า อัลเฟรด อาร์โนลด์ คอคอซซา () พ่อแม่เป็นชาวอิตาเลียนอพยพมาจากแคว้นอาบรุซโซและแคว้นโมลีเซ เริ่มร้องโอเปร่าตั้งแต่อายุ 16 ปี และเข้ารับฝึกฝนจากเซอร์เก คุซเซวิตซกี และศึกษาด้านการอำนวยเพลงจากบอริส โกลดอฟสกีและเลนนาร์ด เบิร์นสไตน์ เขาเริ่มใช้ชื่อในการแสดง มาริโอ แลนซา เมื่ออายุ 21 ปี ตั้งแต่ปี ค.ศ. 1942 โดยนำมาจากชื่อเดิมของมารดา "มาเรีย แลนซา" เริ่มมีชื่อเสียงจากบทบาทในอุปรากร La Bohème ของจาโกโม ปุชชีนี จากนั้นได้เข้าหลักสูตรการร้องเพลงกับเอนริโก โรซาติ ในปี 1948 มาริโอ แลนซาได้รับบทเป็นร้อยเอกพิงเคอร์ตัน ในอุปรากรเรื่อง มาดามบัตเตอร์ฟลาย ของปุชชีนี จากนั้นได้รับบทนำใน La traviata ปี 1949 จากบทประพันธ์ของจูเซปเป แวร์ดี มาริโอ แลนซาเริ่มมีผลงานแสดงภาพยนตร์ตั้งแต่ปี 1949 ผลงานสร้างชื่อคือบทบาทเป็น เอนริโก คารูโซ ใน The Great Caruso (1951) ภาพยนตร์ชีวประวัติของนักร้องโอเปร่าชาวอิตาลี ที่โด่งดังในช่วงทศวรรษ 1910 และใน Serenade (1955) ที่ในเรื่องต้องเล่นอุปรากร โอเทลโล จากบทประพันธ์ของแวร์ดี มาริโอ แลนซาเสียชีวิตด้วยวัยเพียง 38 ปี เนื่องจากโรคหัวใจและปอดบวม เนื่องจากการลดน้ำหนัก บทบาทการร้องเพลงและแสดงภาพยนตร์ของเขา เป็นแรงบันดาลใจให้กับนักร้องรุ่นหลังหลายคน รวมทั้ง อัล มาร์ติโน ลูชาโน ปาวารอตติ โฆเซ คาเรราส์ ปลาซิโด โดมิงโก</doc>
