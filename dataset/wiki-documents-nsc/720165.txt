<doc id="720165" url="https://th.wikipedia.org/wiki?curid=720165" title="เดิมพันชาติรุกฆาตโลก">เดิมพันชาติรุกฆาตโลก เดิมพันชาติรุกฆาตโลก () เป็นภาพยนตร์ชีวประวัติอเมริกัน ค.ศ. 2014 กำกับโดยเอ็ดเวิร์ด ซวิค และเขียนบทโดยสตีเวน ไนท์ นำแสดงโดยโทบีย์ แมไกวร์ ในบทบอบบี ฟิชเชอร์, ลีฟ ชรีเบอร์ ในบทโบริส สปัสสกี และลิลี ราบี ในบทโจแอน ฟิชเชอร์ ภาพยนตร์มีกำหนดเปิดตัวในสหรัฐอเมริกา ณ วันที่ 18 กันยายน ค.ศ. 2015โครงเรื่อง โครงเรื่อง. ภาพยนตร์เปิดเรื่องด้วยฉากบอบบี ฟิชเชอร์ที่ป่วยทางจิตอยู่ในห้องที่ข้าวของกระจัดกระจาย เขาตรวจดูสิ่งของต่าง ๆ เพื่อป้องกันการถูกดักฟัง ต่อมามีเสียงเคาะประตูและบอบบีลุกไปเปิด ภาพยนตร์ตัดภาพไปที่อดีตเมื่อบอบบีอายุได้ 6 ปี เขาอยู่ในงานเลี้ยงและมองไปที่หน้าต่างเพราะคิดว่ามีคนซุ่มดูอยู่ บอบบีบอกเรื่องนี้กับแม่ แต่แม่ให้พี่สาวพาเขาไปเข้านอน บอบบีซึ่งนอนไม่หลับจึงเล่นหมากรุกและติดหมากรุกมากจนแม่ต้องพาไปพบกับคาร์มิน ไนโกร ครูสอนหมากรุก เพื่อที่ไนโกรจะช่วยหยุดอาการติดหมากรุกของเขาได้ เมื่อไนโกรลองเล่นกับบอบบีแล้ว เขาแนะนำว่าควรส่งเสริมให้บอบบีเล่นหมากรุกต่อไป ไนโกรเริ่มสอนบอบบีและพาไปแข่งขันตามรายการต่าง ๆ ในการแข่งขันรายการหนึ่งในโซเวียต บอบบีพบว่ามีการตั้งกฎที่เอื้อต่อประเทศเจ้าภาพ เขาโกรธมากและกลับสหรัฐอเมริกา ก่อนจะพบกับพอล มาร์แชล เจ้าหน้าที่รัฐบาลซึ่งบอกว่าตนสามารถช่วยบอบบีได้ บอบบีจึงกลับเข้าแข่งขันอีกครั้ง ครั้งนี้เขาเลือกวิลเลียม ลอมบาร์ดี อดีตแชมป์โลกหมากรุกเยาวชนซึ่งปัจจุบันเป็นบาทหลวงคาทอลิกเป็นผู้ช่วย บอบบีเอาชนะนักหมากรุกหลายคน แต่พ่ายให้กับโบริส สปัสสกี นักหมากรุกชาวรัสเซีย บอบบีจึงต้องเอาชนะอีกหลายเกมเพื่อที่จะได้แข่งกับสปัสสกีอีกครั้งที่ไอซ์แลนด์ ในขณะเดียวกัน บอบบีเริ่มมีอาการหลายอย่างที่บ่งชี้ว่าป่วยทางจิต พี่สาวของบอบบีขอร้องให้พอลพาบอบบีไปรักษา แต่พอลซึ่งต้องแบกรับศักดิ์ศรีของสหรัฐอเมริกาในช่วงสงครามเย็นเลือกที่จะปิดปากเงียบ บอบบีเอาชนะผู้เล่นคนอื่น ๆ จนมีโอกาสกลับมาแข่งกับสปัสสกีอีกครั้ง แต่เขาแพ้ในเกมแรก บอบบียื่นคำขาดให้แข่งในห้องเล่นเทเบิลเทนนิสที่ไม่มีผู้ชมและไม่มีกล้องที่ส่งเสียง เมื่อข้อเสนอของเขาไม่ได้รับการพิจารณา บอบบีไม่ลงแข่งในเกมที่สองและหมกตัวอยู่ในห้องที่ข้าวของกระจัดกระจาย (ซึ่งเป็นฉากเปิดเรื่อง) สปัสสกียอมทำตามข้อเสนอของบอบบีและแข่งเกมต่อไปในห้องเทเบิลเทนนิส เกมนี้บอบบีชนะ ส่วนเกมที่สี่ทั้งคู่เสมอ เกมที่ห้าบอบบีชนะเมื่อสปัสสกีเริ่มมีอาการทางจิตเช่นเดียวกัน ในเกมที่หกซึ่งจัดในห้องเดิมที่มีผู้ชม บอบบีเปิดเกมด้วยวิธีที่เขาไม่เคยเล่นมาก่อนและเล่นได้ดีมากจนสปัสสกีซึ่งเป็นฝ่ายแพ้ลุกขึ้นปรบมือให้พร้อมกับผู้ชม ชาวอเมริกันที่ชมการแข่งเกมครั้งนี้ดีใจและร่วมเฉลิมฉลอง การแข่งขันหมากรุกชิงแชมป์โลกประจำปี ค.ศ. 1972 จบลงด้วยบอบบีเป็นแชมป์โลก แต่หลังจากนั้นไม่นาน สุขภาพจิตของบอบบีก็ยิ่งย่ำแย่ลงจนเขาต้องออกจากวงการหมากรุกอาชีพนักแสดงนำนักแสดงนำ. - โทบีย์ แมไกวร์ รับบทเป็น บอบบี ฟิชเชอร์- ซีมุส เดวี-ฟิทซ์แพททริก รับบทเป็น บอบบี ฟิชเชอร์ วัยรุ่น - ไอเดน เลิฟแคมพ์ รับบทเป็น บอบบี ฟิชเชอร์ วัยเด็ก - ลีฟ ชรีเบอร์ รับบทเป็น โบริส สปัสสกี - ลิลี ราบี รับบทเป็น โจแอน ฟิชเชอร์- โซฟี เนลิสเซ รับบทเป็น โจแอน วัยเด็ก - ปีเตอร์ ซาร์สการ์ด รับบทเป็น วิลเลียม ลอมบาร์ดี - ไมเคิล สตัลบาร์ก รับบทเป็น พอล มาร์แชลล์ - โรบิน ไวเกิร์ธ รับบทเป็น รีจินา ฟิชเชอร์ - คอนราด พลา รับบทเป็น คาร์มิน ไนโกร - เอเวลีน โบรชู รับบทเป็น ดอนนา - เคที โนแลน รับบทเป็น มาเรีย - เอ็ดเวิร์ด ซิโนเวียฟ รับบทเป็น อีฟิม เกลเลอร์การสร้าง การสร้าง. การสร้างภาพยนตร์เริ่มต้นในช่วงต้นเดือนตุลาคม ค.ศ. 2013 ในเรคยาวิก ประเทศไอซ์แลนด์ และในช่วงกลางเดือนตุลาคม โดยใช้ 41 วันในการถ่ายภาพยนตร์เริ่มต้นขึ้นในมอนทรีออล ประเทศแคนาดา และทำการปิดกล้องในลอสแอนเจลิส เมื่อวันที่ 11 ธันวาคม ค.ศ. 2013การจัดฉาย การจัดฉาย. ภาพยนตร์ได้รับการจัดฉายรอบปฐมทัศน์ครั้งแรกในโลกที่เทศกาลภาพยนตร์นานาชาติโทรอนโต 2014 เมื่อวันที่ 11 กันยายน ค.ศ. 2014 เมื่อวันที่ 10 กันยายน ค.ศ. 2014 บลีคเกอร์สตรีทมีเดีย ได้รับสิทธิจำหน่ายภาพยนตร์ในสหรัฐอเมริกา ซึ่งเป็นการเข้าถือสิทธิครั้งแรกของบริษัท ภาพยนตร์เรื่องนี้มีกำหนดเปิดตัวในสหรัฐอเมริกาวันที่ 18 กันยายน ค.ศ. 2015การตอบรับในประเทศไทย การตอบรับในประเทศไทย. เดิมพันชาติรุกฆาตโลก ทำรายได้เปิดตัวในประเทศไทย 140,000 บาท ระหว่างวันที่ 24-30 กันยายน ค.ศ. 2015 ภาพยนตร์เรื่องนี้ทำรายได้ 1.08 ล้านบาท</doc>
