<doc id="266940" url="https://th.wikipedia.org/wiki?curid=266940" title="ทะมะ (แมว)">ทะมะ (แมว) ทะมะ (; 29 เมษายน ค.ศ. 1999 – 22 มิถุนายน ค.ศ. 2015) เป็นแมวสามสีเพศเมียซึ่งเป็นนายสถานีรถไฟของสถานีคิชิ เมืองคิโนะกะวะ จังหวัดวะกะยะมะ ประเทศญี่ปุ่น เดือนเมษายน ค.ศ. 2006 บริษัทรถไฟฟ้าแขวงวะกะยะมะได้ปรับปรุงสถานีทั้งหมดบนเส้นทางคิชิกะวะจากแบบที่ใช้คนควบคุม เป็นแบบที่ไม่ต้องใช้คนควบคุม เพื่อลดค่าใช้จ่าย นายสถานีของสถานีรถไฟเหล่านี้จะเลือกมาจากลูกจ้างของธุรกิจท้องถิ่นที่อยู่ใกล้เคียงกับสถานีนั้น ๆ สำหรับสถานีคิชิ ผู้ได้รับเลือกเป็นนายสถานีคือ โทะชิโกะ โคะยะมะ เจ้าของร้านขายของชำที่อยู่ใกล้เคียง โคะยะมะได้เลี้ยงแมวทะมะเอาไว้ รวมถึงแมวจรจัดอื่น ๆ อีกหลายตัว โดยไปให้ข้าวพวกมันกินที่บริเวณสถานี เดือนมกราคม ค.ศ. 2007 บริษัทเดินรถไฟได้ประกาศให้ทะมะ เป็นนายสถานีรถไฟอย่างเป็นทางการ ในฐานะนายสถานี หน้าที่ของทะมะคือการต้อนรับผู้โดยสาร ตำแหน่งนี้มาพร้อมกับหมวกประจำตำแหน่งนายสถานี ทะมะได้รับเงินเดือนเป็นอาหารแมวจากบริษัทรถไฟโดยไม่เสียค่าใช้จ่าย ผลจากการประกาศแต่งตั้งทะมะ ทำให้อัตราการโดยสารรถไฟเพิ่มขึ้นทันที 17% เมื่อเปรียบเทียบกับเดือนมกราคม ค.ศ. 2006 เมื่อถึงเดือนมีนาคม ค.ศ. 2007 อัตราการโดยสารรถไฟก็ยังสูงกว่าช่วงเดียวกันของปีก่อนถึง 10% ผลจากการศึกษาประมาณว่า ชุมชนโดยรอบสถานีรถไฟของทะมะมีเงินหมุนเวียนเพิ่มขึ้น 1,100 ล้านเยน ในเดือนมกราคม ค.ศ. 2008 ทะมะได้รับการเลื่อนขั้นให้เป็น "ซูเปอร์นายสถานีรถไฟ" (super station master) ในงานเฉลิมฉลองครบรอบปี โดยมีประธานบริษัทเดินรถไฟและนายกเทศมนตรีมาร่วมงาน ผลจากการเลื่อนขั้นครั้งนี้ทำให้ทะมะได้เป็น "ผู้หญิงเพียงคนเดียวในตำแหน่งบริหาร" ของบริษัทเดินรถไฟแห่งนั้น ตำแหน่งใหม่นี้มี "สำนักงาน" ประจำด้วย โดยดัดแปลงจากห้องจำหน่ายตั๋ว และติดตั้งถาดทรายแมวเอาไว้ จากนั้นต่อมาในเดือนมกราคม ค.ศ. 2014 ทะมะก็ได้รับการเลื่อนขั้นเป็น "อุลตร้านายสถานีรถไฟ" (ultra station master) ส่วนตำแหน่งเดิม "ซูเปอร์นายสถานีรถไฟ" นิทามะที่ประจำอยู่สถานีอิดะคิโซะเป็นผู้รับช่วงต่อแทน ทีมงานของทะมะประกอบด้วยผู้ช่วยนายสถานีสองตัว คือ จิบิ (เกิด 12 พฤษภาคม ค.ศ. 2000) และ มีโกะ (เกิด 3 ตุลาคม ค.ศ. 1998) ทะมะได้ปรากฏตัวในสารคดีเกี่ยวกับแมว ชื่อ La Voie du chat ในภาษาฝรั่งเศส และ Katzenlektionen ในภาษาเยอรมัน สร้างโดยนักสร้างภาพยนตร์ชาวอิตาลี Myriam Tonelotto, ออกอากาศทางสถานีโทรทัศน์ยุโรป ARTE ในเดือนเมษายน ค.ศ. 2009 เส้นทางรถไฟสายคิชิกะวะได้ประกาศเปิดตัวตู้ขบวนใหม่ ชื่อ "ทะมะเดนฉะ" (รถไฟของทะมะ) ซึ่งตกแต่งเป็นลวดลายการ์ตูนเกี่ยวกับทะมะทั้งขบวน เริ่มเปิดให้บริการในฤดูใบไม้ผลิ ปี ค.ศ. 2009 เดือนพฤษภาคม ค.ศ. 2015 ทะมะต้องหยุดพักงานรักษาตัวเนื่องจากมีอาการโพรงจมูกอักเสบ และต่อมาในวันที่ 22 มิถุนายนปีเดียวกัน ทะมะก็เสียชีวิตลงด้วยภาวะหัวใจล้มเหลวเฉียบพลัน รวมอายุได้ 16 ปี (เทียบเท่ากับคนอายุ 80 ปี) ในปี ค.ศ. 2017 กูเกิล ดูเดิลได้ฉลองวันเกิดครบรอบ 18 ปีให้แก่ทะมะ</doc>
