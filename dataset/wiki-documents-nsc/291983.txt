<doc id="291983" url="https://th.wikipedia.org/wiki?curid=291983" title="สุธรรม แสงประทุม">สุธรรม แสงประทุม สุธรรม แสงประทุม อดีตประธานกรรมการบริษัท อสมท จำกัด (มหาชน), อดีตรัฐมนตรีว่าการทบวงมหาวิทยาลัย อดีตรัฐมนตรีช่วยว่าการกระทรวงศึกษาธิการ กับอดีตรัฐมนตรีช่วยว่าการกระทรวงมหาดไทย ในรัฐบาลพันตำรวจโท ดร.ทักษิณ ชินวัตร สมัยที่ 1, ผู้ร่วมก่อตั้งพรรคไทยรักไทย และอดีตเลขาธิการศูนย์กลางนิสิตนักศึกษาแห่งประเทศไทยประวัติ ประวัติ. สุธรรมเกิดเมื่อวันที่ 26 ตุลาคม พ.ศ. 2496 ที่ตำบลไสหมาก อำเภอเชียรใหญ่ จังหวัดนครศรีธรรมราช เป็นบุตรของริน (บิดา) และเตี้ยน (มารดา) สุธรรมสำเร็จการศึกษานิติศาสตร์บัณฑิต จากจุฬาลงกรณ์มหาวิทยาลัยเมื่อปี พ.ศ. 2526 เคยดำรงตำแหน่งเลขาธิการศูนย์กลางนิสิตนักศึกษาแห่งประเทศไทย ระหว่าง พ.ศ. 2517-2519 โดยเข้าเป็นองค์กรหลัก ในการชุมนุมขับไล่พระถนอม สุกิตติขจโรออกจากประเทศไทย ซึ่งนำไปสู่เหตุนองเลือด เมื่อวันที่ 6 ตุลาคม พ.ศ. 2519 และหลังจากสำเร็จการศึกษา จึงเริ่มทำงานเป็นทนายความ ต่อมาในปี พ.ศ. 2531 สุธรรมเข้าสู่การเมือง โดยการเป็นสมาชิกสภาผู้แทนราษฎร เขต 3 จังหวัดนครศรีธรรมราช สังกัดพรรคก้าวหน้า โดยได้รับการแต่งตั้งเป็นโฆษกพรรค และผู้ช่วยรัฐมนตรีว่าการกระทรวงเกษตรและสหกรณ์ จากนั้นในปี พ.ศ. 2535 จึงย้ายมาสังกัดพรรคพลังธรรม และได้รับแต่งตั้งเป็นโฆษกพรรค จนกระทั่งขึ้นเป็นรองหัวหน้าพรรคเมื่อปี พ.ศ. 2537 และได้รับเลือกตั้งเป็นสมาชิกสภาผู้แทนราษฎร เขต 5 กรุงเทพมหานคร (ห้วยขวาง ดินแดง คลองเตย) ในปี พ.ศ. 2538 โดยดำรงตำแหน่งรองประธานสภาผู้แทนราษฎรคนที่สอง ต่อมา สุธรรมลงสมัครรับเลือกตั้ง ส.ส.ในเขตเดิมอีกครั้ง เมื่อปี พ.ศ. 2539 แต่ไม่ได้รับการเลือกตั้ง จากนั้นเมื่อปี พ.ศ. 2542 สุธรรมสำเร็จการศึกษาบริหารธุรกิจมหาบัณฑิต จากมหาวิทยาลัยเกษตรศาสตร์ และในปี พ.ศ. 2544 สุธรรมเข้าร่วมก่อตั้งพรรคไทยรักไทย โดยเข้ารับตำแหน่งรัฐมนตรีว่าการทบวงมหาวิทยาลัย รัฐมนตรีช่วยว่าการกระทรวงศึกษาธิการ และรัฐมนตรีช่วยว่าการกระทรวงมหาดไทย ในสมัยแรกของรัฐบาลพันตำรวจโท ดร.ทักษิณ ชินวัตร ทั้งนี้สุธรรมลงสมัครรับเลือกตั้ง ส.ส.ในระบบบัญชีรายชื่อ ทั้งในคราว พ.ศ. 2544 และคราว พ.ศ. 2548 ต่อมาเมื่อปี พ.ศ. 2550 สุธรรมถูกเพิกถอนสิทธิทางการเมืองเป็นเวลา 5 ปี เนื่องจากเป็นกรรมการบริหารพรรคไทยรักไทย ซึ่งถูกยุบในคดียุบพรรคการเมือง พ.ศ. 2549 โดยในปี พ.ศ. 2553 สุธรรมร่วมกับอดิศร เพียงเกษ เป็นผู้ดำเนินรายการโทรทัศน์ "ตรงไปตรงมา" ทางสถานีโทรทัศน์ผ่านระบบดาวเทียมเอเชียอัปเดต ก่อนที่เฉพาะสุธรรมจะยุติการจัดรายการดังกล่าว เมื่อสิ้นสุดเดือนพฤศจิกายน พ.ศ. 2555 เพื่อเข้ารับตำแหน่งประธานกรรมการบริษัท อสมท จำกัด (มหาชน) ตั้งแต่วันอังคารที่ 4 ธันวาคม ปีเดียวกันตำแหน่งทางการเมืองตำแหน่งทางการเมือง. - 24 เม.ย. 2548 - 30 พ.ค. 2550 กรรมการบริหารพรรคไทยรักไทย - 6 ก.พ. 2548 - 6 ก.พ. 2549 สมาชิกสภาผู้แทนราษฎรบัญชีรายชื่อ - 6 ต.ค. 2547 - 9 มี.ค. 2548 รัฐมนตรีช่วยว่าการกระทรวงมหาดไทย - 10 มี.ค. 2547 - 6 ต.ค. 2547 รัฐมนตรีช่วยว่าการกระทรวงศึกษาธิการ - 17 ก.พ. 2544 - 5 มี.ค. 2545 รัฐมนตรีว่าการทบวงมหาวิทยาลัย - 11 ก.ค. 2538 - 17 ก.ย. 2539 รองประธานสภาผู้แทนราษฎร - 11 ก.ค. 2538 - 17 ก.ย. 2539 สมาชิกสภาผู้แทนราษฎร กรุงเทพมหานคร - 22 ก.ย. 2535 - 19 พ.ค. 2538 สมาชิกสภาผู้แทนราษฎร นครศรีธรรมราช - 24 ก.ค. 2531 - 23 ก.พ. 2534 สมาชิกสภาผู้แทนราษฎร นครศรีธรรมราชเครื่องราชอิสริยาภรณ์เครื่องราชอิสริยาภรณ์. - พ.ศ. 2544 - เครื่องราชอิสริยาภรณ์อันเป็นที่เชิดชูยิ่งช้างเผือก ชั้นมหาปรมาภรณ์ช้างเผือก (ม.ป.ช.) - พ.ศ. 2539 - เครื่องราชอิสริยาภรณ์อันมีเกียรติยศยิ่งมงกุฎไทย ชั้นมหาวชิรมงกุฎ - พ.ศ. 2548 - เครื่องราชอิสริยาภรณ์อันเป็นที่สรรเสริญยิ่งดิเรกคุณาภรณ์ ชั้นปฐมดิเรกคุณาภรณ์ (ป.ภ.)</doc>
