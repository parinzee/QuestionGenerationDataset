<doc id="891229" url="https://th.wikipedia.org/wiki?curid=891229" title="วิกฤตการณ์รัฐธรรมนูญสเปน พ.ศ. 2560">วิกฤตการณ์รัฐธรรมนูญสเปน พ.ศ. 2560 วิกฤตการณ์รัฐธรรมนูญสเปน พ.ศ. 2560 (; ) เป็นความขัดแย้งทางการเมืองที่กำลังดำเนินอยู่ระหว่างรัฐบาลสเปนกับทบวงการปกครองกาตาลุญญาในประเด็นการลงประชามติเอกราชกาตาลุญญา พ.ศ. 2560 ความขัดแย้งเริ่มขึ้นหลังจากที่กฎหมายการลงประชามติเอกราชถูกประณามจากรัฐบาลสเปนซึ่งนำโดยนายกรัฐมนตรีมาเรียโน ราฆอย และต่อมาถูกศาลรัฐธรรมนูญออกคำสั่งยับยั้งจนกว่าจะมีการตัดสินในประเด็นดังกล่าว ฝ่ายบริหารแคว้นกาตาลุญญาซึ่งนำโดยประธานแคว้นการ์ลัส ปุดจ์ดาโมน ประกาศว่า ไม่ว่ารัฐบาลสเปนหรือศาลก็ไม่สามารถหยุดยั้งแผนการของพวกเขาได้ และยังคงมุ่งมั่นที่จะจัดการลงประชามติต่อไป ซึ่งจุดประกายให้เกิดการตอบโต้ตามกฎหมายซึ่งแผ่ขยายอย่างรวดเร็วจากทั้งรัฐบาลสเปนและจากทบวงการปกครองกาตาลุญญาไปยังเทศบาลต่าง ๆ ในแคว้นกาตาลุญญา (โดยทบวงการปกครองกาตาลุญญาได้ร้องขอให้บรรดานายกเทศมนตรีสนับสนุนด้านการส่งกำลังบำรุงและความช่วยเหลือเพื่อให้กระบวนการลงคะแนนเป็นไปได้ด้วยดี) รวมทั้งศาลรัฐธรรมนูญ ศาลยุติธรรมสูงสุดกาตาลุญญา และพนักงานอัยการของรัฐสเปน เมื่อถึงวันที่ 15 กันยายน ขณะที่ฝ่ายสนับสนุนเอกราชกาตาลุญญาเริ่มรณรงค์การลงประชามติ รัฐบาลสเปนได้ดำเนินการรุกทางกฎหมายอย่างเต็มที่เพื่อขัดขวางการลงคะแนนเสียงที่จะเกิดขึ้น ซึ่งรวมถึงการขู่จะเข้าควบคุมงบประมาณส่วนใหญ่ของกาตาลุญญา การส่งกำลังตำรวจเข้ายึดป้ายประกาศ จุลสาร และใบปลิวสนับสนุนการลงประชามติซึ่งถูกพิจารณาว่าผิดกฎหมาย และการสอบสวนทางอาญาต่อนายกเทศมนตรีในกาตาลุญญากว่า 700 คน ซึ่งตกลงว่าจะช่วยจัดการลงประชามติอย่างเปิดเผย ความตึงเครียดระหว่างทั้งสองฝ่ายถึงจุดวิกฤตหลังจากที่ตำรวจสเปนเริ่มปฏิบัติการอะนูบิสโดยจู่โจมที่ทำการต่าง ๆ ของฝ่ายบริหารแคว้นกาตาลุญญาในเมืองบาร์เซโลนาเมื่อวันที่ 20 กันยายน และจับกุมเจ้าหน้าที่อาวุโสของกาตาลุญญา 13 คน สื่อต่างประเทศบางสื่อบรรยายเหตุการณ์ดังกล่าวว่าเป็น "หนึ่งในวิกฤตการณ์ทางการเมืองที่ร้ายแรงที่สุดในประวัติศาสตร์สเปนสมัยใหม่" นักการเมืองสเปนหลายคนเรียกการลงประชามติครั้งนี้ว่าเป็น "รัฐประหารขวางประชาธิปไตยสเปน" และ "ขวางยุโรป"</doc>
