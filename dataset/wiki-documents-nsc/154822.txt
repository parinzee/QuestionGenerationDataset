<doc id="154822" url="https://th.wikipedia.org/wiki?curid=154822" title="พระเจ้าจอร์จที่ 1 แห่งบริเตนใหญ่">พระเจ้าจอร์จที่ 1 แห่งบริเตนใหญ่ พระเจ้าจอร์จที่ 1 แห่งบริเตนใหญ่และไอร์แลนด์ (, ) (28 พฤษภาคม ค.ศ. 1660 – 11 มิถุนายน ค.ศ. 1727) เป็นพระมหากษัตริย์สหราชอาณาจักรบริเตนใหญ่และไอร์แลนด์สมัยราชวงศ์แฮโนเวอร์ ระหว่างปี ค.ศ. 1714 ถึงปี ค.ศ. 1727 พระเจ้าจอร์จที่ 1 แห่งบริเตนใหญ่พระราชสมภพเมื่อวันที่ 28 พฤษภาคม ค.ศ. 1660 ที่ออสนาบรึค ประเทศเยอรมนีในปัจจุบัน เป็นพระราชโอรสของแอร์นสท์ เอากุสท์ ผู้คัดเลือกแห่งเบราน์ชไวก์-ลือเนบูร์กและเจ้าหญิงโซฟีแห่งฮันโนเฟอร์ อภิเษกสมรสกับเจ้าหญิงโซฟี โดโรเทอาแห่งเซลเลอ และครองงราชย์ระหว่าง 1 สิงหาคม ค.ศ. 1714 ถึงวันที่ 11 มิถุนายน ค.ศ. 1727 เสด็จสวรรคตเมื่อวันที่ 11 มิถุนายน ค.ศ. 1727 ที่ออสนาบรึค พระศพถูกฝังอยู่ที่สวนแฮร์เรนเฮาเซิน ราชอาณาจักรฮันโนเฟอร์ ก่อนที่จะขึ้นเป็นพระมหากษัตริย์สหราชอาณาจักรบริเตนใหญ่และไอร์แลนด์ พระเจ้าจอร์จที่ 1 ทรงดำรงตำแหน่งเป็นเจ้านครรัฐผู้คัดเลือกแห่งจักรวรรดิโรมันอันศักดิ์สิทธิ์ ทรงได้ดินแดนต่าง ๆ ทางตอนใต้ของรัฐนีเดอร์ซัคเซินซึ่งทำให้อาณาบริเวณในการปกครองขยายออกไปจากดินแดนที่ได้จากสงครามต่าง ๆ ในยุโรปในรัชสมัยของพระองค์ เมื่อพระชนมายุได้ 54 พรรษาทรงขึ้นครองราชย์เป็นพระเจ้าจอร์จที่ 1 แห่งบริเตนใหญ่และไอร์แลนด์ในฐานะพระมหากษัตริย์พระองค์แรกของราชวงศ์แฮโนเวอร์ ถึงแม้ว่าจะมีผู้ที่สมควรได้รับราชบัลลังก์มากกว่าแต่เจ้าหญิงโซฟีแห่งฮันโนเฟอร์พระราชมารดาของพระองค์ เป็นรัชทายาทต่อจากสมเด็จพระราชินีนาถแอนน์แห่งบริเตนใหญ่ตามที่ระบุไว้ในพระราชบัญญัติการสืบสันตติวงศ์ ค.ศ. 1701 เพราะทรงเป็นโปรเตสแตนต์ แต่เจ้าหญิงโซฟีสิ้นพระชนม์ก่อนพระราชินีนาถแอนน์ราชบัลลังก์จึงตกมาเป็นของพระเจ้าจอร์จที่ 1 ผู้สนับสนุนการตั้งราชวงศ์สจวตเป็นประมุขพยายามโค่นราชบัลลังก์และตั้งเจมส์ ฟรานซิส เอ็ดเวิร์ด สจวตพระราชโอรสของพระเจ้าเจมส์ที่ 2 (พระราชบิดาของพระราชินีนาถแอนน์) ขึ้นเป็นพระเจ้าแผ่นดินแทนที่แต่ไม่สำเร็จ ระหว่างรัชสมัยของพระเจ้าจอร์จอำนาจของพระมหากษัตริย์เริ่มลดน้อยลงและระบบการปกครองแบบคณะรัฐมนตรีนำโดยนายกรัฐมนตรีก็เริ่มวิวัฒนาการขึ้น ในปลายรัชสมัยอำนาจที่แท้จริงอยู่ที่เซอร์โรเบิร์ต วอลโพลมักจะถูกบรรยายว่าเป็น “นายกรัฐมนตรีแห่งสหราชอาณาจักร” คนแรก พระเจ้าจอร์จสวรรคตระหว่างการเสด็จไปฮันโนเฟอร์ราชตระกูลพระอิสริยยศพระอิสริยยศ. - 28 พฤษภาคม 1660 – 18 ธันวาคม 1679: ดยุกจอร์จ หลุยส์ แห่งเบราชไวน์-ลือเนบูร์ก - 18 ธันวาคม 1679 – ตุลาคม 1692: เจ้าชายผู้สืบบัลลังก์แห่งเบราชไวน์-ลือเนบูร์ก - ตุลาคม 1692 – 23 มกราคม 1698: เจ้าผู้คัดเลือกแห่งฮันโนเฟอร์ - 23 มกราคม 1698 – 1 สิงหาคม 1714: จอร์จ หลุยส์ ธนารักษ์ใหญ่แห่งจักรวรรดิโรมันอันศักดิ์สิทธิ์และเจ้าผู้คัดเลือก ดยุกแห่งเบราชไวน์-ลือเนบูร์ก - 1 สิงหาคม 1714 – 11 มิถุนายน 1727: กษัตริย์แห่งบริเตนใหญ่และไอร์แลนด์</doc>
