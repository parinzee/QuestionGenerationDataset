<doc id="491019" url="https://th.wikipedia.org/wiki?curid=491019" title="วงศ์นกเอี้ยงและนกกิ้งโครง">วงศ์นกเอี้ยงและนกกิ้งโครง วงศ์นกเอี้ยงและนกกิ้งโครง () เป็นวงศ์ของนกเกาะคอนในกลุ่มนกร้องเพลง ใช้ชื่อวงศ์ว่า Sturnidae จัดเป็นนกขนาดเล็กถึงขนาดกลางในอันดับนี้ มีขนาดลำตัวตั้งแต่ 19-30 เซนติเมตร มีลักษณะเด่น คือ จะงอยปากค่อนข้างแบนข้างเล็กน้อย และยาวกว่าหัว รูจมูกไม่มีสิ่งปกคลุมและไม่ทะลุถึงกันเพราะมีผนังกั้น และตั้งอยู่ใกล้มุมปากมากกว่าจะงอยปากบน มุมปากไม่มีขนแข็ง จะงอยปากแข็งแรง ปลายปีกแหลม มีขนปลายปีก 10 เส้น ขนหางมี 12 เส้น ขาแข้งอ้วนสั้นปกคลุมด้วยเกล็ดชนิดเกล็ดซ้อน แข้งยาวกว่านิ้วที่ 3 รวมเล็บ บริเวณโคนนิ้วเป็นอิสระ หางสั้น บินเก่ง บินเป็นแนวตรง นกที่มีขนาดเล็ก จะมีปีกเรียวยาว ในขณะที่นกขนาดใหญ่กว่าจะมีปีกที่กว้างและมนกว่า มักมีสีขนที่เข้ม มีนิเวศวิทยาที่กระจายพันธุ์ไปในหลายพื้นที่ทั้งในป่าทึบ ภูเขา หรือแม้กระทั่งพื้นที่เปิดโล่งหรือตามชุมชนเมืองที่อยู่อาศัยของมนุษย์ มีพฤติกรรมที่เป็นที่รู้จักดีคือ อยู่รวมกันเป็นฝูง ชอบส่งเสียงร้องดัง ร้องเก่ง และสามารถเลียนเสียงต่าง ๆ ได้ แม้แต่ภาษาพูดของมนุษย์ จึงนิยมนำมาเป็นสัตว์เลี้ยง กินอาหารจำพวกแมลง เมล็ดพืช และผลไม้ สร้างรังอยู่ตามกิ่งไม้หรือบนยอดมะพร้าว ต้นปาล์ม บางชนิดทำรังอยู่ในโพรง โดยจะไม่เจาะโพรงเอง แต่จะอาศัยโพรงเก่าหรือแย่งมาจากสัตว์หรือนกชนิดอื่น มีอาณาเขตของตนเองและจะปกป้องอาณาเขต ทั่วโลกทั้งหมดราว 112 ชนิด ใน 28 สกุล (ดูในตาราง-บางข้อมูลจำแนกมี 27 สกุล) พบได้ทั้งเอเชีย ยุโรป แอฟริกา อเมริกาเหนือ ออสเตรเลียทางตอนเหนือ และนิวซีแลนด์ และยังแบ่งออกได้เป็น 2 เผ่า คือ Sturnini และMimini ในประเทศไทยพบ 16 ชนิด ชนิดที่เป็นที่รู้จักกันดี ได้แก่ นกเอี้ยง (Acridotheres tristis), นกเอี้ยงหงอน (A. garndis) นกขุนทอง (Gracula religiosa) เป็นต้นนกในวงศ์นกเอี้ยงและนกกิ้งโครงที่พบในประเทศไทย นกในวงศ์นกเอี้ยงและนกกิ้งโครงที่พบในประเทศไทย. มีทั้งนกอพยพ, นกพลัดหลง และนกประจำถิ่น ซึ่งทุกชนิดเป็นสัตว์ป่าคุ้มครองทั้งหมด- นกเอี้ยงดำปักษ์ใต้ (Aplonis panayensis) - นกกิ้งโครงปีกลายจุด (Saroglossa spiloptera) - นกเอี้ยงหัวสีทอง (Ampeliceps coronatus) - นกขุนทอง หรือ นกเอี้ยงคำ (Gracula religiosa) - นกเอี้ยงหงอน (Acridotheres grandis) - นกเอี้ยงก้นลาย (Acridotheres cristatellus) - นกเอี้ยงควาย (Acridotheres fuscus) - นกเอี้ยง หรือ นกเอี้ยงสาริกา (Acridotheres tristis) - นกกิ้งโครงหัวสีนวล (Acridotheres burmannicus) - นกกิ้งโครงคอดำ (Gracupica nigricollis) - นกเอี้ยงด่าง (Gracupica contra) - นกกิ้งโครงแกลบหลังม่วงดำ (Sturnia sturnina) - นกกิ้งโครงแกลบแก้มสีน้ำตาลแดง (Sturnia philippensis) - นกกิ้งโครงแกลบปีกขาว (Sturnia sinensis) - นกกิ้งโครงแกลบหัวเทา (Sturnia malabarica) - นกเอี้ยงพราหมณ์ (Temenuchus pagodarum) - นกกิ้งโครงสีกุหลาบ (Pastor roseus) - นกกิ้งโครงแก้มขาว (Sturnus cineraceus) - นกกิ้งโครงพันธุ์ยุโรป (Sturnus vulgaris)</doc>
