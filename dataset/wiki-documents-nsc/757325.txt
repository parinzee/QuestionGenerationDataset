<doc id="757325" url="https://th.wikipedia.org/wiki?curid=757325" title="ทาเดอุช ไรค์สไตน์">ทาเดอุช ไรค์สไตน์ ทาเดอุช ไรค์สไตน์ (; 20 กรกฎาคม ค.ศ. 1897 – 1 สิงหาคม ค.ศ. 1996) เป็นนักเคมีชาวโปแลนด์/สวิส เกิดในครอบครัวชาวยิวที่เมืองววอตซวาเวก เป็นบุตรของแกสตาวา บร็อคมันน์กับอิซิดอร์ ไรค์สไตน์ เขาใช้ชีวิตวัยเด็กในเมืองเคียฟและเรียนหนังสือที่เมืองเยนา ก่อนจะย้ายไปอยู่ที่เมืองซูริกและเข้าเรียนที่สถาบันเทคโนโลยีแห่งสมาพันธรัฐสวิส (ETH) หลังเรียนจบ ไรค์สไตน์ทำงานเป็นอาจารย์และผู้ช่วยศาสตราจารย์ที่นั่น ในปี ค.ศ. 1927 เขาแต่งงานกับเฮนเรียต หลุยส์ ควอลส์ ฟาน อุฟฟอร์ด ทั้งคู่มีบุตรสาวด้วยกัน 1 คน ในปี ค.ศ. 1933 ไรค์สไตน์คิดค้นวิธีสังเคราะห์วิตามินซีผ่านกระบวนการไรค์สไตน์ (Reichstein process) ต่อมาในปี ค.ศ. 1950 เขาได้รับรางวัลโนเบลสาขาสรีรวิทยาหรือการแพทย์ร่วมกับเอ็ดเวิร์ด แคลวิน เคนดัลล์และฟิลิป โชวอลเตอร์ เฮนช์ จากผลงานการค้นพบฮอร์โมนคอร์ติโซน ในช่วงบั้นปลาย ไรค์สไตน์สนใจด้านพฤกษเคมี วิทยาเซลล์ของเฟิร์นและโครโมโซม ไรค์สไตน์ตีพิมพ์บทความวิชาการกว่า 80 บทความในช่วง 30 ปีสุดท้ายของชีวิต เขาเสียชีวิตที่เมืองบาเซิลในปี ค.ศ. 1996 ด้วยวัย 99 ปี</doc>
