<doc id="667892" url="https://th.wikipedia.org/wiki?curid=667892" title="ดาบิด โอสปินา">ดาบิด โอสปินา ดาบิด โอสปินา รามิเรซ () เกิดเมื่อวันที่ 31 สิงหาคม ค.ศ. 1988 เป็นนักฟุตบอลชาวโคลอมเบีย เล่นในตำแหน่งผู้รักษาประตู ปัจจุบันสังกัดอาร์เซนอลในพรีเมียร์ลีก และเล่นให้กับทีมชาติโคลอมเบีย โอสปินา ย้ายมาร่วมกับอาร์เซนอลหลังจบฟุตบอลโลก 2014 หลังจากที่เล่นได้อย่างโดดเด่นและผลงานโดยรวมของทีมชาติโคลอมเบียถือว่าดีเยี่ยม โอสปินาได้ลงเล่นให้กับอาร์เซนอลครั้งแรกในรายการลีกคัพ ที่อาร์เซนอลเป็นฝ่ายแพ้ให้กับเซาแทมป์ตันไป 1-2 ที่สนามเอมิเรตส์สเตเดียม และลงเล่นในพรีเมียร์ลีกครั้งแรกในนัดที่ 21 เมื่อต้นปี ค.ศ. 2015 ที่อาร์เซนอลชนะสโตกซิตีไป 3-0 ที่สนามเอมิเรตส์สเตเดียม เมื่ออาร์แซน แวงแกร์ ผู้จัดการทีมได้ตัดสินใจพักวอยแชค ชแชนสนือ ซึ่งเป็นผู้รักษาประตูมือหนึ่งไป ในฟุตบอลโคปาอเมริกา 2015 นัดที่โคลอมเบียพบกับอาร์เจนตินา โอสปินาเล่นได้อย่างโดดเด่น เมื่อสามารถป้องกันลูกยิงของอาร์เจนตินาถึง 2 จังหวะติดต่อกัน จากลูกยิงของเซร์ฆิโอ อากูเอโร และลูกโหม่งของเลียวเนล เมสซี ชีวิตส่วนตัว โอสปินามีศักดิ์เป็นพี่เขยของฮาเมส โรดริเกซ กองกลางของเรอัลมาดริด และทีมชาติโคลอมเบียชุดเดียวกัน เนื่องจาก ดานิเอลา น้องสาวของโอสปินาเป็นภรรยาของโรดริเกซ</doc>
