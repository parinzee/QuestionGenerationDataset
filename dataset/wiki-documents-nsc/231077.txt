<doc id="231077" url="https://th.wikipedia.org/wiki?curid=231077" title="The Amityville Horror ผีทวงบ้าน">The Amityville Horror ผีทวงบ้าน The Amityville Horror ผีทวงบ้าน ชื่อภาษาไทยของภาพยนตร์ฮอลลีวู้ดแนวสยองขวัญ เรื่อง The Amityville Horror สร้างมาจากนวนิยายชื่อเดียวกัน ที่เขียนขึ้นมาจากเค้าโครงเรื่องจริง นำแสดงโดย ไรอัน เรย์โนลด์, เมลิสา จอร์จ และฟิลิป เบเกอร์ ฮอลล์ อำนวยการสร้างโดย ไมเคิล เบย์ กำกับการแสดงโดย แอนดรูว์ ดักลาสเนื้อเรื่อง เนื้อเรื่อง. วันที่ 13 พฤศจิกายน ค.ศ. 1974 สถานีตำรวจซัฟโฟล์คเคาน์ตี้ได้รับโทรศัพท์แจ้งเหตุสยองขวัญ ที่นำพวกเขาสู่บ้านเลขที่ 112 โอเชี่ยนอเวนิว ในเอมิตี้วิลล์ ลองไอซ์แลนด์ ภายในบ้านทรงดัตช์โคโลเนียล บรรดาตำรวจพบเหตุอาชญากรรมสุดสยอง ที่เขย่าขวัญชุมชนแสนสงบแห่งนี้ ครอบครัวหนึ่งถูกสังหารหมู่ บนเตียงแสนสบายของตนเอง ไม่กี่วันถัดมา โรนัลด์ เดเฟโอ จูเนียร์ ได้รับสารภาพว่า ได้ยิงพ่อแม่และพี่น้องของเขาตายด้วยปืนไรเฟิล ขณะที่พวกเขานอนหลับ และอ้างว่า "เสียง" ในบ้าน ทำให้เขาก่อเหตุฆาตกรรมสยองดังกล่าว 1 ปีต่อมา จอร์จ (ไรอัน เรโนลด์) และ แคธี่ ลุทซ์ (เมลิสสา จอร์จ) และลูกๆ ได้ย้ายเข้ามาในบ้านที่พวกเขาคิดว่าคือบ้านในฝัน แต่หลังจากย้ายเข้ามาไม่นาน เหตุการณ์ประหลาดที่ไม่สามารถอธิบายได้ก็เกิดขึ้น นั่นคือ ภาพสยองและเสียงหลอนของบรรดาภูตผีที่ยังคงสิงสถิตย์อยู่ในบ้าน แคธี่ผู้เป็นแม่ พยายามทุกวิถีทางให้ครอบครัวของเธอกลับมาเป็นเหมือนเดิม เมื่อลูกสาว เชลซี (โคล มอเร็ตซ์) พูดคุยกับเพื่อนที่มองไม่เห็นชื่อ โจดี้ และจอร์จผู้เป็นห้วหน้าครอบครัวมีพฤติกรรมประหลาด เขาใช้เวลาทั้งวันทั้งคืนอยู่ในห้องใต้ดิน ที่ซึ่งไม่นานเขาได้พบทางสู่ "ห้องแดง" อันลึกลับและน่าขนลุก ด้วยภาพหลอนอันแจ่มชัด และเสียงของเหล่าผีที่ดังก้องอยู่ในหัวของจอร์จ บ้านทั้งหลังก็กลับกลายมีชีวิต และทำให้ผู้คนต้องสยองขวัญจนกลายเป็นเรื่องเล่าขานมาจนปัจจุบันเบื้องหลังและคำวิจารณ์ เบื้องหลังและคำวิจารณ์. The Amityville Horror สร้างมาจากนวนิยายชื่อเดียวกันของเจย์ แอนสัน ที่เขียนเสร็จเมื่อปี ค.ศ. 1976 เขียนขึ้นมาจากเหตุการณ์จริง ชื่อตัวละครทั้งหมดในเรื่องเป็นชื่อจริง เป็นบุคคลที่มีตัวตนอยู่จริง ซึ่งคู่สามีภรรยาครอบครัวลุทซ์ได้ย้ายเข้าไปอยู่ในบ้านหลังนี้ได้เพียงแค่ 28 วันเท่านั้น ทนไม่ไหว ต้องย้ายออกมา ซึ่งเรื่องนี้ได้ถูกนำไปเขียนเป็นนวนิยายชื่อดัง สามารถทำยอดขายได้ถึง 10 ล้านเล่ม และเมื่อถูกสร้างเป็นภาพยนตร์ครั้งแรกเมื่อปี ค.ศ. 1979 ได้รับเสียงตอบรับเป็นอย่างดี โดยทำรายได้ 86 ล้านดอลลาร์สหรัฐ และกลายเป็นสุดยอดภาพยนตร์สยองขวัญเรื่องหนึ่ง ที่อยู่ในใจของนักดูภาพยนตร์ทั่วโลก ได้รับการเสนอชื่อเข้าชิงรางวัลออสการ์ และรางวัลลูกโลกทองคำ สาขาดนตรีประกอบ และรายการอื่น ๆ อีกมาก และจากความโด่งดังนี้ทำให้ผู้เขียนและบุคคลจริงที่ถูกอ้างถึงในนวนิยายออกรายการทอล์คโชว์ในสหรัฐอเมริกาจนเป็นที่ฮือฮากล่าวขานอย่างมากในเวลานั้น จากนวนิยายได้ถูกสร้างเป็นภาพยนตร์มาจนถึงที่ภาพยนตร์เรื่องนี้ออกฉาย มีถึง 9 เรื่องด้วยกัน อาจมีในชื่อที่ต่างกันออกไป และได้มีการแต่งนวนิยายเป็นภาคต่อเพิ่มเติมช่วงที่กระแสบ้านผีสิงเริ่มได้รับความสนใจในวงกว้าง มีคนบางกลุ่มตั้งข้อสงสัยว่าสองสามีภรรยา จอร์จและแคธลีน ลุทซ์ อาจแต่งเรื่องชวนขนหัวลุกหวังหาเงินเข้ากระเป๋า ทำให้ทั้งคู่ตกเป็นจำเลยสังคม ทางการจึงต้องนำตัวมาสอบปากคำโดยใช้เครื่องจับเท็จ ผลปรากฏว่าทั้งคู่ผ่านการทดสอบ ซึ่งเป็นการยืนยันว่าเรื่องหลอกหลอนที่ทั้งคู่เล่ามาทั้งหมด คือ ความจริง (หลังย้ายออกจากบ้านหลังนี้ ทั้งคู่ต้องประสบชะตากรรมอันเลวร้าย มีปัญหาและอุปสรรคเกิดขึ้นมากมาย ทั้งทางด้านการเงิน คดีความ หย่าร้าง และเสียชีวิตทั้งคู่ในเวลาต่อมาราวกับต้องคำสาป) อย่างไรก็ตาม เจมส์และบาร์บาร่า โครมาร์ตี้ เจ้าของสนามแข่งรถ ที่ซื้อบ้านหลังนี้เมื่อปี ค.ศ. 1977 ในราคา 55,000 ดอลลาร์สหรัฐ (ราว 1.8 ล้านบาท) และอาศัยอยู่เป็นเวลา 10 ปียืนยันว่า ที่ผ่านมาไม่เคยมีอะไรแปลก ๆ เกิดขึ้นสักนิด ยกเว้นเรื่องที่มีผู้คนมาด้อม ๆ มอง ๆ หน้าบ้าน เพราะอ่านหนังสือหรือดูหนังเกี่ยวกับบ้านหลังนี้แล้วอยากมาพิสูจน์ให้เห็นกับตา ทำให้ทั้งคู่ต้องเปลี่ยนเลขที่บ้านจาก 112 เป็น 108 เพื่อรักษาความเป็นส่วนตัว เจมส์และบาร์บาร่า โครมาร์ตี้ ขายบ้านหลังนี้ให้แก่ปีเตอร์ และจีนนี่ โอนีลล์ ในปี ค.ศ. 1987 หลังจากนั้น บ้านก็ตกอยู่ในมือของไบรอัน วิลสัน ซึ่งเป็นเจ้าของคนปัจจุบัน นับตั้งแต่ ปี ค.ศ. 1997 เป็นต้นมา เมื่อ 13 ปีก่อน ไบรอัน วิลสัน ซื้อบ้านหลังนี้ในราคา 310,000 ดอลลาร์สหรัฐ หรือกว่า 10 ล้านบาท และนำมาประกาศขายในราคา 1.15 ล้านดอลลาร์สหรัฐ หรือกว่า 37 ล้านบาทเมื่อวันจันทร์ที่ผ่านมา ทั้งนี้ หากสังเกตจะเห็นได้ว่าหน้าต่าง 2 บานที่มีลักษณะคล้ายดวงตาทางด้านข้างของตัวบ้าน (ดังที่เห็นในโปสเตอร์ด้านบน) ถูกดัดแปลงใหม่ให้เป็นหน้าต่างทรงสี่เหลี่ยมเหมือนบ้านธรรมดาทั่วไป และมีการตกแต่งต่อเติมใหม่ทั้งหลัง ทั้งนี้เพื่อให้ภาพลักษณ์เดิม ๆ ที่เคยได้ชื่อว่าเป็น "บ้านผีสิง" หายไป อย่างไรก็ตาม เพื่อนบ้านที่อยู่ในละแวกดังกล่าวเปิดเผยว่า ทุกวันนี้ยังคงมีผู้คนเดินทางมาเยี่ยมชมและพิสูจน์ความหลอนของบ้านเอมิตี้วิลล์ เรื่อย ๆ โดยเฉพาะอย่างยิ่งในวันฮัลโลวีน สำหรับ The Amityville Horror ในฉบับนี้ ได้ถูกฉายเมื่อปี ค.ศ. 2005 จากการอำนวยการสร้างของ ไมเคิล เบย์ และทีมผู้สร้างที่ประสบความสำเร็จอย่างมากจากภาพยนตร์แนวเดียวกันนี้ เช่น Texas Chainsaw Massacre หรือ House of Wax เมื่อเข้าฉายได้รับเสียงวิจารณ์ไปในทางที่ดี ว่าน่ากลัวและทำได้ดี ผสมผสานได้ดีระหว่างภาพยนตร์แนวฆาตกรรมและผี แม้จะเป็นการสร้างย้อนภาพยนตร์ฉบับแรกในปี ค.ศ. 1979 ก็ตาม สำหรับในประเทศไทยเข้าฉายเมื่อวันที่ 2 มิถุนายน ในปีเดียวกัน ทางช่อง 7 ได้นำมาฉายทางโทรทัศน์ในคืนวันเสาร์ที่ 18 เมษายน ค.ศ. 2009 เวลา 22.20 น.</doc>
