<doc id="670113" url="https://th.wikipedia.org/wiki?curid=670113" title="หอดูดาวแห่งชาติ (ไทย)">หอดูดาวแห่งชาติ (ไทย) หอดูดาวแห่งชาติ () หรือชื่ออย่างเป็นทางการคือ หอดูดาวเฉลิมพระเกียรติฯ 7 รอบพระชนมพรรษา เป็นหอดูดาวแห่งชาติของประเทศไทย ตั้งอยู่ที่สถานีทวนสัญญาณทีโอที บริเวณยอดดอยอินทนนท์ อำเภอจอมทอง จังหวัดเชียงใหม่ ที่ระดับความสูง 2,478.50 เมตรเหนือระดับน้ำทะเลปานกลาง หอดูดาวแห่งนี้สามารถสังเกตท้องฟ้าได้ทั้งซีกใต้และซีกเหนือ เนื่องจากตั้งอยู่ใกล้กับเส้นศูนย์สูตร หอดูดาวแห่งชาติใช้งบประมาณในการก่อสร้างราว 300 ล้านบาท เริ่มก่อสร้างเมื่อเดือนมกราคม พ.ศ. 2553 จนแล้วเสร็จในปลายปี พ.ศ. 2555 และเปิดใช้งานอย่างเป็นทางการเมื่อ 22 มกราคม พ.ศ. 2556 ปัจจุบันอยู่ในความดูแลของ สถาบันวิจัยดาราศาสตร์แห่งชาติ หอดูดาวแห่งชาติใช้กล้องโทรทรรศน์แบบสะท้อนแสง ซึ่งใช้กระจกรวมแสงที่มีเส้นผ่านศูนย์กลาง 2.4 เมตรจึงจัดเป็นหอดูดาวขนาดใหญ่ที่สุดในภูมิภาคเอเชียตะวันออกเฉียงใต้ ตัวกล้องติดตั้งบนโดมขนาดเส้นผ่านศูนย์กลาง 9 เมตร ซึ่งสามารถหมุนได้ 360 องศา และมีช่องเปิด-ปิด (Shutter) กว้าง 3 เมตร จากการมีหอดูดาวขนาดกลางแห่งนี้ ทำให้การศึกษาและวิจัยด้านดาราศาสตร์ของไทยได้รับการพัฒนาและได้รับการยอมรับในระดับสากลขึ้นอย่างมาก แม้มีนักวิจัยเพียง 6-7 คน แต่มีจำนวนตีพิมพ์ผลงานวิชาการสูงถึงคนละ 3 เรื่องต่อปี และจากการมีหอดูดาวแห่งนี้ส่งผลให้ สหพันธ์ดาราศาสตร์สากล (IAU) มีมติให้ไทยเป็นศูนย์ภูมิภาคเอเชียตะวันออกเฉียงใต้ด้านดาราศาสตร์</doc>
