<doc id="236292" url="https://th.wikipedia.org/wiki?curid=236292" title="ลีนา เมดีนา">ลีนา เมดีนา ลีนา เมดีนา () เป็นเด็กผู้หญิงชาวเปรู ที่มีชื่อเสียงในฐานะผู้ที่ให้กำเนิดบุตรในขณะที่อายุน้อยที่สุดในประวัติศาสตร์โลก ที่มีหลักฐานยืนยันการเกิดของตัวแม่ และตัวบุตร เธอคลอดบุตรในขณะอายุ 5 ปี 7 เดือน 21 วันเท่านั้น ลีนา เมดีนา เกิดเมื่อวันที่ 27 กันยายน ค.ศ. 1933 (พ.ศ. 2476) ที่ประเทศเปรู ต่อมา ในขณะที่เธออายุ 5 ปี บิดาและมารดาของเธอได้นำลีนามาตรวจร่างกายที่โรงพยาบาลเพราะมีร่างกายที่บวมผิดปกติ พ่อแม่คิดว่าเธออาจเป็นเนื้องอก แต่เมื่อตรวจแล้ว แพทย์วินิจฉัยว่าเธอไม่ได้เป็นเนื้องอก แต่กำลังตั้งครรภ์ 7 เดือน เธอถูกส่งไปยังโรงพยาบาลในกรุงลิมา เมืองหลวงของเปรู เพื่อตรวจสอบโดยละเอียดอีกครั้ง และผลการตรวจร่างกายโดยละเอียดก็ยังยืนยันว่าเธอตั้งครรภ์ 1 เดือนครึ่งต่อมา เธอก็คลอดบุตรชายในวันที่ 14 พฤษภาคม ค.ศ. 1939 (พ.ศ. 2482) โดยการผ่าตัดคลอด และได้เด็กผู้ชายที่มีน้ำหนัก 2.7 กิโลกรัม ใช้ชื่อว่า เคราร์โด (Gerardo) ต่อมาได้มีการตรวจสอบประวัติทางกายของลีนา พบว่า เธอเริ่มมีประจำเดือนครั้งแรกในขณะอายุเพียง 8 เดือน และเริ่มมีหน้าอกในขณะอายุ 4 ปี และกระดูกเชิงกรานพัฒนาจนเต็มที่เหมือนผู้ใหญ่ขณะอายุ 5 ปี ลีนาและเคราร์โดถูกบิดามารดาทำให้คิดว่าเป็นพี่น้องกัน และทั้งคู่เติบโตขึ้นมาอย่างมีสุขภาพแข็งแรง ก่อนที่พ่อแม่จะบอกความจริงแก่ทั้งคู่ในอีก 10 ปีต่อมา สำหรับพ่อของเคราร์โด ลีนาไม่เคยออกมาเปิดเผยว่าเป็นใคร มีข้อสันนิษฐานว่าเธออาจรู้แต่ไม่อยากบอกแก่สาธารณะ หรือเธออาจจะไม่รู้ก็ได้ เพราะสมัยนั้นไม่มีเทคโนโลยีการตรวจดีเอ็นเอ แต่บิดาของเมดินาคือผู้ต้องสงสัยอันดับหนึ่ง เขาถูกจับกุมในข้อหาข่มขืน แต่ต่อมาก็ถูกปล่อยตัวเพราะหลักฐานไม่เพียงพอ ลีนา เมื่อโตขึ้น ได้เข้าทำงานในคลินิกของดร.โลซาดา (Dr. Lozada) นายแพทย์ผู้ทำคลอดให้เธอ ดร.โลซาดา ได้ช่วยส่งเสียให้เคราร์โดเรียนจนจบชั้นมัธยม ต่อมา เธอได้แต่งงานกับราอุล คูราโด (Raúl Jurado) และมีลูกด้วยกันอีกคนหนึ่งใน ค.ศ. 1972 (พ.ศ. 2515) แต่เธอไม่ได้เปิดเผยชื่อบุตรคนที่สอง สำหรับเคราร์โดได้มีชีวิตอย่างแข็งแรง แต่ได้เสียชีวิตลงอย่างกะทันหันใน ค.ศ. 1979 (พ.ศ. 2522) หลังจากที่ลีนาทราบความจริงของเคราร์โด เธอก็ไม่เปิดเผยตัวแก่สาธารณชนอีกเลย มีรูปของเธอที่เปิดเผยสู่สาธารณชนเพียง 2 รูป คือรูปที่ท่านเห็นอยู่นี้ กับอีกรูปที่ถ่ายขณะเคราร์โดอายุ 11 เดือน ซึ่งก็ถ่ายไว้นานกว่า 70 ปีแล้ว และถึงแม้ใน ค.ศ. 2002 (พ.ศ. 2545) สำนักข่าวรอยเตอร์สจะติดต่อไปหาเธอเพื่อขอสัมภาษณ์เธอ แต่เธอก็ปฏิเสธ ปัจจุบันเธอยังมีชีวิตอยู่ และใช้ชีวิตอยู่ในสลัมในกรุงลิมา</doc>
