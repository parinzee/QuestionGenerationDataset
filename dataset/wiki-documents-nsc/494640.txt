<doc id="494640" url="https://th.wikipedia.org/wiki?curid=494640" title="อาเธอร์ กรีกอเรียน">อาเธอร์ กรีกอเรียน อาเธอร์ กรีกอเรียน (Artur Grigorian) นักมวยสากลชาวอุซเบกิสถาน ซึ่งครองแชมป์โลกรุ่นไลทเวทขององค์กรมวยโลกได้อย่างยาวนานตั้งแต่ พ.ศ. 2539 – 2547 และเป็นแชมป์โลกในรุ่นนี้ที่ครองตำแหน่งต่อเนื่องกันได้ยาวนานที่สุดประวัติ ประวัติ. กรีกอเรียนเกิดที่กรุงทัชเคนต์ สาธารณรัฐโซเวียตอุซเบกิสถาน ในขณะที่ยังเป็นส่วนหนึ่งของสหภาพโซเวียต เมื่อ 20 ตุลาคม พ.ศ. 2510 ในครอบครัวที่มีเชื้อสายอาร์เมเนีย เริ่มชกมวยสากลสมัครเล่นมาก่อน เคยเข้าแข่งขันในกีฬาโอลิมปิกที่บาร์เซโลนาเมื่อ พ.ศ. 2535 ในนามทีมรวม (สหภาพโซเวียตเดิม) แต่แพ้นักมวยจากเกาหลีใต้ตกรอบสอง จากนั้น จึงหันมาชกมวยสากลอาชีพที่เยอรมันเมื่อ พ.ศ. 2537 โดยขึ้นชกครั้งแรกเมื่อ 10 เมษายน พ.ศ. 2537 ชนะน็อค ฮวน ทับส์ ยก 2 และในการชกครั้งที่ 4 เท่านั้น กรีกอเรียนก็ได้ครองแชมป์เงารุ่นไลท์เวทของเยอรมัน ต่อมา ใน พ.ศ. 2538 กรีกอเรียนได้ครองแชมป์เงารุ่นไลท์เวทของ WBO เมื่อ 1 เมษายน พ.ศ. 2538 ชนะน็อค อันโตนีโอ สตราเบลโล ยก 8 ป้องกันตำแหน่งไว้ได้ 1 ครั้ง จากนั้น ขึ้นชิงแชมป์โลกรุ่นไลทเวทขององค์กรมวยโลกที่ว่างลงเนื่องจากออสการ์ เดอ ลา โฮยา สละตำแหน่งเมื่อ 13 เมษายน พ.ศ. 2539 ชนะน็อค อันโตนีโอ ริเวียรา ยก 12 ได้ครองแชมป์โลกขณะอายุได้ 29 ปี จากนั้น กรีกอเรียนป้องกันแชมป์โลกรุ่นนี้ได้ต่อเนื่องถึง 17 ครั้ง ตั้งแต่ พ.ศ. 2539 – 2547 เป็นเวลา 7 ปี 8 เดือน 20 วัน โดยไม่พ่ายแพ้ให้ใครเลย ซึ่งจัดเป็นสถิติโลกในรุ่นนี้ กรีกอเรียนพบกับความพ่ายแพ้ครั้งแรกและครั้งเดียวในชีวิต เมื่อขึ้นชกป้องกันตำแหน่ง แพ้คะแนน อาเซลิโญ ไพรตัส เมื่อ 3 มกราคม พ.ศ. 2547 เสียแชมป์โลกไปขณะที่กรีกอเรียนอายุถึง 37 ปีแล้ว โดยก่อนหน้าจะชกกับไพรตัส กรีกอเรียนบาดเจ็บที่หัวไหล่จนต้องเข้ารับการผ่าตัด หลังจากเสียแชมป์ กรีกอเรียนขึ้นชกอีกเพียง 2 ครั้ง โดยขึ้นชกนอกรอบเมื่อ 11 กันยายน พ.ศ. 2547 ชนะน็อค วาลิเล เออร์เท็กซ์ ยก 4 แล้วหยุดชกไป 5 ปี กลับมาชกอีกครั้งเมื่อ 24 กุมภาพันธ์ พ.ศ. 2552 ชนะคะแนน อีร์คอร์ คีร์โครอฟ ขณะที่อายุ 42 ปี จากนั้น กรีกอเรียนก็ไม่ได้ขึ้นชกอีกเลย ปัจจุบันเป็นเทรนเนอร์อยู่ในเยอรมันเกียรติประวัติเกียรติประวัติ. - แชมป์เงารุ่นไลท์เวท WBO- ชิง 1 เมษายน 2538 ชนะน็อค อันโตนีโอ สตราเบลโล ยก 8 - ป้องกันแชมป์ครั้งที่ 1, 19 สิงหาคม 2538 ชนะน็อค แองเจล อัลคาม่า ยก 5 - สละแชมป์ - แชมป์โลกรุ่นไลท์เวท WBO- ชิง 13 เมษายน 2539 ชนะน็อค อันโตนีโอ ริเวียรา ยก 12 - ป้องกันแชมป์ครั้งที่ 1, 21 กันยายน 2539 ชนะน็อค ยีน รีด ยก 2 - ป้องกันแชมป์ครั้งที่ 2, 16 พฤศจิกายน 2539 ชนะคะแนน มาร์ตี จาคูโบว์สกี - ป้องกันแชมป์ครั้งที่ 3, 22 กุมภาพันธ์ 2540 ชนะน็อค ราอูล ฮอราซิโอบาลบี ยก 11 - ป้องกันแชมป์ครั้งที่ 4, 11 ตุลาคม 2540 ชนะคะแนน เดวิด อาร์มสตรอง - ป้องกันแชมป์ครั้งที่ 5, 14 มีนาคม 2541 ชนะน็อค มาร์โก รูดอล์ฟ ยก 6 - ป้องกันแชมป์ครั้งที่ 6, 24 ตุลาคม 2541 ชนะคะแนนโดยเทคนิค จิออจิโอ แคมปาเนลส์ - ป้องกันแชมป์ครั้งที่ 7, 13 มีนาคม 2542 ชนะคะแนน ออสการ์ การ์เซียคาโน - ป้องกันแชมป์ครั้งที่ 8, 9 ตุลาคม 2542 ชนะน็อค ไมเคิล คลาก ยก 5 - ป้องกันแชมป์ครั้งที่ 9, 27พฤศจิกายน 2542 ชนะน็อค วิลสัน เอนริเก้ กัลป์ลี ยก 10 - ป้องกันแชมป์ครั้งที่ 10, 19 กุมภาพันธ์ 2543 ชนะน็อค ซานโดร คาซาโมนิกา ยก 9 - ป้องกันแชมป์ครั้งที่ 11, 23 มิถุนายน 2543 ชนะน็อค โซลตาน คาลอกไซ ยก 12 - ป้องกันแชมป์ครั้งที่ 13, 24 กุมภาพันธ์ 2544 ชนะน็อค โฮเซ แองเจล เปเรซ ยก 6 - ป้องกันแชมป์ครั้งที่ 14, 16 มิถุนายน 2544 ชนะคะแนน อัลโด นาวาเรโน รีออส - ป้องกันแชมป์ครั้งที่ 15, 5 มกราคม 2545 ชนะน็อค ร็อคกี้ มาร์ติเนซ ยก 8 - ป้องกันแชมป์ครั้งที่ 16, 14 กันยายน 2545 ชนะคะแนน สเตฟาโน ซอฟฟ์ - ป้องกันแชมป์ครั้งที่ 17, 3 มกราคม 2546 ชนะคะแนน แม็ต ซีแกน - เสียแชมป์ 3 มกราคม 2547 แพ้คะแนน อาเซลีนู เฟรย์ตัส</doc>
