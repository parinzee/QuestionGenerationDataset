<doc id="744490" url="https://th.wikipedia.org/wiki?curid=744490" title="ผู้สำเร็จราชการเครือรัฐออสเตรเลีย">ผู้สำเร็จราชการเครือรัฐออสเตรเลีย ผู้สำเร็จราชการเครือรัฐออสเตรเลีย () เป็นผู้สำเร็จราชการในประเทศออสเตรเลียแทนพระมหากษัตริย์ออสเตรเลีย ซึ่งปัจจุบันคือสมเด็จพระราชินีนาถเอลิซาเบธที่ 2 พระมหากษัตริย์ทรงแต่งตั้งผู้สำเร็จราชการตามคำกราบบังคมทูลของนายกรัฐมนตรีออสเตรเลีย ผู้สำเร็จราชการเป็นประธานสภาบริหารส่วนกลางและเป็นผู้บัญชาการสูงสุดของกองทัพออสเตรเลีย งานของผู้สำเร็จราชการคือแต่งตั้งรัฐมนตรี แต่งตั้งตุลาการ แต่งตั้งผู้แทนทางทูต อนุมัติกฎหมายที่รัฐสภาเห็นชอบ ออกหมายเลือกตั้ง และมอบเครื่องอิสริยาภรณ์ ตั้งแต่ปี ค.ศ. 1901 จนถึง ค.ศ. 1965 ผู้สำเร็จราชการเกือบทั้งหมดเป็นชนชั้นสูงชาวอังกฤษ ซึ่งประกอบด้วยบารอน 6 คน ไวเคานต์ 3 คน เอิร์ล 2 คน และเจ้าชาย 1 องค์ หลังจากนั้นเป็นต้นมา ผู้สำเร็จราชการทั้งหมดล้วนแต่เป็นชาวออสเตรเลียโดยกำเนิด และมีผู้สำเร็จราชการหนึ่งคนที่เป็นสตรี ส่วนผู้สำเร็จราชการคนปัจจุบันคือ พลเอก เซอร์ปีเตอร์ คอสโกรฟ ซึ่งเป็นอดีตผู้บัญชาการทหารบกออสเตรเลีย</doc>
