<doc id="316435" url="https://th.wikipedia.org/wiki?curid=316435" title="จิมมี คอนเนอร์ส">จิมมี คอนเนอร์ส เจมส์ สกอตต์ "จิมมี" คอนเนอร์ส นักเทนนิสชายชาวอเมริกัน อดีตมือวางอันดับหนึ่งของโลกจากการจัดอันดับของเอทีพี คอนเนอร์สเป็นมือวางอันดับหนึ่งของโลกเป็นเวลาถึง 268 สัปดาห์ โดยติดอันดับหนึ่งติดต่อกันถึง 160 สัปดาห์ ระหว่างเดือนกรกฎาคม 1974 ถึง สิงหาคม 1977 ก่อนจะเสียอันดับให้กับบิยอร์น บอร์ก คอนเนอร์สเป็นแชมเปียนเทนนิสแกรนด์สแลมประเภทชายเดี่ยว 8 สมัย และประเภทชายคู่ (คู่กับอีลลี นัสตาเซ) 2 สมัย และเป็นรองแชมป์ประเภทคู่ผสม (จับคู่กับคริส เอเวิร์ต) อีก 1 สมัย เขาได้รางวัลชนะเลิศประเภทชายเดี่ยวทั้งสิ้น 109 รางวัล ประเภทชายคู่ 15 รางวัล คอนเนอร์สเป็นหนึ่งในห้านักเทนนิสชาย ที่ได้เป็นแชมเปียนเทนนิสแกรนด์สแลมครบจากทุกประเภทสนาม (คือ ฮาร์ดคอร์ต คอร์ตหญ้า และคอร์ตดิน) ถึงแม้ว่าเขาจะไม่เคยชนะเลิศเฟรนช์โอเพน เนื่องจากในปี 1976 ที่เขาชนะเลิศยูเอสโอเพนนั้น เป็นการแข่งบนสนามดิน และปี 1974 เป็นการแข่งบนสนามหญ้า ด้านชีวิตส่วนตัว คอนเนอร์สเคยหมั้นกับคริส เอเวิร์ต และวางแผนจะแต่งงานกันในปี 1974 แต่ยกเลิกเสียก่อน เขาแต่งงานกับแพตตี แม็กไกวร์ นางแบบนิตยสารเพลย์บอย ในปี 1979 จนถึงปัจจุบัน</doc>
