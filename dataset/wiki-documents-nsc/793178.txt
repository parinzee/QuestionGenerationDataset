<doc id="793178" url="https://th.wikipedia.org/wiki?curid=793178" title="ปลาสร้อยนกเขาไฟ">ปลาสร้อยนกเขาไฟ ปลาสร้อยนกเขาไฟ หรือ ปลาสร้อยนกเขาแดง หรือ ปลาสร้อยนกเขาสีเพลิง (; ) ปลาทะเลชนิดหนึ่ง จำพวกปลาสร้อยนกเขา ในวงศ์ปลากะพงแสม (Haemulidae) เมื่อยังเป็นปลาวัยอ่อน มีความสวยงามและมีลวดลายสีสันเหมือนกับปลาสร้อยนกเขาชนิดอื่น ๆ ด้วยมีแถบสีเหลืองตัดกับสีดำชัดเจน เมื่อโตเต็มที่แล้วจะค่อย ๆ เปลี่ยนเป็นสีน้ำผึ้งและค่อย ๆ ซีดจางลงกลายเป็นสีเทาเสมอกันทั้งตัว ขอบครีบท้ายกลายเป็นสีดำสนิท มีความยาวได้ถึง 100 เซนติเมตร (39 นิ้ว) นับเป็นปลาสร้อยนกเขาที่มีขนาดใหญ่ที่สุดในโลก พบกระจายพันธุ์ในมหาสมุทรอินเดียและแปซิฟิก ในน่านน้ำไทยพบทั้งฝั่งอ่าวไทยและทะเลอันดามัน แถบชายฝั่ง, แนวปะการัง รวมถึงแหล่งน้ำกร่อย เช่น ปากแม่น้ำหรือชะวากทะเล มีเลี้ยงเป็นปลาสวยงามรวมถึงจัดแสดงตามสถานแสดงพันธุ์สัตว์น้ำต่าง ๆ แต่ไม่ค่อยได้รับความนิยมเนื่องจากเป็นปลาขนาดใหญ่คล้ายปลาเศรษฐกิจมากกว่า และสีสันไม่สวย ทั้งที่เป็นปลาที่มีอุปนิสัยกินง่าย แต่มีนิสัยก้าวร้าว หวงถิ่น จนถึงขนาดไล่กัดปลาตัวอื่นร่วมตู้ถึงกับตายได้ ด้วยในธรรมชาติเป็นปลาที่ออกหากินตามลำพังหรือเป็นคู่ก็มีพบไม่มาก</doc>
