<doc id="670599" url="https://th.wikipedia.org/wiki?curid=670599" title="สามเหลี่ยมปะการัง">สามเหลี่ยมปะการัง สามเหลี่ยมปะการัง () เป็นพื้นที่หนึ่งในทะเลและมหาสมุทรแปซิฟิกในภูมิภาคเอเชียตะวันออกเฉียงใต้ เป็นแนวปะการังที่เชื่อมต่อติดกันเป็นรูปสามเหลี่ยมระหว่างน่านน้ำของหลายประเทศ ครอบคลุมพื้นที่ของทะเลประเทศฟิลิปปินส์, มาเลเซีย, อินโดนีเซีย, ปาปัวนิวกินี, หมู่เกาะโซโลมอน และติมอร์เลสเต คิดเป็นพื้นที่ 5.7 ล้านตารางกิโลเมตร ปะการังในสามเหลี่ยมปะการัง คิดเป็นสัดส่วนถึง 1 ใน 3 ของจำนวนปะการังที่มีทั้งหมดในโลก และมีความหลากหลายทางชีววิทยาและชนิดพันธุ์ของปลามากถึงร้อยละ 35 ของปลาที่อาศัยในแนวปะการังทั่วทั้งโลก จากความหลากหลายเช่นนี้ทำให้ได้รับการขนานนามว่าเป็น "ป่าแอมะซอนแห่งทะเล" ในปี ค.ศ. 2007 กองทุนสัตว์ป่าโลก (WWF) ได้พิจารณาให้สามเหลี่ยมปะการังมีความสำคัญสูงสุดในการอนุรักษ์ทางทะเล และมีความเสี่ยงที่จะถูกคุกคาม โดยทำการเปิดตัวโครงการสามเหลี่ยมปะการังขึ้นในปีเดียวกัน โดยนักวิทยาศาสตร์จากมหาวิทยาลัยควีนส์แลนด์ ประเทศออสเตรเลีย ได้ลงพื้นที่สำรวจสามเหลี่ยมปะการัง โดยใช้กล้องสำรวจใต้น้ำอัตโนมัติ ทำการเก็บข้อมูลในวงกว้างอย่างที่ไม่เคยทำมาก่อน โดยใช้เวลาเกือบสามสัปดาห์เพื่อนำภาพที่ได้มาวิเคราะห์ด้วยซอฟต์แวร์ที่มีความซับซ้อน เพื่อดูความสมบูรณ์ของระบบนิเวศปะการัง หลังจากต้องเผชิญความเปลี่ยนแปลงของภูมิอากาศ จากข้อมูลดังกล่าว นอกจากให้ความเข้าใจสภาพของสามเหลี่ยมปะการังแล้ว ยังจะช่วยให้เข้าใจภาพรวมของแนวปะการังอื่น ๆ ทั่วโลกอีกด้วย</doc>
