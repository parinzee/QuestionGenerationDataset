<doc id="674216" url="https://th.wikipedia.org/wiki?curid=674216" title="หอสมุดบัสกอนเซโลส">หอสมุดบัสกอนเซโลส หอสมุดบัสกอนเซโลส () หรือที่สื่อเม็กซิโกเรียกว่า เมกาบีบลีโอเตกา (หอสมุดขนาดใหญ่) เป็นหอสมุดในพื้นที่ทางตอนเหนือของกรุงเม็กซิโกซิตี (ย่านบวยนาบิสตาของเขตกูเอาเตม็อก) ซึ่งอุทิศให้แก่โคเซ บัสกอนเซโลส ผู้เป็นนักปรัชญาและอดีตผู้สมัครชิงตำแหน่งประธานาธิบดี รวมถึงเป็นอดีตประธานของหอสมุดแห่งชาติของเม็กซิโก หอสมุดมีพื้นที่ 38,000 ตารางเมตร (409,000 ตารางฟุต) และมีค่าใช้จ่ายที่วางแผนไว้เบื้องต้นที่ 954 ล้านเปโซ (ประมาณ 98 ล้านดอลลาร์สหรัฐ) รัฐสภาแห่งเม็กซิโกได้เสนอแผนการที่จะลดงบประมาณของปี ค.ศ. 2006 ซึ่งรวมถึงการตัดทั้งสามสาขาของรัฐบาล ในขณะที่พรรคกิจประเทศ (PAN) ได้นำเสนองบประมาณทางเลือกว่าให้เก็บทุนไว้สำหรับโครงการเอนซีโกเมเดียและหอสมุดบัสกอนเซโลส จากนั้น บีเซนเต ฟอกซ์ ผู้เป็นประธานาธิบดีแห่งประเทศเม็กซิโกได้ทำพิธีเปิดหอสมุด ณ วันที่ 16 พฤษภาคม ค.ศ. 2006 และกล่าวว่านี่คือหนึ่งในสิ่งก่อสร้างที่ทันสมัยที่สุดของศตวรรษที่ 21 และจะเป็นที่กล่าวขานไปทั่วโลก โดยพิธีเปิดได้จัดขึ้นหนึ่งสัปดาห์ก่อนถึงเส้นตายที่ประธานาธิบดีจะสามารถหาเสียงสำหรับการเลือกตั้งประธานาธิบดีในปี ค.ศ. 2006 หอสมุดเคยถูกปิดในเดือนมีนาคม ค.ศ. 2007 เนื่องจากความบกพร่องของโครงสร้างอาคาร โดยผู้ตรวจสอบบัญชีสูงสุดของรัฐบาลสหพันธ์ได้พบสิ่งผิดปกติของการก่อสร้าง 36 ประการ และยื่นคำร้องให้รับผิดชอบ 13 ประเด็นต่อข้าราชการที่เกี่ยวข้องกับการก่อสร้าง ความผิดปกติที่พบนั้นรวมถึงการวางผิดที่ของบล็อกหินอ่อนซึ่งมีค่าปรับปรุงถึง 15 ล้านเปโซ (ประมาณ 1.4 ล้านดอลลาร์สหรัฐ) หอสมุดตั้งอยู่ในย่านใจกลางเขตกูเอาเตม็อก ที่สถานีรถไฟใต้ดินบวยนาบิสตาซึ่งเป็นชุมทางรถไฟฟ้าใต้ดิน, รถไฟชานเมือง และเมโทรบัส ที่แห่งนี้ยังได้รับการประดับตกแต่งด้วยประติมากรรมของศิลปินหลายชิ้น ซึ่งรวมถึง บาเยนา (ปลาวาฬ) ของกาเบรียล โอรอซโก ที่ตั้งอยู่อย่างเด่นชัด ณ ศูนย์กลางของอาคาร ในสมัยการปกครองของเฟลีเป กัลเดรอน ได้มีความพยายามที่จะฟื้นฟูสภาพต่อด้วยเงินลงทุนเพิ่มเติมที่ 32 ล้านเปโซ (ประมาณ 3 ล้านดอลลาร์สหรัฐ) หอสมุดแห่งนี้ได้เปิดให้บริการประชาชนอีกครั้งในเดือนพฤศจิกายน ค.ศ. 2008 ซึ่งเป็นช่วงหลังจากนั้น 22 เดือนสถาปัตยกรรม สถาปัตยกรรม. ข้อเสนอการออกแบบสำหรับห้องสมุดที่ชนะ ได้รับการออกแบบโดยสถาปนิกชาวเม็กซิโกชื่ออัลเบร์โต กาลัช</doc>
