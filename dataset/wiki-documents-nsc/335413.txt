<doc id="335413" url="https://th.wikipedia.org/wiki?curid=335413" title="จีเซลล์">จีเซลล์ จีเซลล์ () เป็นบัลเลต์ความยาว 2 องก์ ออกแบบท่าเต้นโดยฌอง คอราลลี (Jean Coralli, 1779-1854) และชูลส์ เพอโรต์ (Jules Perrot, 1810-1892) ประกอบดนตรีที่แต่งโดยอดอล์เฟ แอดัม (Adolphe Adam, 1803-1856) คำร้องโดยชูลส์-อองรี เวอร์นอย เดอ แซงต์-จอร์จส (Jules-Henri Vernoy de Saint-Georges, 1799-1875) ซึ่งได้รับแรงบันดาลใจมาจากบทกวีของไฮน์ริช ไฮน์ กวีชาวเยอรมันคนสำคัญ และจากผลงานของวิกตอร์ อูโก กวีชาวฝรั่งเศส บัลเลต์เรื่องนี้ออกแสดงรอบปฐมทัศน์เมื่อวันที่ 28 มิถุนายน ค.ศ. 1841 ที่ Ballet de l'Opéra National de Paris ปารีส บทจีเซลล์นำแสดงโดย Carlotta Grisi ต่อมาคณะอิมพีเรียลบัลเลต์ของรัสเซีย ได้นำกลับมาแสดงใหม่ในปี ค.ศ. 1884, 1899 และ 1903เรื่องย่อ เรื่องย่อ. จีเซลล์เป็นเด็กสาวที่อาศัยอยู่กับแม่ในไร่องุ่นแถบแคว้นไรน์แลนด์ วันหนึ่งเธอได้พบกับดยุคอัลเบรชต์แห่งซิเลเซีย ที่กำลังจะแต่งงานกับเจ้าหญิงบาธิลด์ ธิดาของเจ้าชายแห่งฮุสตัน และได้ปลอมตัวเป็นชาวบ้านชื่อ รอยส์ เพื่อออกเที่ยวเตร่ จีเซลล์ตกหลุมรักรอยส์ตั้งแต่แรกพบ ทั้งที่ถูกห้ามปรามจากเพื่อนชายและแม่ ยามเมื่ออยู่ในห้วงแห่งความรัก จีเซลล์เฝ้าแต่คิดถึงชายหนุ่ม เธอหยิบดอกเดซีมาเด็ดกลีบออกทีละกลีบ เพื่อเสี่ยงทายว่ารอยส์รักและจริงใจต่อเธอหรือไม่ ต่อมาเมื่อเธอรู้ว่าแท้จริงแล้ว เขาเป็นบุคคลชั้นสูงที่กำลังจะแต่งงาน เธอเสียชีวิตลงด้วยหัวใจที่แตกสลาย เมื่อทราบข่าวร้าย อัลเบรชต์ได้ผละจากงานแต่งงาน และติดตามหาหลุมศพของจีเซลล์ เพื่อพร่ำพรรณนาความรักที่มีต่อเธอ อัลเบรชต์ถูกตามล่าเอาชีวิตโดยปิศาจร้ายชื่อ ไมร์ธา ราชินีแห่งวิลิสที่มีแต่ความเกลียดชัง วิญญาณของจีเซลล์จึงปรากฏตัวขึ้นเพื่อปกป้องชีวิตของคนรัก และจากไปในที่สุด</doc>
