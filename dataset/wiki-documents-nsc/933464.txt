<doc id="933464" url="https://th.wikipedia.org/wiki?curid=933464" title="การวางยาพิษเซียร์เกย์และยูเลีย สกรีปาล">การวางยาพิษเซียร์เกย์และยูเลีย สกรีปาล วันที่ 4 มีนาคม 2561 อดีตเจ้าหน้าที่ข่าวกรองทหารรัสเซียและสายลับบริติช เซียร์เกย์ สกรีปาล (Sergei Skripal) และธิดา ยูเลีย สกรีปาล (Yulia Skripal) ถูกวางยาพิษในซอลส์บรี ประเทศอังกฤษ ด้วยสารออกฤทธิ์ต่อระบบประสาทโนวีชอก (Novichok) ตามแหล่งข้อมูลอย่างเป็นทางการของสหราชอาณาจักร วันที่ 26 มีนาคม 2561 เซียร์เกย์ยังบาดเจ็บสาหัสในโรงยาบาลและแพทย์ระบุว่า เขาอาจไม่ฟื้นตัวอย่างสมบูรณ์อีก ไม่นานจากนั้น ยูเลียได้สติอีกครั้งและพูดได้ จ่าสืบสวน นิก ไบเลย์ (Nick Bailey) ก็อยู่ในการอภิบาลหลังได้รับการปนเปื้อนเมื่อเขาเข้าบ้านของเซียร์เกย์ สกรีปาล ในวันที่ 22 มีนาคม เขาฟื้นตัวเพียงพอออกจากโรงพยาบาล มีอีก 46 คนขอคำแนะนำทางการแพทย์หลังเกิดเหตุ แต่ไม่มีผู้ใดต้องได้รับการรักษา ในคริสต์ทศวรรษ 1990 เซียร์เกย์ สกรีปาลเป็นนายทหารในหน่วยอำนวยการข่าวกรองหลักของรัสเซีย (GRU) และทำงานเป็นสายลับสองหน้าให้ราชการข่าวกรองลับของสหราชอาณาจักรตั้งแต่ปี 2538 จนถูกจับกุมในกรุงมอสโกในเดือนธันวาคม 2547 เขาถูกพิพากษาลงโทษฐานกบฏต่อแผ่นดินและถูกศาลรัสเซียตัดสินจำคุกในนิคมเรือนจำ 13 ปีในปี 2549 เขาตั้งรกรากในสหราชอาณาจักรในปี 2553 หลังการแลกเปลี่ยนสายลับ เซียร์เกย์เป็นพลเมืองบริติช ยูเลียเป็นพลเมืองรัสเซีย และเดินทางจากกรุงมอสโกเพื่อเข้าพบบิดา ต่อมาในเดือนมีนาคม รัฐบาลบริติชกล่าวหารัสเซียว่าพยายามฆ่าและประกาศมาตรการลงโทษหลายอย่างต่อประเทศรัสเซีย รวมทั้งการขับนักการทูต การประเมินเหตุการณ์อย่างเป็นทางการของสหราชอาณาจักรได้รับการสนับสนุนจากพันธมิตรซึ่งใช้มาตรการขับนักการทูตรัสเซียเช่นกัน ประเทศรัสเซียปฏิเสธข้อกล่าวหาและตอบสนองด้วยการขับนักการทูตเช่นกัน และกล่าวหาบริเตนว่าเป็นผู้วางยาพิษเสียเอง</doc>
