<doc id="701863" url="https://th.wikipedia.org/wiki?curid=701863" title="ทูตแห่งเซารอน">ทูตแห่งเซารอน ทูตแห่งเซารอน () คือตัวละครในจินตนิยายของเจ. อาร์. อาร์. โทลคีนที่เกี่ยวกับมิดเดิลเอิร์ธ ปรากฏในนวนิยายลอร์ดออฟเดอะริงส์ ตอน กษัตริย์คืนบัลลังก์ ในฐานะผู้เจรจาแห่งเซารอน (บทบาทของเขาถูกตัดออกจากภาพยนตร์หลัก) เขาคือชายผู้มีสายเลือดแห่งนูเมนอร์มืด ปรากฏตัวออกมาเพียงเวลาสั้น ๆ เพื่อมาต่อรองกับกองทัพแห่งตะวันตกหน้าประตูดำแห่งมอร์ดอร์ เขาพยายามเกลี้ยกล่อมให้อารากอร์นและแกนดาล์ฟยอมจำนนและให้เซารอนครอบครองมิดเดิลเอิร์ธ แต่แกนดาล์ฟปฏิเสธ ทูตแห่งเซารอนจึงนำกองทัพทั้งหมดออกจากมอร์ดอร์ เพื่อโจมตีพวกเขา เขายังเป็นที่รู้จักในนาม จอมพลแห่งบารัดดูร์ เขารับใช้เซารอนมาเกือบชั่วชีวิตของเขา เขาฝึกฝนเวทมนตร์และศาสตร์มืดมากมายแต่กลับลืมชื่อของตัวเอง ในฐานะทูตแห่งเซารอน "เขาเข้ารับใช้หอคอยทมิฬเมื่อมันผงาดอีกครั้ง" มีข้อถกเถียงเรื่องระยะเวลาที่ส่อความดังกล่าว หากหมายถึงการหวนคืนสู่มอร์ดอร์หนล่าสุดของเซารอน ทูตแห่งเซารอนจะรับใช้เซารอนเป็นเวลา 68 ปีเมื่อเขาเผชิญหน้าอารากอร์นและแกนดาล์ฟ แต่บ้างก็มีทฤษฎีว่าเนื่องจากมอร์ดอร์ "ผงาดอีกครั้ง" ระหว่างการหวนคืนของเซารอนไม่นานหลังจากการล่มสลายของเกาะนูเมนอร์ ทูตแห่งเซารอนก็อาจมีอายุเกิน 3000 ปี ซึ่งไม่น่าเป็นไปได้ เพราะไม่มีผู้ไม่เป็นอมตะใดอยู่ได้นานเพียงนั้น และโทลคีนกล่าวชัดเจนว่า เขาเป็นมนุษย์ธรรมดา มิใช่เจตภูติ</doc>
