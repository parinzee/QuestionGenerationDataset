<doc id="910766" url="https://th.wikipedia.org/wiki?curid=910766" title="โนรา (พรรณไม้)">โนรา (พรรณไม้) โนรา () หรือ กะลังจ่าง, กำลังช้างเผือก, พญาช้างเผือก, สะเลา เป็นพืชในสกุลโนรา ลักษณะเป็นไม้พุ่มกึ่งเลื้อยไม่ผลัดใบ อายุหลายปี ใบเป็นใบเดี่ยวรูปไข่ ปลายใบเรียวแหลม โคนมน ขอบใบเป็นคลื่น แผ่นใบหนาและเหนียว ก้านใบยาว 1-2 เซนติเมตร ดอกออกเป็นช่อที่ปลายยอด ดอกย่อยมี 10-30 ดอก กลีบเลี้ยงสีเขียวปลายแหลมเจือสีชมพู กลีบดอกสีขาวหรือชมพูอ่อน 5 กลีบ โคนสีเหลือง ปลายแตกเป็นครุย มีเกสรเพศผู้ยาว เส้นผ่านศูนย์กลางดอก 3-4 เซนติเมตร มีกลิ่นหอม ทยอยบาน 3-4 วัน ออกดอกเดือนธันวาคมถึงกุมภาพันธ์ ผลเป็นผลแห้งสีน้ำตาล มีปีก 3 อันประกบกัน เมื่อร่วงปลิวไปตามลม โนรามีถิ่นกำเนิดในอินเดีย เอเชียตะวันออกเฉียงใต้และฟิลิปปินส์ นิยมปลูกเป็นไม้ประดับเนื่องจากดอกมีกลิ่นหอม ใบและเปลือกต้นแก้ไอ แก้อักเสบ รักษาโรคผิวหนัง</doc>
