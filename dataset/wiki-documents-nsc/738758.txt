<doc id="738758" url="https://th.wikipedia.org/wiki?curid=738758" title="กาบรีเอล เปาลิสตา">กาบรีเอล เปาลิสตา กาบรีเอล อาร์มังดู จี อาเบรว () หรือที่รู้จักกันในชื่อ กาบรีเอล เปาลิสตา (Gabriel Paulista) หรือ กาบรีเอล (Gabriel) เกิดเมื่อวันที่ 26 พฤศจิกายน ค.ศ. 1990 เป็นนักฟุตบอลชาวบราซิล เล่นตำแหน่งกองกลางตัวรับ ปัจจุบันอยู่กับบาเลนเซีย ในลาลีกา ประเทศสเปน กาบรีเอล เกิดที่เซาเปาลู เป็นลูกคนสุดท้องในบรรดาพี่น้องทั้งหมด 5 คน ในครอบครัวที่ฐานะยากจนมาก ถึงขนาดไม่มีประปาและไฟฟ้าใช้ เมื่อต้องการใช้ไฟต้องขโมยเครื่องปั่นไฟหลักมาใช้ ทุกคนจึงดิ้นรนทำทุกอย่างเพื่อปากท้อง สำหรับกาบรีเอลเลือกการเล่นฟุตบอล และผิดหวังเมื่อการทดสอบเข้าสู่ซานโตสไม่ประสบความสำเร็จ กาบรีเอลเริ่มอาชีพนักฟุตบอลกับวีตอเรียในปี ค.ศ. 2010 และเล่นให้กับบียาร์เรอัลเป็นเวลา 1 ฤดูกาลครึ่ง ก่อนจะย้ายมาอยู่กับอาร์เซนอลในเดือนมกราคม ค.ศ. 2015 ในพรีเมียร์ลีก ฤดูกาล 2015–16 ในนัดที่ 6 ของฤดูกาล ที่อาร์เซนอลเป็นฝ่ายบุกไปเยือนเชลซี ที่สนามสแตมฟอร์ดบริดจ์ กาบรีเอลมีเหตุทะเลาะวิวาทกับเดียโก โกสตา กองหน้าของเชลซี จนถูกใบแดงไล่ออกในช่วงครึ่งแรกของการแข่งขัน ซึ่งจากภาพช้าเห็นได้ชัดว่าโกสตาเป็นฝ่ายก่อเรื่องขึ้นก่อน ต่อมาทางอาร์เซนอลได้ยื่นอุทธรณ์ต่อสมาคมฟุตบอลอังกฤษ และมีมติให้กาบรีเอลรอดพ้นการถูกแบนห้ามลงแข่ง 3 นัด แต่ต่อมาก็ได้เปลี่ยนแปลงคำตัดสินให้เป็นแบน 1 นัด ในนัดที่ 7 ที่อาร์เซนอลเป็นฝ่ายบุกไปเยือนเลสเตอร์ซิตี ที่สนามคิงเพาเวอร์สเตเดียม กาบรีเอลยิงลูกแรกให้อาร์เซนอลได้ ในนัดที่ 19 ของฤดูกาล 2015–16 ซึ่งเป็นช่วงปลายปี ที่สนามเอมิเรตส์สเตเดียม เมื่อพบกับบอร์นมัท ซึ่งเป็นการเล่นในลีกที่ติดต่อกันถึง 3 นัดภายในเวลาไม่กี่วัน นับเป็นลูกแรกในนาทีที่ 27 ซึ่งอาร์เซนอลเอาชนะไปได้ 2-0 และส่งผลให้อาร์เซนอลมีคะแนนขึ้นนำในตาราง นอกจากนี้แล้วกาบรีเอลเข้าร่วมกับโครงการการกุศลของอาร์เซนอลเกี่ยวกับการช่วยเหลือสังคมในด้านต่าง ๆ เช่น การดูแลความยากไร้ของเยาวชน หรือจะเป็นการสร้างสนามฟุตบอลในประเทศอิรัก ก่อนเปิดฤดูกาล 2017–18 หลังจากเป็นตัวสำรองมานาน กอรปกับปัญหาการบาดเจ็บอยู่เสมอ ทำให้กาบรีเอลย้ายไปสู่บาเลนเซีย ในลาลีกา ของสเปน ด้วยสัญญาเป็นเวลา 5 ปี</doc>
