<doc id="152694" url="https://th.wikipedia.org/wiki?curid=152694" title="ถนนอุดมสุข">ถนนอุดมสุข ถนนอุดมสุข () เป็นถนนสายหนึ่งในเขตบางนาและเขตประเวศ กรุงเทพมหานคร เดิมคือ ซอยสุขุมวิท 103 มีระยะทางประมาณ 4 กิโลเมตร เป็นถนนแบบ 4 ช่องทางจราจรไม่มีเกาะกลาง แยกจากถนนสุขุมวิทที่ทางแยกอุดมสุขในพื้นที่แขวงบางนาเหนือ เขตบางนา ตรงไปทางทิศตะวันออก เมื่อถึงซอยอุดมสุข 29 (พุทธวิถี 1) เป็นเส้นแบ่งพื้นที่การปกครองระหว่างเขตบางนากับเขตพระโขนง จนกระทั่งข้ามคลองเคล็ดจึงเข้าพื้นที่แขวงหนองบอน เขตประเวศ แนวเส้นทางยังคงมุ่งไปทางทิศตะวันออกจนไปสิ้นสุดที่ทางแยกศรีอุดมซึ่งเป็นจุดตัดกับถนนศรีนครินทร์ โดยมีแนวถนนที่ตรงต่อเนื่องไปคือ ถนนเฉลิมพระเกียรติ ร.9 ถนนอุดมสุขเป็นถนนที่มีตลาดตลอดทั้งวัน โดยในตอนเช้าจะมีตลาดสด ส่วนตอนบ่ายจนถึงเย็นจะเริ่มแปรเป็นตลาดอาหารสำเร็จรูป ตลอดเส้นทางของถนนอุดมสุขมีสิ่งอำนวยความสะดวกหลายอย่าง เช่น ร้านบริการอัดรูป ธนาคาร สนามกอล์ฟ สนามเทนนิส ศูนย์พยาบาลสำหรับประชาชน ร้านตัดผม ร้านรับทำกุญแจ เป็นต้น</doc>
