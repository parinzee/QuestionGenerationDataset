<doc id="829389" url="https://th.wikipedia.org/wiki?curid=829389" title="แหวนวิเศษ">แหวนวิเศษ แหวนวิเศษ เป็นภาพยนตร์ไทย ในปี พ.ศ. 2472 โดยฝีพระหัตถ์ของพระบาทสมเด็จพระปกเกล้าเจ้าอยู่หัว ภายใต้นามแฝง นายน้อย ศรศักดิ์ โดยทรงเป็นผู้อำนวยการสร้าง แต่งเรื่อง และกำกับการแสดง ใช้ชื่อบริษัทผู้สร้างว่า ภาพยนตร์อัมพร ซึ่งก็คือนามของพระที่นั่งอัมพรสถาน เป็นภาพยนตร์เงียบ มีความยาว 25 นาที บนฟิล์ม 16 มม. มีอินเตอร์ไตเติลคั่นบอกความเป็นไปและบทเจรจาของแต่ละฉาก ถ่ายทำที่อ่าวธารเสด็จ และบริเวณน้ำตกธารเสด็จ เกาะพะงัน จังหวัดสุราษฏร์ธานี โดยทรงพระราชนิพนธ์บทภาพยนตร์ขึ้นในเรือพระที่นั่งมหาจักรี (ลำที่ 2) ระหว่างการเสด็จฯ ประพาสทางทะเล และโปรดเกล้าฯ ให้ถ่ายทำขึ้นที่เกาะพะงันในหมู่เกาะสมุย ตัวละครสวมบทบาทโดยพระประยูรญาติในราชวงศ์จักรี ในปี พ.ศ. 2556 หอภาพยนตร์ได้ลงทะเบียนเป็นมรดกของชาติครั้งที่ 3 จากภาพยนตร์ 25 เรื่อง ภาพยนตร์ แหวนวิเศษ บางส่วนอยู่ในสภาพชำรุดมาก ต่อมากรมศิลปากรมอบให้หอจดหมายเหตุภาพยนตร์และเสียงแห่งชาติออสเตรเลียช่วยดำเนินการอนุรักษ์ให้ด้วยการซ่อมแซมและฟื้นสภาพเพื่อพิมพ์ถ่ายทอดใหม่ จนเสร็จเรียบร้อยสมบูรณ์ ปัจจุบันยังจัดฉายให้ดูเป็นประจำ ที่ศาลาเฉลิมกรุงจำลอง ในพิพิธภัณฑ์สถานแห่งชาติ พระนครเนื้อเรื่อง เนื้อเรื่อง. ภาพยนตร์มีเนื้อหาเกี่ยวกับพ่อเลี้ยงที่มีลูกเลี้ยงถึง 5 คน จึงคิดพาลูกเลี้ยงไปปล่อยเกาะโดยบังคับให้หาผลไม้มาให้ ลูกเลี้ยงชื่อไอ้ซนพบกับนางพรายและเล่าเรื่องของพ่อเลี้ยงใจร้ายให้ฟัง นางพรายได้มอบแหวนวิเศษให้ ที่ให้ความปรารถนาเป็นจริง เด็ก ๆ จึงลองนำไปใช้กับพ่อเลี้ยงดู พ่อเลี้ยงต้องการแหวนจึงคิดกำจัดลูก ๆ ไอ้ซนชี้ให้พ่อเลี้ยงกลายเป็นสุนัขแต่ต่อมาให้กลับเป็นคนดังเดิม พ่อเลี้ยงรู้สำนึกจึงพากันกลับบ้าน ขณะขึ้นเรือแหวนวิเศษเกิดหลุดลงน้ำหายไปตัวละครตัวละคร. - ตาคง รับบทโดยพระเจ้าวรวงศ์เธอ พระองค์เจ้าออศคาร์นุทิศ กรมหมื่นอนุวัตน์จาตุรนต์ (นามแฝง นายอ๊อด แสงแก้ว) - อ้ายเก่ง รับบทโดยหม่อมเจ้าการวิก จักรพันธุ์ (นามแฝง เด็กชายต่วน ปีปนนท์) - อ้ายขี้เกียจ รับบทโดยหม่อมเจ้าอัฌชา จักรพันธุ์ (นามแฝง เด็กชายไหน ปีปนนท์) - อ้ายตะกละ รับบทโดยหม่อมเจ้ายุธิษเฐียร สวัสดิวัตน์ (นามแฝง เด็กชายเขล์ สุขเจริญ) - อ้ายซน รับบทโดยพระวรวงศ์เธอ พระองค์เจ้าจิรศักดิ์สุประภาต (นามแฝง เด็กชายเอียด แสงสว่าง) - หนูแหวน รับบทโดยหม่อมเจ้าสีดาดำรวง สวัสดิวัตน์ (นามแฝง เด็กหญิงสาดี สุขเจริญ) - นางพรายน้ำ รับบทโดยหม่อมหลวงบัว สนิทวงศ์ (นามแฝง นามสาวประทุม ชิดเชื้อ) - สุนักข์ รับบทโดยขุนช้าง สุนัขทรงเลี้ยงในสมเด็จพระนางเจ้ารำไพพรรณี พระบรมราชินี (นามแฝง นางนา ศรศักดิ์)</doc>
