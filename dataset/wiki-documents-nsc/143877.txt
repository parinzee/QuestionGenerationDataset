<doc id="143877" url="https://th.wikipedia.org/wiki?curid=143877" title="ภัตตาคารเอ็มเค">ภัตตาคารเอ็มเค ภัตตาคารเอ็มเค (; ชื่อเดิม: เอ็มเคสุกี้) เป็นธุรกิจร้านอาหารซึ่งมีประเภทสุกียากี้เป็นรายการหลัก บริหารงานโดย บริษัท เอ็มเค เรสโตรองต์ กรุ๊ป จำกัด (มหาชน) เปิดให้บริการเป็นครั้งแรกเมื่อปี พ.ศ. 2529 ปัจจุบันมีสาขามากกว่า 400 แห่งทั่วประเทศ นอกจากนี้ยังขยายกิจการไปถึงประเทศญี่ปุ่นและเวียดนามอีกด้วย จุดเริ่มต้นของภัตตาคารเอ็มเค เป็นร้านอาหารไทยคูหาเดียว ตั้งอยู่ภายในศูนย์การค้าสยามสแควร์ ดำเนินกิจการโดย ทองคำ เมฆโต ซึ่งซื้อกิจการมาจาก มาคอง คิงยี (Markon Kingyee - MK) ชาวฮ่องกง เมื่อปี พ.ศ. 2505 มีอาหารขึ้นชื่ออย่าง ข้าวมันไก่ ผัดไทย ผัดขี้เมา เนื้อตุ๋น ปลาช่อนแป๊ะซะ เนื้อย่างด้วยเตาถ่านแบบเกาหลี และต่อมาขยายเป็นสองคูหา จนกระทั่งปี พ.ศ. 2527 สัมฤทธิ์ จิราธิวัฒน์ อดีตประธานกรรมการบริษัท สรรพสินค้าเซ็นทรัล จำกัด ชักชวนให้ทองคำเปิดร้านอาหารไทย ภายในศูนย์การค้าเซ็นทรัลพลาซา ลาดพร้าว ด้วยชื่อร้านใหม่ว่า กรีน เอ็มเค ต่อมาเมื่อปี พ.ศ. 2529 ร้านกรีนเอ็มเคก็เปลี่ยนมาเป็น ร้านสุกี้เอ็มเคสาขาแรก ซึ่งในช่วงเดียวกันนี้ บุตรชาย-บุตรสาวและบุตรเขยของทองคำ ก็เข้าช่วยนำการตลาดสมัยใหม่มาดำเนินกิจการ พร้อมทั้งขยายสาขาเพิ่มขึ้นอย่างต่อเนื่อง ต่อมาเมื่อปี พ.ศ. 2539 เอ็มเคฯ เริ่มทยอยเปลี่ยนหม้อต้มสุกียากี้ จากระบบแก๊สหุงต้มมาเป็นการใช้ไฟฟ้า เพื่อความปลอดภัยยิ่งขึ้นของลูกค้าและพนักงาน พร้อมทั้งปรับปรุงรูปแบบการตกแต่งร้านและผลิตภัณฑ์ภายในร้านขึ้นใหม่ และนอกจากจะมีอาหารสด สำหรับลวกในหม้อต้มสุกียากี้แล้ว ยังมีอาหารประเภทอื่นให้บริการอีก เช่น เป็ดย่าง หมูแดง หมูกรอบ ติ่มซำ เป็นต้น นับถึงเดือนมีนาคม พ.ศ. 2560 ภัตตาคารเอ็มเคมีสาขามากกว่า 600 แห่งทั่วประเทศ ภายใต้แบรนด์ดำเนินการ 8 แบรนด์ นอกจากนั้น ยังมีสาขาที่ญี่ปุ่นอีก 32 แห่ง เวียดนาม 5 แห่ง ลาว 2 แห่ง สิงคโปร์ 7 แห่ง และกำลังขยายไปยัง เมียนมาร์ กัมพูชา อินโดนีเซีย และมาเลเซีย โดยนอกจากสาขาแบบทั่วไปแล้ว ภัตตาคารเอ็มเคฯ ยังเปิดให้บริการร้านสุกียากี้คุณภาพสูง ในชื่อเอ็มเคโกลด์ เมื่อ พ.ศ. 2543 และร้านสุกี้ยากี้เพื่อสุขภาพ ในชื่อเอ็มเคไลฟ์ เมื่อเดือนมีนาคม พ.ศ. 2560</doc>
