<doc id="224126" url="https://th.wikipedia.org/wiki?curid=224126" title="แรดขาว">แรดขาว แรดขาว () เป็นแรดชนิดที่ใหญ่ที่สุดในโลก มีชื่อวิทยาศาสตร์ว่า Ceratotherium simum จัดว่าเป็นสัตว์บกที่ใหญ่ที่สุดในโลกรองลงมาจากช้าง เพราะแรดขาวสามารถที่จะมีความยาวลำตัวได้ถึง 3.6-5 เมตร ความสูงของไหล่ 1.6-2 เมตร น้ำหนัก 2.3-3.6 ตัน มีผิวสีน้ำตาลอมเทาหรือเหลือง จนได้ชื่อว่า "แรดขาว" มีนอ 2 นอ ความยาวของนอที่ใหญ่ที่สุดอาจยาวได้ถึง 1.5 เมตร ริมฝีปากบนของแรดขาวจะเป็นรูปสี่เหลี่ยมไม่มีติ่งยื่นแหลมออกมาเหมือนแรดชนิดอื่น ๆ ทั้งนี้เพราะแรดขาวชอบที่จะกินหญ้าหรือพืชที่อยู่ตามพื้นดินหรือพุ่มไม้เตี้ย ๆ มากกว่าใบไม้ มีหูที่ยาวและปลายแหลม หน้าผากลาดและมน หัวไหล่นูนเป็นก้อน ผิวหนังเป็นตุ่มนูนเล็กน้อย ตามลำตัวไม่มีขน ยกเว้นที่ปลายหูและหาง กีบเท้ามีทั้งหมด 3 กีบ แรดขาวมีการกระจายพันธุ์บริเวณทวีปแอฟริกาตอนใต้ พบตั้งแต่ซูลูแลนด์ ถึงอุทยานแห่งชาติครูเกอร์ในแอฟริกาใต้ และยังพบได้ใน ซูดานตอนใต้, ยูกันดา และบริเวณใกล้ ๆ คองโก มีทั้งหมด 2 ชนิดย่อย คือ แรดขาวเหนือ (C. s. simum) และแรดขาวใต้ (C. s. cottoni) แรดขาวมักอยู่เป็นครอบครัวเล็ก ๆ ประกอบด้วยสมาชิกประมาณ 3-4 ในพื้นที่มีมีอาหารอุดมสมบูรณ์อาจพบอยู่หลายครอบครัวหากินอยู่ด้วยกัน บางครั้งอาจพบมากถึง 18 ตัว โดยมีตัวผู้คุมฝูงตัวเดียว นอกนั้นเป็นตัวเมียและลูก แรดขาวมีการกระจายถิ่นหากินกว้าง โดยใช้กองอุจจาระและปัสสาวะเป็นการบอกอาณาเขตของมัน ตัวเมียที่มีลูกจะยอมให้ตัวผู้เข้าใกล้เฉพาะตอนที่เป็นสัดเท่านั้น หลังจากผสมพันธุ์แล้ว ตัวเมียจะต่อสู้ไล่ตัวผู้ไปทันที ในฤดูร้อนชอบหลบร้อนตามร่มไม้หรือแช่ปลัก บางครั้งอาจแช่ปลักทั้งคืนเพื่อบรรเทาความร้อนและกำจัดแมลง ในฤดูหนาวจะนอนอาบทรายแทนการแช่ปลัก แรดขาวโตเต็มที่พร้อมจะผสมพันธุ์ได้เมื่ออายุ 7-10 ปี ฤดูผสมพันธุ์ ในช่วงเดือนกรกฎาคม-กันยายน ระยะการตั้งท้องนานประมาณ 18 เดือน มีอายุประมาณ 40-50 ปี ลูกแรดขาวจะอยู่ร่วมกับแม่จนอายุประมาณ 3-5 ปี โดยแรดตัวเมียจะออกลูกเพียงครั้งละตัว ในอดีตแรดขาวจะถูกล่าอย่าหนักเพื่อเอานอ โดยเฉพาะอย่างยิ่งในยุคล่าอาณานิคม จนทำให้ประชากรของแรดขาวเกือบสูญพันธุ์ แต่ปัจจุบันได้มีกฎหมายคุ้มครองแรดขาวและห้ามการล่าและค้าขายนอแรดอย่างเด็ดขาด รวมถึงแรดชนิดอื่น ๆ ด้วย ทำให้ประชากรของแรดขาวมีเพิ่มมากขึ้นจากการอนุรักษ์ แต่กระนั้นก็คงมีการลักลอบอยู่เป็นระยะ ๆชื่อ ชื่อ. ทฤษฎีที่นิยมที่สุดของที่มาของชื่อ "แรดขาว (White Rhinoceros)" คือการแปลจากภาษาดัตช์มาเป็นภาษาอังกฤษผิดพลาด คำว่า "white" ในภาษาอังกฤษมาจากการแปลที่ผิดพลาดของคำว่า "wijd" ในภาษาดัตช์ ซึ่งแปลว่า "กว้าง" ซึ่งหมายถึงความกว้างของปากแรด เริ่มมาจากคนตั้งถิ่นแรกพวกแรกๆที่พูดกาษาอังกฤษในประเทศแอฟริกาใต้แปล "wijd" เป็น "white" ทำให้สุดท้ายแรดปากกว้างถูกเรียกว่าแรดขาวและแรดอีกชนิดที่มีปากแหลมถูกเรียกว่าแรดดำ ภายหลังภาษาดัตช์และภาษาแอฟริกาหันมาใช้ตามภาษาอังกฤษโดยเรียกว่าแรดขาวด้วย ข้อเสนอของต้นกำเนิดคำนี้เป็นเรื่องเท็จ ก่อนจะมีการประมวลโดยนักเขียนชาวดัตช์ จากการตรวจสอบเอกสารของดัตช์และแอฟริกาที่เกี่ยวกับแรด ไม่มีหลักฐานแสดงว่าคำ "wijd" เคยถูกใช้เพื่ออธิบายถึงการปากแรด ทฤษฎีอื่นที่เป็นที่นิยมเสนอว่าชื่อมาจากแรดทั่วแอฟริกามีสีขาว อาจเป็นเพราะมันแช่ปลักในดินที่เป็นหินปะการังหรือมูลนก หรือนอของมันมีสีอ่อน ชื่ออื่นๆที่ไม่เป็นที่นิยมก็มีแรดปากเหลี่ยม ชื่อสกุล Ceratotherium ตั้งโดยนักสัตววิทยา จอร์น เอ็ดวาร์ด เกรย์ (John Edward Gray) ในปี ค.ศ. 1868 มาจากภาษากรีกโบราณ คำว่า keras (κερας) "เขา" และ therion (θηριον) "สัตว์ร้าย" Simum เป็นภาษากรีก simus (σιμος), แปลว่า "จมูกแบน"ลักษณะ ลักษณะ. แรดขาวเป็นสัตว์เลี้ยงลูกด้วยนมที่มีขนาดใหญ่ที่สุดรองจากช้าง มีร่างกายและหัวขนาดใหญ่ คอสั้น อกกว้าง ลำตัวรวมหัวยาว 3.4-4.2 ม.หางยาว 50-70 ซม.สูง 1.5-1.9 ม.หนัก 1400-3600 กก.เพศผู้หนักกว่าเล็กน้อย น้ำหนักมากที่สุดที่เท่าบันทึกไว้คือ 4500 กก. นอหน้าใหญ่กว่านอหลัง ทั่วไปยาว 90 ซม.อาจยาวถึง 150 ซม. แรดขาวมีตะโหนกบริเวณที่หลังคอเพื่อรองรับหัวที่มีขนาดใหญ่ มีขาสั้นอวบ แต่ละเท้ามี 3 กีบ สีของแรดมีสีน้ำตาลแกมเหลืองถึงเทาดำ มีขนแค่ที่หูและหาง มีปากกว้างแบนใช้สำหรับเล็มหญ้า</doc>
