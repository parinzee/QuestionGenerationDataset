<doc id="53864" url="https://th.wikipedia.org/wiki?curid=53864" title="สนามกีฬาจุฬาลงกรณ์มหาวิทยาลัย">สนามกีฬาจุฬาลงกรณ์มหาวิทยาลัย สนามกีฬาจุฬาลงกรณ์มหาวิทยาลัย เดิมชื่อ สนามกีฬาจารุเสถียร หรือเป็นที่รู้จักกันในชื่อ "สนามจุ๊บ" เป็นสนามกีฬาของจุฬาลงกรณ์มหาวิทยาลัย ถือเป็นสนามฟุตบอลหญ้าเทียมแห่งแรกของประเทศไทย ตั้งอยู่ภายในพื้นที่จุฬาลงกรณ์มหาวิทยาลัยฝั่งตะวันตกของถนนพญาไท บริเวณใต้อัฒจันทร์รอบสนามจัดเป็นห้องกิจกรรมหลายรูปแบบ และมีสนามเทนนิสอยู่อีกฝั่งหนึ่ง ตัวสนามจะอยู่ถัดจากโรงเรียนสาธิตจุฬาลงกรณ์มหาวิทยาลัย สนามกีฬาแห่งนี้เป็นสนามเหย้าของสโมสรฟุตบอลจามจุรี ยูไนเต็ด สนามกีฬาจุฬาลงกรณ์มหาวิทยาลัย ในสมัยที่ยังใช้ชื่อว่า สนามกีฬาจารุเสถียร เคยใช้เป็นสถานที่จัดการแข่งขันชิงแชมป์โลกมวยสากลรุ่นแบนตั้มเวท ระหว่าง จิมมี่ คาร์รัทเธอร์ เจ้าของตำแหน่งชาวออสเตรเลีย กับ จำเริญ ทรงกิตรัตน์ ผู้ท้าชิงชาวไทย เมื่อวันที่ 2 พฤษภาคม พ.ศ. 2497 ท่ามกลางฝนที่ตกลงมาอย่างหนักก่อนหน้านี้ แต่ก็มีจำนวนผู้ชมถึงกว่า 70,000 คน ทำให้ต้องเปลี่ยนกติกาจาก 15 ยก เป็น 12 ยก และนักมวยทั้งคู่ต้องถอดรองเท้าชกด้วยเท้าเปล่า นับเป็นมวยสากลสมัยใหม่คู่แรกและคู่เดียวตราบจนปัจจุบันที่ต้องชกในรูปแบบนี้ (และนับเป็นการชกมวยสากลชิงแชมป์โลกเป็นครั้งแรกของนักมวยชาวไทยด้วย) ผลการชกปรากฏว่า คาร์รัทเธอร์เป็นฝ่ายชนะคะแนนไปได้ สามารถป้องกันตำแหน่งได้สำเร็จ</doc>
