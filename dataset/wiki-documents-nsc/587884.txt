<doc id="587884" url="https://th.wikipedia.org/wiki?curid=587884" title="ออแดกซ์">ออแดกซ์ ออแดกซ์ () หรือ ร็องดอเนอร์ () เป็นรูปแบบของกีฬาจักรยานที่ผู้เข้าร่วมจะพยายามขี่จักรยานเป็นระยะทางไกลที่สุดเท่าที่จะทำได้ภายในระยะเวลาที่กำหนด โดยไม่เป็นการแข่งขันเพื่อจัดอันดับ เริ่มกำเนิดในประเทศอิตาลีในช่วงปลายคริสต์ศตวรรษที่ 19 โดยนักกีฬาจะขี่จักรยานเป็นกลุ่มต่อเนื่องให้ได้ระยะทางมากที่สุดในวันเดียว และเรียกตัวเองว่าเป็นพวก "ออแดกซ์" (audax มาจากคำว่า audacious แปลว่า "บ้าบิ่น") ออแดกซ์ครั้งแรกที่มีการบันทึกไว้ เกิดขึ้นเมื่อวันที่ 12 มิถุนายน ค.ศ. 1897 โดยนักจักรยานชาวอิตาลี 12 คน จากโรมไปยังเนเปิลส์เป็นระยะทาง 230 กิโลเมตร ปัจจุบันกีฬาออแดกซ์มีสองรูปแบบคือ รูปแบบดั้งเดิม ขี่จักรยานเป็นกลุ่มโดยไม่หยุดพักระหว่างทาง ปัจจุบันเรียกว่า ยูโรแดกซ์ (eurodax) นิยมในประเทศฝรั่งเศส เบลเยียม เนเธอร์แลนด์ และเยอรมนี และรูปแบบอิสระ () นักกีฬาสามารถเลือกขี่คนเดียว ขี่เป็นกลุ่ม หรือเลือกขี่ต่อเนื่องหรือหยุดพักระหว่างทางได้อย่างอิสระ ปัจจุบันเรียกว่า ร็องดอเนอร์ (randonneur) หรือ อาลูร์ลีบร์ (allure libre) หรือ เบรอแว (brevet) นิยมในหลายประเทศเช่น สหราชอาณาจักร สหรัฐอเมริกา แคนาดา ออสเตรเลีย บราซิล จีน ในบางประเทศใช้คำว่า ออแดกซ์ และร็องดอเนอร์ ในความหมายเดียวกัน การขี่จักรยานออแดกซ์/ร็องดอเนอร์ ในปัจจุบัน นิยมขี่เป็นระยะทางไกล 200, 300, 400, 600, 1200 กิโลเมตร เส้นทางไกลสุดที่จัดขึ้นคือ ระยะทาง 1400 กิโลเมตรภายใน 5 วัน จัดขึ้นที่สหราชอาณาจักรทุก 4 ปี</doc>
