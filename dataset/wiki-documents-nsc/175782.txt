<doc id="175782" url="https://th.wikipedia.org/wiki?curid=175782" title="ใหญ่ นภายน">ใหญ่ นภายน สมาน นภายน (19 ธันวาคม พ.ศ. 2467 - 18 พฤศจิกายน พ.ศ. 2552) นักดนตรี นักแต่งเพลง นักเขียน อดีตหัวหน้าวงดนตรีกรมประชาสัมพันธ์ ได้รับการเชิดชูเกียรติ รางวัลนราธิป ประจำปี พ.ศ. 2548 เป็นที่รู้จักในชื่อ "ใหญ่ นภายน" จากผลงานเขียนในต่วยตูน สมาน นภายน เป็นบุตรคนโตในจำนวน 5 คน ของนายโพธิ์ และนางเฉลิม นภายน เกิดที่ตำบลหลังวัดแก้วแจ่มฟ้าล่าง ถนนสี่พระยา เขตบางรัก จบชั้นมัธยมจากโรงเรียนพร้อมการศึกษา แล้วศึกษาดนตรีต่อที่โรงเรียนอิสระนุกูล เป็นลูกศิษย์ของ พระเจนดุริยางค์ เริ่มรับราชการที่กองดุริยางค์มณฑลทหารบกที่ 1 (ดุริยโยธิน) เมื่อ พ.ศ. 2493 และศึกษาเพิ่มเติมด้านการเรียบเรียงเสียงประสาน และรับราชการกรมประชาสัมพันธ์ สมาน นภายน มีผลงานแต่งเพลงมาร์ช เพลงประกอบละคร เพลงประกอบภาพยนตร์ เป็นจำนวนมาก เป็นผู้อำนวยเพลง วงออร์เคสตรา และมีผลงานเขียนบทความสารคดี หัสนิยาย บทละคร สมาน นภายน ได้รับรางวัลนราธิป เมื่อ พ.ศ. 2548 และรางวัลเกียรติยศ "ผู้มีผลงานดีเด่นด้านวัฒนธรรม" พระราชทานจากสมเด็จพระเทพรัตนราชสุดาฯ เมื่อ พ.ศ. 2539 สมาน นภายน ได้ถึงแก่กรรมลง เมื่อเวลาประมาณ 08.00 น. ของวันที่ 18 พฤศจิกายน 2552 ที่โรงพยาบาลพระมงกุฎเกล้า เนื่องจากติดเชื้อในกระแสเลือด สิริอายุได้ 85 ปี มีกำหนดรดน้ำศพในวันที่ 19 พ.ย. เวลา 17.00 น. ที่ศาลา 7 วัดมกุฎกษัตริยาราม เขตพระนคร จากนั้นจะสวดพระอภิธรรมศพ ไปจนถึงวันที่ 25 พ.ย. เวลา 19.00.น. และเก็บศพไว้บำเพ็ญกุศลเป็นเวลา 100 วัน</doc>
