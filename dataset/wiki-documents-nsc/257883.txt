<doc id="257883" url="https://th.wikipedia.org/wiki?curid=257883" title="ไมเคิล เบิร์น">ไมเคิล เบิร์น ไมเคิล โธมัส เบิร์น (; 14 พฤษภาคม ค.ศ. 1985 — ) เป็นนักฟุตบอลชาวเวลส์ สามารถเล่นได้ทั้งกองกลางและกองหน้า ปัจจุบันค้าแข้งให้กับสโมสรหัวหิน ซิตี ในระดับลีกภูมิภาค ดิวิชัน 2 ภาคกลางตะวันตก เบิร์น เริ่มต้นการเล่นฟุตบอลอาชีพ โดยเป็นเด็กฝึกหัดของสโมสรโบลตัน วันเดอร์เรอร์ส แต่ก็ถูกปล่อยตัวออกหลังจากหมดสัญญาในปี 2546 ต่อมา เขาเซ็นสัญญากับสโมสรสต็อคปอร์ท เคาน์ตี้ ในช่วงเวลาที่เขาอยู่ที่สต็อกปอร์ท เขาได้ลงเล่นเพียงหนึ่งนัด ในนัดที่สต็อกปอร์ทแพ้สโมสรฟุตบอลน็อตตส์ เคาน์ตี้ 4-1 ซึ่งในนัดนี้เขาทำประตูได้อีกด้วย ต่อมา ในเดือนกันยายน 2547 เขาถูกส่งตัวให้สโมสร ลีห์ อาร์เอ็มไอ (ปัจจุบันคือสโมสรลีห์ เจเนซิส) ยืมไปใช้เป็นเวลาหนึ่งเดือน ต่อมา เขาก็ถูกสต็อกปอร์ทยกเลิกสัญญา จากนั้นในปี 2548 เขาก็เซ็นสัญญากับสโมสรฟุตบอลนอร์ธวิช วิคตอเรียที่เล่นอยู่ในลีกสมัครเล่นของอังกฤษ และเล่นให้นอร์ธวิชเป็นเวลา 3 ปี ต่อมา เบิร์น ได้มาทดสอบฝีเท้ากับสโมสรฟุตบอลนครปฐม และทำผลงานได้น่าพอใจจึงได้เซ็นสัญญา 1 ปีกับนครปฐม และถูกส่งประเดิมสนามในนัดเปิดฤดูกาลของไทยพรีเมียร์ลีก 2552 ที่นครปฐม เสมอกับบางกอก ยูไนเต็ด 0-0 ในวันที่ 8 มีนาคม 2552 และโชว์ฟอร์มได้ดีจนทำให้ทีมนครปฐมที่ก่อนเปิดฤดูกาลถูกมองว่าเป็นเต็งตกชั้นมีอันดับที่อยู่เหนือโซนตกชั้นค่อนข้างสูง และยังยิงประตูเองได้อีก 5 ลูก นำเป็นดาวยิงของทีมในเลกแรก เนื่องจากฟอร์มการเล่นที่ดีอย่างต่อเนื่อง ทำให้ สโมสรฟุตบอลชลบุรี ได้ติดต่อขอซื้อไปร่วมทีมด้วยค่าตัว 600,000 บาท เพื่อนำไปแทนที่ในตำแหน่งของสุรัตน์ สุขะที่ย้ายไปเล่นให้กับสโมสรฟุตบอลเมลเบิร์นวิคตอรี่ในเอลีก เบิร์นได้ประเดิมสนามในลีกนัดแรกให้กับชลบุรี ในนัดเปิดเลกสองที่เจอกับสโมสรฟุตบอลบีอีซี เทโรศาสน เมื่อวันที่ 26 กรกฎาคม 2552 โดยนัดนี้ ชลบุรีชนะไป 2-1 และเบิร์น ถูกส่งลงมาเป็นตัวสำรองแทนภานุวัฒน์ จินตะ ถึงแม้ว่าเบิร์นจะเกิดในเมืองแอชตัน-อันเดอร์-ไลน์ มณฑลเกรตเตอร์แมนเชสเตอร์ประเทศอังกฤษ แต่เขาก็เล่นให้กับทีมชาติเวลส์ ในระดับเยาวชน U17, U19 และ U21 (U21 เป็นตัวสำรองที่ไม่ได้ถูกส่งลงเล่น)</doc>
