<doc id="137151" url="https://th.wikipedia.org/wiki?curid=137151" title="แตง (ภาพยนตร์)">แตง (ภาพยนตร์) แตง เป็นภาพยนตร์สั้น ที่กำกับโดยรัตน์ เปสตันยี เมื่อ พ.ศ. 2480 เป็นภาพยนตร์สมัครเล่น ถ่ายด้วยฟิล์มขาวดำขนาด 16 ม.ม. มีความยาว 400 ฟุต เป็นเรื่องเกี่ยวกับหญิงหม้ายคนหนึ่งกับลูกชาย ภาพยนตร์เรื่องแตง ถูกส่งเข้าประกวดในเทศกาลภาพยนตร์สมัครเล่นสก็อตแลนด์ (Scottish Amateur Film Festival - SAFF) ประจำปี พ.ศ. 2481 (ค.ศ. 1938) ซึ่งจัดโดย The Mateor Film Producing Society ที่เมืองกลาสโกว์ ประเทศสก็อตแลนด์ เป็นประจำทุกปีตั้งแต่ ค.ศ. 1933 โดยในปีนั้นเมืองกลาสโกวมีการจัดงานแสดงสินค้านานาชาติ Empire Exhibition Glasgow งานเทศกาลภาพยนตร์ SAFF จึงเปิดรับภาพยนตร์ต่างประเทศเข้าประกวดเป็นปีแรก เทศกาลภาพยนตร์สมัครเล่นสก็อตแลนด์ ประจำปี 1938 ใช้ชื่อการประกวดว่า Empire Amateur Film Festival จัดขึ้นระหว่างวันที่ 26-28 พฤษภาคม พ.ศ. 2481 ภาพยนตร์สั้น แตง เข้าประกวดในสาย British Subjects Abroad (หนังจากพลเมืองอังกฤษจากนอกประเทศ) มีภาพยนตร์เข้าประกวด 13 เรื่องจาก 5 ประเทศ คือ ออสเตรเลีย อินเดีย โปรตุเกส สิงคโปร์ และสยาม กรรมการผู้ตัดสินคือ อัลเฟร็ด ฮิตช์ค็อก ภาพยนตร์สั้นแตงได้รับรางวัลชนะเลิศ เมื่อครั้งที่อัลเฟร็ด ฮิตช์ค็อก พร้อมด้วยอัลมา เรวิล ภรรยา เดินทางมากรุงเทพ เพื่อประชาสัมพันธ์ภาพยนตร์เรื่อง To Catch A Thief ในปี พ.ศ. 2498 รัตน์ เปสตันยี ได้มาต้อนรับพร้อมกับนำถ้วยรางวัลที่ได้มาเมื่อปี พ.ศ. 2481 มาอวดด้วย การที่รัตน์ เปสตันยี เคยกำกับภาพยนตร์สั้นได้รับรางวัลนี้ เป็นเหตุให้มูลนิธิหนังไทยจัดการประกวดประกวดภาพยนตร์สั้นเป็นประจำทุกปี ตั้งแต่ พ.ศ. 2540 ใช้ชื่อว่า "รางวัลรัตน์ เปสตันยี"</doc>
