<doc id="73998" url="https://th.wikipedia.org/wiki?curid=73998" title="แอวริล ลาวีน">แอวริล ลาวีน แอวริล ราโมนา ลาวีน () หรือ แอวริล ลาวีน (; ; เกิด 27 กันยายน พ.ศ. 2527) เป็นนักร้อง นักแต่งเพลงชาวแคนาดาและฝรั่งเศส แอวริล ลาวีน เกิดที่เบลล์วิลล์ ออนทาริโอ และวัยเด็กอาศัยในเมืองนาปานี ตอนอายุ 15 ปี เธอขึ้นร้องเพลงกับชาเนีย ทเวน ตอนอายุ 16 ปี เธอเซ็นสัญญาสองอัลบั้มกับสังกีดเอริสตาเรเคิดส์ มูลค่ามากกว่า 2 ล้านดอลลาร์สหรัฐ เมื่อเธออายุ 17 ปี ลาวีนเข้าสู่วงการดนตรีด้วยอัลบั้มเปิดตัว เล็ตโก กลายเป็นหนึ่งในศิลปินแนวป็อปพังก์ที่เป็นที่นิยมที่สุด เป็นเหตุให้เธอได้ชื่อว่าเป็น "นักดนตรีแนวสเกตพังก์" และ "เจ้าหญิงป็อปพังก์" ตั้งแต่เปิดตัว เธอทำยอดขายได้มากกว่า 30 ล้านอัลบั้ม และ 50 ล้านซิงเกิลทั่วโลก อัลบั้ม เล็ตโก ทำให้ลาวีนเป็นนักร้องหญิงเดี่ยวคนแรกที่ขึ้นอันดับ 1 ในสหราชอาณาจักร นับถึง ค.ศ. 2013 เธอขายได้มากกว่า 7 ล้านชุดในสหรัฐอเมริกา และมากกว่า 16 ล้านชุดทั่วโลก ซิงเกิลที่แจ้งเกิด "คอมพลิเคทิด" ขึ้นอันดับหนึ่งในหลายประเทศทั่วโลก เช่นเดียวกับอัลบั้มเล็ตโก ต่อมา สตูดิโออัลบั้มที่สอง อันเดอร์มายสกิน ออกจำหน่ายในเดือนพฤษภาคม ค.ศ. 2004 และเป็นอัลบั้มแรกที่ขึ้นอันดับหนึ่งบนบิลบอร์ด 200 ขายได้มากกว่า 10 ล้านชุดทั่วโลก อัลบั้มที่สาม เดอะเบสต์แดมน์ธิง ออกจำหน่ายในเดือนเมษายน ค.ศ. 2007 เป็นอัลบั้มที่สามที่ขึ้นอันดับ 1 ในสหราชอาณาจักร และมีซิงเกิลอันดับ 1 บนบิลบอร์ดฮอต 100 เพลงแรกคือ "เกิร์ลเฟรนด์" ลาวีนทำเพลงอันดับหนึ่งได้ทั้งหมด 6 เพลงทั่วโลก ได้แก่ "คอมพลิเคทิด" "สเกตเตอร์บอย" "ไอม์วิดยู" "มายแฮปปีเอนดิง" "โนบอดีส์โฮม" และ "เกิร์ลเฟรนด์" ลาวีนเป็นหนึ่งในศิลปินที่ขายดีเป็นอันดับต้น ๆ ในสหรัฐอเมริกา ทำยอดขายได้ 11 ล้านชุด รับรองโดยสมาคมผู้ประกอบกิจการเพลงของสหรัฐอเมริกา (RIAA) สตูดิโออัลบั้มที่สี่ กูดบายลัลลาบาย ออกจำหน่ายในเดือนมีนาคม ค.ศ. 2011 เป็นอัลบั้มที่ติดสิบอันดับแรกบนบิลบอร์ด 200 ของสหรัฐฯ และในชาร์ตอัลบั้มแห่งสหราชอาณาจักร และเป็นอัลบั้มอันดับ 1 อัลบั้มที่สามในญี่ปุ่น และออสเตรเลีย หลังจากออกอัลบั้มกูดบายลัลลาบายได้ 3 เดือน ลาวีนเริ่มทำอัลบั้มที่ห้าโดยใช้ชื่อตนเองเป็นชื่ออัลบั้ม ออกจำหน่ายโดนสังกัดอีพิกเรเคิดส์ ในวันที่ 1 พฤศจิกายน ค.ศ. 2013 หลังจากเธอออกจากสังกัดอาร์ซีเอเรเคิดส์ใน ค.ศ. 2011 ลาวีนเคยพักงานดนตรี และหันไปแสดงภาพยนตร์และออกแบบเสื้อผ้าและน้ำหอม เธอพากย์เสียงเฮเธอร์ ตัวหนูเวอร์จิเนียโอพอสซัม ในภาพยนตร์แอนิเมชันเรื่อง แก๊งค์สี่ขา ข้ามป่ามาป่วนเมือง เมื่อ ค.ศ. 2006 ในปีเดียวกันนั้น เธอได้ปรากฏในภาพยนตร์เรื่อง แฉ! ขบวนการอาหารขยะ ใน ค.ศ. 2008 ลาวีนเปิดตัวชุดเสื้อผ้าแอบบีดอว์น และใน ค.ศ. 2009 เธอออกน้ำหอมชื่อแบล็กสตาร์ และตามด้วยน้ำหอมตัวที่สองชื่อ ฟอร์บิดเดินโรส ใน ค.ศ. 2010 และน้ำหอมตัวที่สามชื่อ ไวลด์โรส ใน ค.ศ. 2011 ในเดือนกรกฎาคม ค.ศ. 2006 ลาวีนสมรสกับคนรักหนุ่ม เดริก วิบลี นักร้องและมือกีตาร์วงซัม 41 หลังคบกันได้สองปี การสมรสยาวนาน 4 ปี และในเดือนตุลาคม ค.ศ. 2009 ลาวีนฟ้องหย่า วิบลีและลาวีนยังคงทำงานกันต่อไป โดยวิบลีผลิตอัลบั้มชุดที่สี่ให้เธอ รวมถึงซิงเกิล "อลิซ" เขียนเพลงนี้ประกอบถาะยนตร์ อลิซในแดนมหัศจรรย์ ของทิม เบอร์ตัน ลาวีนสมรสกับชาด ครูเกอร์ นักร้องนำวงนิกเคลแบ็ก ใน ค.ศ. 2013ผลงานผลงานอัลบัมผลงาน. ผลงานอัลบัม. - เล็ตโก (2002) - อันเดอร์มายสกิน (2004) - เดอะเบสต์แดมน์ธิง (2007) - กูดบายลัลลาบาย (2011) - แอวริล ลาวีน (2013)</doc>
