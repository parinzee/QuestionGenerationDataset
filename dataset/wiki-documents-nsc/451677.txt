<doc id="451677" url="https://th.wikipedia.org/wiki?curid=451677" title="อุดมลักษณ์ เพ็งนรพัฒน์">อุดมลักษณ์ เพ็งนรพัฒน์ นางอุดมลักษณ์ เพ็งนรพัฒน์ (สกุลเดิม ไตรสรณกุล) อดีตสมาชิกสภาผู้แทนราษฎรจังหวัดศรีสะเกษ ปัจจุบันสังกัดพรรคภูมิใจไทย เป็นภรรยาของนายแพทย์จาตุรงค์ เพ็งนรพัฒน์ อดีตกรรมการบริหารพรรคไทยรักไทย และน้องสาวของนายธีระ ไตรสรณกุล อดีตสมาชิกสภาผู้แทนราษฎรจังหวัดศรีสะเกษ สังกัดพรรคเพื่อไทยประวัติ ประวัติ. อุดมลักษณ์ เพ็งนรพัฒน์ เกิดเมื่อวันที่ 6 มีนาคม พ.ศ. 2508 ที่จังหวัดศรีสะเกษ เป็นบุตรของนายฮวด กับนางจือเฮียง ไตรสรณกุล เป็นน้องสาวของนายธีระ ไตรสรณกุล สมาชิกสภาผู้แทนราษฎรจังหวัดศรีสะเกษ สังกัดพรรคเพื่อไทย และนายวิชิต ไตรสรณกุล นายกองค์การบริหารส่วนจังหวัดศรีสะเกษ สำเร็จการศึกษาพยาบาลศาสตรและผดุงครรภ์ชั้นสูง จากวิทยาลัยนครราชสีมา สมรสกับนายแพทย์จาตุรงค์ เพ็งนรพัฒน์ มีบุตร 2 คนการทำงาน การทำงาน. อุดมลักษณ์ เพ็งนรพัฒน์ ประกอบวิชาชีพพยาบาล และเปิดสถานพยาบาลคลินิกอุดมลักษณ์การพยาบาลและผดุงครรภ์ ต่อมาได้ลงสมัครรับเลือกตั้งสมาชิกสภาผู้แทนราษฎร จังหวัดศรีสะเกษ (เขตอำเภอกันทรลักษ์) สังกัดพรรคมัชฌิมาธิปไตย ในการเลือกตั้งสมาชิกสภาผู้แทนราษฎรไทยเป็นการทั่วไป พ.ศ. 2550 แทนสามีที่ถูกตัดสิทธิ์ทางการเมือง ต่อมาได้ย้ายมาสังกัดพรรคภูมิใจไทย ซึ่งนางอุดมลักษณ์ เป็นหนึ่งในผู้ถูกเสนอชื่อให้เข้ารับตำแหน่งรัฐมนตรีช่วยว่าการกระทรวงสาธารณสุขแทนนายมานิต นพอมรบดี แต่ท้ายที่สุดตำแหน่งดังกล่าวตกเป็นของนางพรรณสิริ กุลนาถศิริ อุดมลักษณ์ ได้รับเลือกตั้งเป็น ส.ส. อีกสมัย ในการเลือกตั้งสมาชิกสภาผู้แทนราษฎรไทยเป็นการทั่วไป พ.ศ. 2554 สามารถเอาชนะนายแพทย์ภูมินทร์ ลีธีระประเสริฐ อดีต ส.ส.หลายสมัย และนายณรงค์สิทธิ์ เครือรัตน์ อดีต ส.ว.ศรีสะเกษ จากพรรคเพื่อไทย โดยเป็น ส.ส.เพียงคนเดียวของจังหวัดศรีสะเกษที่ไม่ได้สังกัดพรรคเพื่อไทยเครื่องราชอิสริยาภรณ์</doc>
