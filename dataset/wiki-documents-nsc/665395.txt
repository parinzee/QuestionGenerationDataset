<doc id="665395" url="https://th.wikipedia.org/wiki?curid=665395" title="แพคการ์ด">แพคการ์ด แพคการ์ด () เป็นยี่ห้อรถยนต์ระดับหรูของสหรัฐอเมริกา ผลิตโดยแพคการ์ด มอเตอร์ คาร์ คอมพานีแห่งเมืองดีทรอยต์ รัฐมิชิแกน และสตูเดอเบเกอร์-แพ็กการ์ด คอร์ปอเรชั่นแห่งเมืองเซาท์เบนด์ รัฐอินดีแอนา ในภายหลัง รถยนต์แพคการ์ดคันแรกถูกผลิตขึ้นในปี ค.ศ. 1899 และคันสุดท้ายในปี ค.ศ. 1958 แพคการ์ดถูกก่อตั้งโดยเจมส์ วอร์ด แพคการ์ด น้องชายของเขา วิลเลียม เดาด์ แพคการ์ด และหุ้นส่วนของพวกเขา จอร์จ ลูวิส ไวส์ ที่เมืองวาร์เรน รัฐโอไฮโอ ตั้งแต่ช่วงต้น ๆ จนถึงหลังทศวรรษ 1930 รถยนต์แพคการ์ดขึ้นชื่อว่าเป็นรถยนต์หรูหราที่ขายดีที่สุดยี่ห้อหนึ่งในตลาด และได้ถูกขนานนามว่าเป็น "สาม พี" แห่งรถยนต์หรูของสหรัฐอเมริกา โดยอีกสองยี่ห้อคือเพียร์ซ-แอร์โรว์และเพียร์เลส แต่ในช่วงยุคหลังสงคราม การที่แพคการ์ดพยายามเข้าสู่ตลาดชนชั้นกลางทำให้ภาพลักษณ์ความหรูหราของแพคการ์ดจืดจางลง รวมถึงไม่สามารถหาลูกค้าจากตลาดชนชั้นกลางทดแทนได้เพียงพอ ทำให้ยอดขายโดยรวมของแพคการ์ดตกลง แพคการ์ดจึงเลิกผลิตรถราคาระดับกลาง ในปี ค.ศ. 1954 แพคการ์ดจึงตัดสินใจรวมกิจการกับสตูเดอเบเกอร์ซึ่งก็กำลังประสบปัญหาทางการเงินเช่นกัน แต่ปัญหาของสตูเดเบเกอร์นั้นร้ายแรงกว่าที่แพคการ์ดได้คาดการณ์ไว้ รวมถึงการเรียกคืนรถยนต์แพคการ์ดที่มีตำหนิหลายล้านคัน ทำให้ชื่อเสียงของแพคการ์ดเสื่อมเสีย รถแพคการ์ดคันท้าย ๆ เป็นเพียงรถสตูเดอเบเกอร์ที่ถูกนำมาเปลี่ยนเพียงชื่อและรูปลักษณ์ภายนอก จนได้ชื่อเล่นว่า "แพคการ์ดเบเกอร์" (Packardbaker) ซึ่งไม่ประสบผลสำเร็จทางยอดขาย สตูเดอเบเกอร์จึงยุติการผลิตรถแพคการ์ดในเดือนกรกฎาคม ค.ศ. 1958 และถอนชื่อแพคการ์ดออกจากตลาดรถยนต์ในปี ค.ศ. 1959</doc>
