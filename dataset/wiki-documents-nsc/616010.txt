<doc id="616010" url="https://th.wikipedia.org/wiki?curid=616010" title="ปลากระดี่ช็อกโกแลต (สกุล)">ปลากระดี่ช็อกโกแลต (สกุล) ปลากระดี่ช็อกโกแลต เป็นชื่อสกุลของปลาน้ำจืดขนาดเล็กจำพวกหนึ่ง ใช้ชื่อสกุลว่า Sphaerichthys ในวงศ์ Macropodusinae อันเป็นวงศ์เดียวกับปลาในปลากัด (Betta spp.) และปลากริม (Trichopsis spp.) โดยอยู่ในวงศ์ใหญ่ Osphronemidae รูปร่างโดยรวมของปลาในสกุลนี้ คือ มีลำตัวขนาดเล็ก มีรูปร่างบาง แบนข้าง ส่วนหัวแหลม ตากลมโตมีขนาดใหญ่ มีสีลำตัวออกไปทางสีน้ำตาลเข้มหรือสีน้ำตาลแดงเหมือนช็อกโกแลต อันเป็นที่มาของชื่อ โดยที่ปลาตัวผู้จะมีสีแดงสดกว่าตัวเมีย และที่สำคัญคือ มีจุดเด่นที่เห็นได้ชัดคือ มีลายพาดขวางลำตัวเหมือนสร้อยสีขาว 3-4 ขีด (คำว่า Sphaerichthys ซึ่งเป็นชื่อสกุลหมายถึง วงกลม)ขนาดลำตัวโดยเฉลี่ยประมาณ 6 เซนติเมตร เป็นปลาที่พบได้ในมาเลเซีย, เกาะบอร์เนียว และเกาะสุมาตรา ในอินโดนีเซียเท่านั้น พบทั้งสิ้น 4 ชนิดนี้- Sphaerichthys acrostoma - Sphaerichthys osphromenoides - Sphaerichthys selatanensis - Sphaerichthys vaillanti เป็นปลาที่นิยมเลี้ยงเป็นปลาสวยงาม โดยเฉพาะในชนิด S. osphromenoides แต่ทว่าเป็นปลาที่เลี้ยงให้รอดได้ยากมากชนิดหนึ่ง เพราะเป็นปลาที่อาศัยอยู่ในน้ำที่มีอุณหภูมิค่อนข้างต่ำ คือ ประมาณ 28-29 เซลเซียส และมีสภาพความเป็นกรดของน้ำเล็กน้อยคือ ประมาณ 6-6.5 pH การผสมพันธุ์และวางไข่เหมือนกับปลาในวงศ์นี้สกุลอื่น ๆ คือ ตัวผู้เป็นฝ่ายก่อหวอดและเฝ้าดูแลจนฟักเป็นตัว แต่ทว่าเมื่อฟักเป็นตัวแล้ว ปลาตัวพ่อจะกินลูกของตัวเอง ซึ่งผู้ที่เลี้ยงจะต้องตักพ่อปลาออก</doc>
