<doc id="779068" url="https://th.wikipedia.org/wiki?curid=779068" title="เลโอโปลด์ รูซิคกา">เลโอโปลด์ รูซิคกา เลโอโปลด์ รูซิคกา (; 13 กันยายน ค.ศ. 1887 – 26 กันยายน ค.ศ. 1976) เป็นนักชีวเคมีชาวโครเอเชีย/สวิส เกิดที่เมืองวูคอวาร์ในจักรวรรดิออสเตรีย-ฮังการี (ปัจจุบันอยู่ในประเทศโครเอเชีย) มีชื่อเกิดว่าลาโวสลาฟ สเตปัน รูซิคกา (Lavoslav Stjepan Ružička) เป็นบุตรของสเตปัน รูซิคกาและลูบิกา เซเวอร์ เรียนระดับมัธยมศึกษาที่โรงเรียนในเมืองโอซีเยกโดยเขาตั้งใจจะเป็นพระ แต่ต่อมาเปลี่ยนมาเรียนวิชาเคมี รูซิคกาเรียนต่อที่สถาบันเทคโนโลยีคาร์ลสรูเออ หลังเรียนจบ รูซิคกาทำงานเป็นผู้ช่วยแฮร์มันน์ สเตาดิงเงอร์ อาจารย์ของเขาที่เมืองซูริก รูซิคกาศึกษาสารธรรมชาติหลายชนิดและสนใจในด้านอุตสาหกรรมน้ำหอม ในปี ค.ศ. 1923 รูซิคกาดำรงตำแหน่งที่สถาบันเทคโนโลยีแห่งสหพันธ์สวิสในซูริกและมหาวิทยาลัยในซูริก ขณะทำงานอยู่ที่นี่ รูซิคกาศึกษาสารมัสโคนซึ่งเป็นสารที่ให้กลิ่นชะมด ค้นพบการสังเคราะห์วงแหวนใหญ่รูซิคกา (Ruzicka large-ring synthesis) และสกัดฮอร์โมนเพศ แอนโดรสเตอโรนและเทสโทสเตอโรน ในปี ค.ศ. 1939 รูซิคกาได้รับรางวัลโนเบลสาขาเคมีจากผลงานการศึกษาพอลิเมทิลีนและเทอร์พีน ร่วมกับอดอล์ฟ บูเทนันต์ นักชีวเคมีชาวเยอรมัน ในช่วงสงครามโลกครั้งที่สอง รูซิคกาสร้างห้องปฏิบัติการขึ้นใหม่และร่วมงานกับนักวิทยาศาสตร์หลายท่าน รวมถึงวลาดิเมียร์ พรีล็อก รูซิคกาเกษียณในปี ค.ศ. 1957 และให้พรีล็อกดูแลห้องปฏิบัติการต่อ รูซิคกาเสียชีวิตในปี ค.ศ. 1976 ด้านชีวิตส่วนตัว รูซิคกาแต่งงาน 2 ครั้ง ครั้งแรกแต่งงานกับอันนา เฮาส์มันน์ระหว่างปี ค.ศ. 1912-1950 ปีต่อมาแต่งงานอีกครั้งกับแกร์ทรูด แอ็คคลิน การแต่งงานทั้งสองครั้งไม่มีบุตร</doc>
