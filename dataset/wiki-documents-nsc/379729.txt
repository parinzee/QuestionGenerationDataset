<doc id="379729" url="https://th.wikipedia.org/wiki?curid=379729" title="ใจอันไร้ที่พึ่งพา">ใจอันไร้ที่พึ่งพา ใจอันไร้ที่พึ่งพา (ฉบับ ค.ศ. 1999) หรือ คนสิ้นหวังตั้งมากมาย (ฉบับ ค.ศ. 1989) () เป็นเพลงจากภาพยนตร์แอนิเมชันของวอลต์ดิสนีย์พิกเจอส์ เรื่อง เงือกน้อยผจญภัย ซึ่งฉายครั้งแรกใน ค.ศ. 1989 และปรับปรุงใหม่อีกใน ค.ศ. 1999 เพลงนี้เขียนโดย เฮาเวิร์ด แอชแมน (Howard Ashman) และ อลัน เมนเคน (Alan Menken) และขับร้องโดย แพต แคร์รอล (Pat Carroll) เป็นเพลงที่เออร์ซูลาผีเสื้อสมุทร (Ursula the Sea Witch) ร้องแก่ แอเรียล (Ariel) เจ้าหญิงเงือกผู้เป็นนางเอกของเรื่อง เพื่อล่อลวงให้แอเรียลทำสัญญาขายเสียงให้แก่นาง แลกกับการที่นางจะปรุงน้ำมนต์เปลี่ยนแอเรียลเป็นมนุษย์ชั่วคราว เพลงนี้มีลักษณะประสมระหว่างแนวมหรสพบรอดเวย์ (Broadway Theatre) กับแนวเรื่องขบขันล้อเลียน (Burlesque) เฮาเวิร์ด แอชแมนอัดเพลงนี้ด้วยเสียงร้องของตนเอง ก่อนจะส่งไปให้แพต แคร์รอลฟัง เพื่อเชิญชวนให้เธอรับพากย์เป็นเออร์ซูลา ซึ่งเธอฟังแล้วก็ตกลง ฉบับที่เฮาเวิร์ด แอชแมนอัดนี้ก็ออกวางขายในซีดีสี่แผ่นชุด "เดอะมิวสิกบีไฮด์เดอะแมจิก" (The Music Behind the Magic) สำหรับแพต แคร์รอลเองให้สัมภาษณ์ว่า ในขณะอัดเพลง เธอได้ยืมอารมณ์บางช่วงบางตอนมาจากฉบับของเฮาเวิร์ด แอชแมนด้วย และเฮาเวิร์ด แอชแมนก็กล่าวว่า เขาดีใจที่เธอทำเช่นนั้น สิ่งที่น่าใฝ่ใจในเพลงนี้ คือ ช่วงที่เป็นคาถาที่เออร์ซูลาร้องอยู่ตอนท้าย ๆ เพลง ไม่เพียงแต่ท่องบ่นมันเท่านั้น โดยช่วงของคาถานี้ใช้ดนตรีแบบหีบเพลงโกธิก (Gothic organ) ส่วนเนื้อความของคาถานั้น อันที่จริงผู้แต่งเอาถ้อยคำที่พูดกันในชีวิตประจำวันมาผสมเรื่อยเปื่อย แล้วให้ร้องผูกเข้ากันอย่างรวดเร็วเท่านั้น มีความว่า ฉบับที่แพต แคร์รอลร้องนั้น ต่อมาบรรจุในซีดีรวมเพลงที่ขับร้องโดยตัวโกงของดิสนีย์ วางแผงใน ค.ศ. 1995 ชื่อ "เพลงของตัวโกง" (Rascal Songs) เป็นซีดีชุดสี่แผ่น และมีวัตถุประสงค์สำหรับส่งเสริมการขายของแมคโดนัลด์</doc>
