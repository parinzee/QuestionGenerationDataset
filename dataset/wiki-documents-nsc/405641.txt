<doc id="405641" url="https://th.wikipedia.org/wiki?curid=405641" title="ริกกี้ ฮุย">ริกกี้ ฮุย ริกกี้ ฮุย (, จีนตัวเต็ม: 許冠英, จีนตัวย่อ: 许冠英, พินอิน: Xǔ Guànyīng) อดีตนักแสดงและนักร้องชาวฮ่องกงที่มีชื่อเสียง โดยเฉพาะในแนวตลกชวนหัว ริกกี้ ฮุย มีชื่อในภาษาจีนว่า สวี กวนอิง เกิดเมื่อวันที่ 3 สิงหาคม ค.ศ. 1946 ที่อำเภอพานอวี๋ ในเมืองกวางโจว เป็นน้องชายคนรองในบรรดาพี่น้องตระกูลฮุยที่โด่งดังในแวดวงบันเทิงของฮ่องกงในยุคทศวรรษที่ 70-80 ซึ่งประกอบไปด้วย ไมเคิล ฮุย, สแตนลี่ย์ ฮุย, ริกกี้ ฮุย และ แซม ฮุย ริกกี้อพยพมาอาศัยอยู่ที่ฮ่องกงพร้อมกับครอบครัวตั้งแต่เล็ก ๆ ซึ่งแม้ทางครอบครัวจะมีความเป็นอยู่อัตคัดขัดสนเงินทอง โดยพ่อซึ่งเป็นหัวหน้าครอบครัวต้องทำงานทุกอย่างเพื่อจุนเจือครอบครัว แต่ในครอบครัวตระกูลฮุยก็ไม่เคยขาดเสียงเพลง ทั้งเสียงไวโอลินที่พ่อมักจะบรรเลง และงิ้วปักกิ่งที่ผู้เป็นแม่มักจะทำเป็นส่วนตัว เมื่อจบการศึกษา ริกกี้ เริ่มทำงานเป็นนักข่าวของ Agence France-Presse ต่อมาได้เข้าสู่วงการบันเทิง จากตัวบทประกอบที่บริษัทชอว์บราเดอร์ จนประสบความสำเร็จอย่างสูงในการร่วมงานกับ ไมเคิล พี่ชายคนโต และ แซม น้องชายคนเล็ก ซึ่งได้รับการจดจำในนาม "พี่น้องตระกูลฮุย" โดยเฉพาะกลางยุคทศวรรษที่ 70 กับภาพยนตร์ตลกภาษากวางตุ้ง ที่เข้ามาแทนภาพยนตร์ภาษาจีนกลาง ซึ่งได้เปลี่ยนแปลงแวดวงภาพยนตร์ฮ่องกงไปตลอดกาล ผลงานที่ทั้ง 3 ได้ร่วมงานกันและประสบความสำเร็จที่สุดก็คือ The Private Eyes ในปี ค.ศ. 1976 หรือ เก่งกับเฮง ภาพยนตร์ตลกที่บอกเล่าถึงวิถีชีวิตคนที่หาเช้ากินค่ำในฮ่องกง นอกจากนั้นยังมีงานที่ทั้งสามได้ร่วมงานกันอีก ได้แก่ The Contract ในปี ค.ศ. 1978, Games Gamblers Play ในปี ค.ศ. 1974 และ Security Unlimited ค.ศ. 1981 ซึ่งผลงานการแสดงของริกกี้ที่โด่งดังและถือได้ว่าประสบความสำเร็จที่สุด คือ การรับบท อาหมั่น ลูกศิษย์ของอาจิ่ว (หลิน เจิ้งอิง) นักพรตเหมาซานปราบผีดิบ ใน Mr. Vampire หรือ ผีกัดอย่ากัดตอบ ในปี ค.ศ. 1985 ที่เซ่อ ๆ ซ่า ๆ ทำให้ต้องเจ็บตัวบ่อย ๆ หรือประสบกับโชคร้ายจนกลายมาเป็นเอกลักษณ์ที่ติดตัว นอกจากงานแสดงแล้ว ริกกี้ ฮุย ยังมีความสามารถด้านการร้องเพลง แม้จะไม่ได้โด่งดังมีชื่อเสียงเช่นเดียวกับน้องชาย แซม ฮุย แต่ก็ถือว่าประสบความสำเร็จไม่น้อย มีผลงานอัลบั้มเดี่ยวออกมาหลายชุด และยังมีกำหนดจะขึ้นร่วมแสดงในคอนเสิร์ตของ แซม ฮุย ที่จะเปิดแสดงในเดือนเมษายน ที่ฮ่องกงในปี ค.ศ. 2012 ด้วย ริกกี้ ฮุย เสียชีวิตด้วยวัย 65 ปี ที่บ้านพักส่วนตัวที่เกาะเกาลูน โดยถูกพบว่านอนเสียชีวิตแล้วบนเตียง เมื่อคืนของวันที่ 8 พฤศจิกายน ค.ศ. 2011 โดยคาดว่าน่าจะเสียชีวิตมาเป็นเวลาพอสมควรแล้ว และน่าจะเป็นการเสียชีวิตจากโรคหัวใจ ที่เจ้าตัวเองป่วยอยู่ และรักษามานานหลายปี</doc>
