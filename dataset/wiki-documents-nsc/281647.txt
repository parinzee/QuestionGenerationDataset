<doc id="281647" url="https://th.wikipedia.org/wiki?curid=281647" title="โบฮีเมียนแรปโซดี">โบฮีเมียนแรปโซดี "โบฮีเมียนแรปโซดี" () เป็นเพลงร็อกอังกฤษของวงควีน เขียนโดยเฟรดดี เมอร์คิวรี ในผลงานอัลบั้มของวงในปี ค.ศ. 1975 ชุด A Night at the Opera เป็นเพลงในลักษณะการเขียนแบบฝันร้ายที่พรั่งพรูของจิตสำนึก มีโครงสร้างเพลงไม่ธรรมดา มีความเกี่ยวข้องกับดนตรีแรปโซดี มากกว่าดนตรีป็อป ไม่มีการร้องคอรัสในเพลง โดยเพลงแบ่งเป็นสามส่วนหลัก ทั้งท่อนโอเปร่า การร้องอะแคปเปลลา และท่อนโซโลแบบเฮฟวีร็อก ท่อนโอเปร่าอันโด่งดังในเพลงดังกล่าว ที่ฟังแล้วเหมือนยกวงโอเปร่าทั้งวงมาร้องให้ฟังนั้น อันที่จริงเกิดจากการร้องของสมาชิกเพียงแค่สามคนในวง ที่ร้องแยกกันเป็นหลายๆ แทร็กนับไม่ถ้วน (ว่ากันว่ามีมากถึง 180 แทร็ก) แล้วนำมาอัดทับกันจนกลายเป็นท่อนโอเปร่าท่อนเดียว โดยท่อนโอเปร่าที่ว่านั้นใช้เวลาไปกว่า 70 ชั่วโมงในการทำขึ้นมา ด้วยเหตุนี้เอง เวลาที่ Queen เล่นเพลงนี้ในคอนเสิร์ตถึงท่อนนี้ พวกเขาจึงต้องเปิดจากเทปเอา แล้วหลบไปข้างหลังเวที และต่อมาจึงตัดท่อนนี้ทิ้งไป เมื่อออกขายเป็นซิงเกิล "โบฮีเมียนแรปโซดี" ประสบความสำเร็จด้านยอดขายอย่างคาดไม่ถึง ติดอันดับ 1 บนยูเคซิงเกิลส์ชาร์ต นาน 9 สัปดาห์ และยังติดอันดับ 1 อีกครั้งในปี ค.ศ. 1991 หลังจากที่เฟรดดี เมอร์คิวรีเสียชีวิต มียอดขายรวม 2,176,000 ชุดและถือเป็นซิงเกิลที่ขายดีที่สุดในสหราชอาณาจักรตลอดกาลที่อันดับ 3 เป็นรองเพียงเพลง "Do They Know It's Christmas?" ของแบนด์เอด และ "Candle In The Wind 1997" ของเอลตัน จอห์น ซิงเกิลนี้ยังมีวิดีโอสำหรับประชาสัมพันธ์ซึ่งถือว่าเป็นแบบอย่างใหม่ของมิวสิกวิดีโอ ในช่วงส่งเสริมภาษาภาพของมิวสิกวิดีโอสมัยใหม่ ถึงแม้ว่ากระแสวิจารณ์จะมีทั้งบวกและลบ โดยเฉพาะอย่างยิ่งในอเมริกา "โบฮีเมียนแรปโซดี" ถือว่าเป็นงานชิ้นเอกและเป็นหนึ่งในเพลงที่ยอดเยี่ยมที่สุดตลอดกาล</doc>
