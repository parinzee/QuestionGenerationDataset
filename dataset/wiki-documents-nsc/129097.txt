<doc id="129097" url="https://th.wikipedia.org/wiki?curid=129097" title="TITV Everest 2007">TITV Everest 2007 TITV Everest 2007 มีชื่อเต็มว่า TITV The Everest: The Unlimited Spirit of Thailand 2007 ชื่อไทย “ปฏิบัติการเกียรติยศ สู่ยอดเอเวอเรสต์” เป็นโครงการส่งนักปีนเขาชาวไทย ขึ้นไปปีนยอดเขาเอเวอเรสต์ ในปี พ.ศ. 2550 ให้การสนับสนุนโดยสถานีโทรทัศน์ทีไอทีวี กรมประชาสัมพันธ์ และกองทัพเรือไทย โดยมีการส่งทีมงานไปถ่ายทำภาพยนตร์เบื้องหลังการปีนเขา และส่งมาตัดต่อเป็นรายการสารคดีเรียลลิตี้โชว์ ฉายทางโทรทัศน์ในประเทศไทย การปีนเขามีกำหนด 3 เดือนตั้งแต่วันที่ 1 กันยายน - 30 พฤศจิกายน พ.ศ. 2550 โดยใช้เวลาฝึกฝนร่างกาย และปรับตัวเป็นเวลา 45 วัน และเริ่มต้นปีนจากแคมป์ฐาน ใช้เวลา 39 วัน จนถึงยอดเขา มีเป้าหมายที่จะนำธงชาติไทย ธงธรรมจักร และธงตราสัญลักษณ์พระราชพิธีมหามงคลเฉลิมพระชนมพรรษา ๘๐ พรรษา ๕ ธันวาคม พุทธศักราช ๒๕๕๐ ไปปักบนยอดเขา เพื่อเทิดพระเกียรติพระบาทสมเด็จพระปรมินทรมหาภูมิพลอดุลยเดช โครงการนี้เกิดจากแนวคิดของชิบ จิตนิยม ผู้ประกาศข่าวสถานีโทรทัศน์ทีไอทีวี เมื่อครั้งไปเยิ่ยมชมวัดไทยลุมพินีเมื่อกลางปี 2550 โดยในครั้งแรกจะนำนายทหารหน่วยรบพิเศษของกองทัพเรือ 3 คน กองทัพอากาศ 3 คน และเจ้าหน้าที่ทีไอทีวี 1 คน อุปสมบทที่วัดไทยลุมพินี และเดินเท้านำธงธรรมจักรขึ้นไปประดับบนยอดเขา ต่อมาได้ยกเลิกแนวคิดนี้ไปด้วยข้อจำกัดเกี่ยวกับการดื่มน้ำและรับประทานอาหารของพระภิกษุ ในปี 2007 มีนักปีนเขาจำนวนมากที่ขึ้นสู่ยอดเขาเอเวอเรสต์ โดยขึ้นจากทางทิศเหนือ จากทิเบต ประเทศจีน และหลีกเลี่ยงการขึ้นจากทางทิศใต้ จากประเทศเนปาลเนื่องจากสถานการณ์ทางการเมืองไม่มั่นคง แต่สถานีโทรทัศน์ทีไอทีวีเลือกเส้นทางนี้ โดยให้เหตุผลว่าต้องการเดินทางจากประเทศเนปาล ซึ่งเป็นสถานที่ประสูติของสมเด็จพระสัมมาสัมพุทธเจ้า มีประมาณการค่าใช้จ่ายทั้งสิ้นประมาณ 450,000 ดอลลาร์สหรัฐ (ประมาณ 15 ล้านบาท) ใช้เวลาเตรียมการทั้งสิ้น 4 เดือน นักปีนเขาในทีม ประกอบด้วย คนไทยจำนวน 9 คน ทีมงานสนับสนุนชาวไทย ไกด์นำทางและลูกหาบเชอร์ปา นักปีนเขาทั้ง 9 คน ประกอบด้วย นักปีนเขาที่ผ่านการคัดเลือกจำนวน 9 คน เป็นทหารเรือ 3 คน ทีมงานทีไอทีวี 4 คน เป็นผู้หญิง 1 คน สมทบกับอนุศักดิ์ จงยินดี นักปีนเขาอิสระ ที่มีโครงการจะปีนยอดเขาเอเวอเรสต์ภายในปี พ.ศ. 2553 แต่ได้รับการสนับสนุนให้ร่วมทีมในปีนี้เป็นกรณีพิเศษอีก 1 คน แทนเจ้าหน้าที่ทีไอทีวีผู้ที่สละสิทธิ์ให้ไปแทน นักปีนเขาทั้ง 9 คน สามารถขึ้นถึงยอดเขาไอแลนด์พีกในช่วงของการฝึกซ้อม และในการปีนขึ้นเอเวอเรสต์ มี 4 คน ขึ้นไปได้ถึงแคมป์ 3 ที่ความสูง 7,300 เมตร มี 3 คน ขึ้นไปได้ถึงแคมป์ 4 ที่ความสูง 7,900 เมตร ทั้งสามคนนี้เตรียมที่จะขึ้นสู่ยอดเขาในวันที่ 7 พฤศจิกายน 2550 แต่ไม่สำเร็จเนื่องจากสภาพอากาศเลวร้าย นักปีนเขาทั้งหมดเดินทางกลับมาได้อย่างปลอดภัย นักปีนเขากลุ่มนี้ เป็นคนไทยกลุ่มแรกที่ปีนเอเวอเรสต์ขึ้นไปได้สูงเกิน 8,000 เมตร ก่อนหน้านี้มีคนไทยเคยปีนเอเวอเรสต์ แต่ไม่เคยขึ้นถึงระดับนี้ เช่น กิ่งแก้ว บัวตูม ขึ้นไปได้ถึงระดับ 7,000 เมตร เมื่อ พ.ศ. 2540 นอกจากนี้ยังมีคนไทยที่พยายามปีนเอเวอเรสต์ในปี พ.ศ. 2549 แต่ต้องล้มเลิกไปเพราะขาดผู้สนับสนุน และยังมีอีกกลุ่มหนึ่งที่วางโครงการจะปีนยอดเขาเอเวอเรสต์ ภายใน พ.ศ. 2553 ต่อมาในปี พ.ศ. 2551 หลังสิ้นสุดปฏิบัติการ TITV Everest 2007 ประมาณ 6 เดือน นายวิทิตนันท์ โรจนพานิช ผู้กำกับภาพยนตร์ และนักปีนเขาสมัครเล่นชาวไทย ก็สามารถปีน ยอดเขาเอเวอร์เรสต์ ได้สำเร็จ เมื่อวันที่ 22 พฤษภาคม พ.ศ. 2551 ในฐานะหัวหน้าทีมปีนเขา พร้อมกับทีมนักปีนเขาชาวเวียดนามอีก 3 คน ในภารกิจ Everest 2008 : Vietnam Sprit To The World ซึ่งถ่ายทอดเป็นรายการเรียลริตี้โชว์ Everest Vietnam ทางสถานีโทรทัศน์เอชทีวี ของ ประเทศเวียดนาม และมีนายวิทิตนันท์เป็นผู้อำนวยการผลิตรายการทีมงาน ทีมงาน. นักปีนเขา ประกอบด้วย1. เรือโทภิญโญ รุ่งเรือง (โญ) นายทหารหน่วยสงครามพิเศษทางเรือ กองเรือยุทธการ เป็นหัวหน้าทีม 2. เรือตรีไพรัตน์ พลายงาม (รัตน์) หัวหน้าชุดปฏิบัติการพิเศษ กองเรือป้องกันฝั่ง กองทัพเรือ 3. พันจ่าเอกเทพบุตร กิมจันทร์ (เสือ) ทหารหน่วยสงครามพิเศษทางเรือ นักกีฬาทีมชาติ 4. อนุกูล สอนเอก (กื๋อ) นักปีนผา นักสำรวจถ้ำ นักเขียนนิตยสารสารคดี 5. วันเพ็ญ สินธุวงษ์ (จุ๋ม) ผู้จัดการแผนกศูนย์ข้อมูลข่าว สถานีโทรทัศน์ ทีไอทีวี เป็นผู้หญิงคนเดียวในทีม 6. ดิลก ตามใจเพื่อน (ป้าย) โปรดิวเซอร์ สถานีโทรทัศน์ ทีไอทีวี 7. กิตติ จันทร์เจริญ (บรีส) ช่างภาพ สถานีโทรทัศน์ ทีไอทีวี 8. สุธน ยิ้มดี (นนท์) ช่างตัดต่อ สถานีโทรทัศน์ ทีไอทีวี 9. พิทักษ์ จุลาภา (ต้อง) โปรดิวเซอร์ สถานีโทรทัศน์ ทีไอทีวี (สละสิทธิ์ให้ อนุศักดิ์ จงยินดี เดินทางไปแทน) 10. อนุศักดิ์ จงยินดี (อ๊อด) นักธุรกิจ นักปีนเขาอิสระ ที่ได้รับเลือกเข้าร่วมทีมเป็นคนสุดท้าย ไกด์นำทาง และลูกหาบชาวเชอร์ปา จำนวน 170 คน นำโดย ตาชิ เทนซิง (Tashi Tenzing) ซึ่งเป็นหลานชายของเทนซิง นอร์เก ผู้ขึ้นถึงยอดเขาเอเวอเรสต์เป็นคนแรกพร้อมกับเอดมันด์ ฮิลลารี เมื่อ พ.ศ. 2496 ทีมงานสนับสนุน ประกอบด้วย- ชิบ จิตนิยม ผู้ประกาศข่าว เป็นผู้ต้นคิดและนำเสนอโครงการนี้ - ธนัท ตัณอนุชิตติกุล พิธีกรรายการโทรทัศน์ความคืบหน้าความคืบหน้า. - 1 กันยายน พ.ศ. 2550 - ทีมงานจำนวน 15 คน เดินทางออกจากประเทศไทย ไปเนปาล - 3 กันยายน พ.ศ. 2550 - อนุศักดิ์ จงยินดี เดินทางไปสมทบ - 8 กันยายน พ.ศ. 2550 - เดินทางถึงหมู่บ้านนัมเช บาซาร์ ระดับความสูง 3,440 เมตร ปากทางขึ้นสู่ภูเขาหิมาลัย - 15 กันยายน พ.ศ. 2550 - เดินทางถึงแคมป์ฐาน ยอดเขาไอแลนด์พีก ระดับความสูง 5,087 เมตร - 19 กันยายน พ.ศ. 2550 - ขึ้นถึงยอดเขาไอส์แลนด์พีค ระดับความสูง 6,189 เมตร เพื่อเป็นการฝึกซ้อม - 23 กันยายน พ.ศ. 2550 - เดินทางถึงแคมป์ฐาน ยอดเขาเอเวอเรสต์ ระดับความสูง 5,400 เมตร - 24 กันยายน พ.ศ. 2550 - ทำพิธีสักการะเทพี สครมาถา ตามประเพณีของเชอร์ปา - 11 ตุลาคม พ.ศ. 2550 - เดินทางถึงแคมป์ 1 ระดับความสูง 5,900 เมตร - 24 ตุลาคม พ.ศ. 2550 - เดินทางถึงแคมป์ 2 ระดับความสูง 6,500 เมตร - 5 พฤศจิกายน พ.ศ. 2550 - เดินทางถึงแคมป์ 3 ที่ความสูง 7,300 เมตร มีนักปีนเขาที่ยังปีนต่อได้ 4 คน คือ เรือโทภิญโญ เรือตรีไพรัตน์ พันจ่าเอกเทพบุตร และดิลก - 6 พฤศจิกายน พ.ศ. 2550 - เดินทางถึงแคมป์ 4 ที่ความสูง 7,900 เมตร ดิลก พลัดหลงกับเพื่อนต้องเดินทางกลับมาแคมป์ 3 ตามลำพัง - 7 พฤศจิกายน พ.ศ. 2550 - กำหนดขึ้นถึงยอดเอเวอเรสต์ ที่ความสูง 8,848 เมตร แต่ไม่สำเร็จเพราะลมแรงถึง 110-120 กม/ชม จึงกลับมาพักที่แคมป์ 2 ขึ้นไปได้สูงสุดที่ 8,500 เมตร - 9 พฤศจิกายน พ.ศ. 2550 - ยกเลิกภารกิจ เนื่องจากสภาพร่างกายของนักปีนเขา และสภาพอากาศไม่เอื้ออำนวย และเริ่มย่างเข้าสู่ฤดูหนาว - 11 พฤศจิกายน พ.ศ. 2550 - เดินทางจากแคมป์ฐานกลับกาฐมาณฑุ เพื่อนำธงทั้งสามผืนไปเก็บรักษาที่วัดไทยลุมพินี เพื่อให้นักปีนเขาชาวไทยชุดอื่น นำไปใช้ในปีต่อไป - 17 พฤศจิกายน พ.ศ. 2550 - กำหนดเดินทางกลับถึงประเทศไทยข้อวิจารณ์ข้อวิจารณ์. - ทีมงานของสถานีโทรทัศน์ไอทีวี ไม่ได้เป็นนักปีนเขาอาชีพ และร่างกายแข็งแรงเพียงพอ มีเพียงทหารเรือ 3 คน ที่มีการฝึกฝนร่างกายให้แข็งแกร่งอย่างสม่ำเสมอ และนักปีนเขาอาชีพ 2 คน ที่เคยปีนยอดเขาอื่นๆ มาแล้ว นอกจากนี้การเตรียมงานยังทำอย่างฉุกละหุก ต่างจากทีมอื่นๆ ที่มีการเตรียมการล่วงหน้าหลายปี - อันตรายของการปีนเขาที่ความสูงมากๆ เกิดจากปริมาณออกซิเจน(O) ในอากาศต่ำกว่าปริมาณที่ระดับน้ำทะเล (ที่แคมป์ฐาน เท่ากับ 50% ที่ยอดเขา เท่ากับ 30%) ประกอบกับความกดอากาศต่ำ ทำให้หลอดเลือดในร่างกายขยายตัว เมื่อร่างกายได้รับออกซิเจนไม่พอเพียง ร่างกายจะปรับตัวโดยสร้างเลือดเพิ่มขึ้น เพื่อนำออกซิเจนไปได้มากขึ้น ส่งผลให้เลือดเหนียวข้น และแข็งตัวได้ง่ายขึ้น ทำให้มีความเสี่ยงกับอาการลิ่มเลือดอุดตันที่หัวใจทำให้เกิดหัวใจวาย หรือที่สมอง</doc>
