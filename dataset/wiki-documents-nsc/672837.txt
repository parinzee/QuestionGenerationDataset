<doc id="672837" url="https://th.wikipedia.org/wiki?curid=672837" title="ชูการ์ (เพลงมารูนไฟฟ์)">ชูการ์ (เพลงมารูนไฟฟ์) "ชูการ์" () เป็นเพลงของวงดนตรีป็อปร็อกอเมริกัน มารูนไฟฟ์ จากสตูดิโออัลบั้มลำดับที่ห้า ไฟฟ์ (2014) แต่งโดยแอดัม เลอวีน, ลูคัสซ์ ก็อตต์วอลด์, เจคอบ แคชเชอร์ ฮินดลิน, ไมก์ พอสเนอร์, โจชัว โคลแมน และเฮนรี วอลเทอร์ โดยสองคนหลังมีส่วนในการผลิตเพลงด้วยโดยใช้ชื่อตนเองว่าแอมโม และเซอร์คัต เพลงถูกเผยแพร่ในคลื่นวิทยุเพลงร่วมสมัยในสหรัฐอเมริกาเป็นซิงเกิลที่สามของอัลบั้มเมื่อวันที่ 13 มกราคม ค.ศ. 2015 "ชูการ์" เป็นเพลงแนวดิสโก้ ฟังก์ป็อป และโซล นำเสนอเครื่องดนตรีหลากหลายชิ้น เช่น เครื่องตี คีย์บอร์ด และกีตาร์ ในด้านดนตรี เพลงทำให้นึกถึงผลงานของนักร้องอเมริกัน บรูโน มาร์ส และเคที เพร์รี "ชูการ์" ได้รับคำวิจารณ์ทั่วไปในด้านดีโดยนักวิจารณ์เพลงชื่นชมความรู้สึกจับใจและกลิ่นอายของดนตรียุคเก่า หลังจากออกอัลบั้มไฟฟ์ เพลงเปิดตัวบนชาร์ตเพลงในเกาหลีใต้ที่อันดับที่ 13 บนชาร์ตกาออนดิจิตอลชาร์ต และอันดับที่ 77 บนชาร์ตหลัก ในสหรัฐฯ เพลงขึ้นสูงสุดอันดับที่ 2 บนชาร์ตบิลบอร์ดฮอต 100 เป็นเพลงที่สามติดต่อกันจากอัลบั้มเดียวกันที่ขึ้นสิบอันดับแรกได้ ผู้กำกับภาพยนตร์ชื่อ เดวิด ด็อบกิน ถ่ายทำมิวสิกวิดีโอให้กับซิงเกิลในลอสแอนเจลิส เมื่อวันที่ 6 ธันวาคม ค.ศ. 2014 มีแรงบันดาลใจจากภาพยนตร์แนวโรแมนติกคอเมดีเรื่อง ป่วนให้ปิ๊ง แล้วชิ่งแต่ง มิวสิกวิดีโอแสดงมารูนไฟฟ์ร่วมงานแต่งงานหลายงานโดยไม่ได้รับเชิญ และเกิดขึ้นในเมืองเดียวและเกิดในวันเดียวกัน วิดีโอเผยแพร่ครั้งแรกวันที่ 14 มกราคม ค.ศ. 2015 และออกอากาศทางโทรทัศน์ครั้งแรกวันที่ 17 มกราคม เพลงนี้ยังถูกนำไปเล่นเป็นอังกอร์ของทัวร์คอนเสิร์ตมารูนไฟฟ์เวิลด์ทัวร์ 2015 ด้วย เพลงฉบับรีมิกซ์ ร้องรับเชิญโดยนิกกี มินาจ ออกให้ดาวน์โหลดในวันที่ 10 มีนาคม ทางร้านไอทูนส์ "ชูการ์" ได้เข้าชิงรางวัลแกรมมีสาขาการแสดงเพลงป็อปคู่หรือกลุ่ม ในงานประกาศรางวัลแกรมมีครั้งที่ 58การผลิตและการออกจำหน่าย การผลิตและการออกจำหน่าย. หลังจากไมก์ พอสเนอร์ นักร้องและนักแต่งเพลงชาวอเมริกัน ออกสตูดิโออัลบั้ม 31 มินิตส์ทูเทกออฟ (2010) เขาเริ่มแต่งเพลงใส่งานเพลงชื่อ เพจิส หนึ่งในเพลงที่จะใส่อัลบั้มนี้คือเพลง "ชูการ์" ซึ่งแอดัม เลอวีนได้ยิน และอยากให้มาอยู่ในอัลบั้มใหม่ของมารูนไฟฟ์ ซึ่งพอสเนอร์ไม่ยินยอม อย่างไรก็ตาม ในปี ค.ศ. 2014 เขาเปลี่ยนค่ายสังกัดและประกาศว่าจะไม่ออกอัลบั้มเพจิสแล้ว แต่จะออกงานเพลงใหม่ชิ้นอื่นแทน ในบทสัมภาษณ์กับนิตยสารบิลบอร์ด พอสเนอร์เสริมว่า "เพลงนี้คงจะอยู่แต่ในแล็ปท็อปของผม ดังนั้นผมจึงมอบเพลงนี้ให้เขา และตอนที่เขาบันทึกเสียง แอดัมเพิ่มรสชาติของเขาลงไปและแต่งเพิ่มบางส่วนด้วย ทั้งเนื้อร้องและจังหวะ และเขาก็ร้องมันได้ดี ผมเป็นแฟนตัวยง ดังนั้นผมจึงดีใจที่พวกเขาทำได้" เพลง "ชูการ์" ฉบับสุดท้ายแต่งโดยเลอวีน พอสเนอร์ ลูคัส ก็อตต์วอลด์ เจคอบ แคเชอร์ ฮินดลิน โจชัว โคลแมน และเฮนรี วอลเตอร์ เพลงผลิตโดยโคลแมน และวอลเตอร์ ภายใต้ชื่อแอมโม และเซอร์คัต "ชูการ์" บันทึกเสียงที่คอนเวย์เรคอร์ดิงสตูดิโอส์ ในฮอลลิวูด กับดร.ลู้กที่เดอะบู ในมาลิบู และเดอะมาเธอร์ชิป ในเชอร์แมนโอกส์ ขณะที่มิกซ์เสียงที่มิกซ์สตาร์สตูดิโอส์ ในเวอร์จิเนียบีช ดัก แม็กคีน คลินต์ กิบส์ โนอาห์ พาสโซวอย และโจนาธาน เชอร์ เป็นฝ่ายวิศวกรเสียง จอหน์ อาร์มสตรอง อีริก ไอแลนส์ ราเชล ฟินด์เลน และคาเมรอน มอนต์โกเมอรีช่วยฝ่ายวิศวกรเสียงในฐานะวิศวกรเสียงเสริม จอห์น เฮนส์ เป็นวิศวกรมิกซ์เสียงขณะที่เสียงเครื่องดนตรีและโปรแกรมมิงจัดการโดยมารูนไฟฟ์ ดร.ลู้ก แอมโม และเซอร์คัต อาร์ตี สมิธ เป็นช่างเทคนิคประจำเครื่องดนตรี อินเตอร์สโคปเรเคิดส์ส่งเพลงเข้าคลื่นวิทยุร่วมสมัยในสหรัฐอเมริกาในวันที่ 13 มกราคม ค.ศ. 2015 ในวันเดียวกัน วงเผยภาพปกซิงเกิลที่แสดงริมฝีปากสีแดงคาบน้ำตาลก้อน ไมก์ วอสส์ จากไอโดเลเตอร์ เรียกมันว่า "สีลูกกวาด" (candy-colored)</doc>
