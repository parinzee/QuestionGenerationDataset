<doc id="156472" url="https://th.wikipedia.org/wiki?curid=156472" title="จันทรา ชัยนาม">จันทรา ชัยนาม จันทรา ชัยนาม อดีตนักหนังสือพิมพ์ นักแสดง นักจัดรายการวิทยุ ปัจจุบันเป็นผู้จัดรายการโทรทัศน์ จันทรา ชัยนาม เคยเป็นนักเรียนทุน AFS จบการศึกษาจากคณะนิเทศศาสตร์ จุฬาลงกรณ์มหาวิทยาลัย เคยเป็นนักหนังสือพิมพ์ เขียนคอลัมน์สังคมใช้นามปากกาว่า "ขุนทอง" ให้กับหนังสือพิมพ์ประชาธิปไตย และเป็นบรรณาธิการคนแรกของนิตยสารดิฉัน ในปี พ.ศ. 2521 จันทรา ชัยนาม แสดงภาพยนตร์ไทย เรื่อง เทพธิดาบาร์ 21 รับบทเป็นโสเภณี กำกับโดย ยุทธนา มุกดาสนิท ร่วมแสดงโดย ไกรลาศ เกรียงไกร สุเชาว์ พงษ์วิไล สุดา ชื่นบาน และ วสันต์ อุตมะโยธิน เธอได้รับรางวัลนักแสดงนำหญิงยอดเยี่ยม รางวัลพระราชทานพระสุรัสวดี จากผลงานแสดงเพียงเรื่องแรกและเรื่องเดียวนี้ เคยแสดงละครโทรทัศน์ทางช่อง 3 เรื่อง "บ้านสนธยา" กำกับโดย ภัทราวดี ศรีไตรรัตน์ แสดงร่วมกับ ธัญญรัตน์ โลหะนันท์ ชลิต เฟื่องอารมย์ และเรวัติ พุทธินันทน์ ต่อมา จันทรา ชัยนาม ได้หันมาเป็นนักจัดรายการเพลงสากลทางวิทยุ จนได้รับสัมปทานบริหารคลื่นวิทยุ คลื่น 107.0 MHz ทำรายการวิเคราะห์ข่าว ต่อมาได้ถูกเรียกคลื่นคืนเมื่อ พ.ศ. 2544 จึงได้ยุติบทบาทการจัดรายการวิทยุไป และหันไปศึกษาพระพุทธศาสนา บวชชี และสามเณรี ปัจจุบันคุณจันทรา ชัยนาม กลับมาจัดรายการวิทยุอีกครั้ง คลื่น 106 MHz สถานีครอบครัวข่าว ทุกวันจันทร์ถึงศุกร์ เวลา 23.30 ถึง 00.50 น.</doc>
