<doc id="281767" url="https://th.wikipedia.org/wiki?curid=281767" title="ปิดตำนานบุรุษล้างโลก">ปิดตำนานบุรุษล้างโลก Der Untergang (, ดีวีดีในประเทศไทย ใช้ชื่อว่า ปิดตำนานบุรุษล้างโลก) เป็นภาพยนตร์เยอรมันที่ออกฉายในปี ค.ศ. 2004 กำกับโดย Oliver Hirschbiegel ภาพยนตร์มีเนื้อหาเกี่ยวความเป็นอยู่ของบุคคลใกล้ชิดอดอล์ฟ ฮิตเลอร์ในช่วงสิบวันสุดท้าย ขณะกองทัพรัสเซียระดมสรรพกำลังเข้าโจมตีเบอร์ลิน และเยอรมนีกำลังจะพ่ายแพ้สงครามโลกครั้งที่สอง แม้จะรู้ตัวว่าทหารรัสเซียกำลังรุกคืบเข้ามา ฮิตเลอร์ปฏิเสธคำขอของนายทหารคนสนิทที่ให้อพยพออกจากเบอร์ลิน จัดงานปาร์ตี้ในบังเกอร์ใต้ดินเพื่อเรียกขวัญกำลังใจ หลังจากแผนการรบครั้งสุดท้ายที่จะให้เฟลิกซ์ สไทเนอร์โจมตีเบอร์ลินให้ราบคาบประสบความล้มเหลว ฮิตเลอร์ก็ยังไม่ยอมหลบหนีออกจากเบอร์ลิน และฆ่าตัวตายพร้อมกับเอวา เบราน์ เมื่อวันที่ 30 เมษายน ค.ศ. 1945 ภาพยนตร์นำเสนอผ่านมุมมองของ เทราด์ ยุงเกอร์ เลขานุการหญิงของฮิตเลอร์ และนายแพทย์เอิร์นสต-กุนเทอร์ เช็งก์ ภาพยนตร์นำแสดงโดยบรูโน แกนซ์ นักแสดงชาวสวิสเป็นฮิตเลอร์, จูเลียน โคห์เลอร์ นักแสดงชาวเยอรมันเป็นเอวา เบราน์, อเล็กซานดรา มาเรีย ลารา เป็นเทราด์ ยุงเกอร์ และเบอร์จิท มินิชมายร์ เป็นเกอร์ดา คริสเตียน สองเลขานุการของฮิตเลอร์ที่ยืนหยัดทำงานจนถึงนาทีสุดท้าย และคอเรียนา ฮาร์ฟุช เป็นแมกดา ก็อบเบลส์ ภรรยาของโยเซฟ เกิบเบิลส์ รัฐมนตรีด้านการโฆษณาชวนเชื่อ ผู้ทำงานใกล้ชิดฮิตเลอร์ ภาพยนตร์ได้รับความชื่นชมถึงความสมจริง และได้รับการเสนอชื่อเข้าชิงรางวัลออสการ์ สาขาภาพยนตร์ภาษาต่างประเทศยอดเยี่ยม หลายฉากในภาพยนตร์ โดยเฉพาะฉากที่อดอล์ฟ ฮิตเลอร์ ระเบิดอารมณ์ใส่นายทหาร หลังจากได้รับรายงานว่าเยอรมนีกำลังจะแพ้สงคราม ถูกนำไปตัดต่อเป็นไวรัลวิดีโอ เผยแพร่ในเว็บไซต์แลกเปลี่ยนคลิปวิดีโอ เช่น ยูทูบ ในลักษณะล้อเลียน โดยใช้เสียงและภาพจริงจากในภาพยนตร์ แต่เพิ่มซับไตเติลเป็นเนื้อหาอื่นที่ไม่เกี่ยวข้อง เช่น เกี่ยวกับการเมือง กีฬา วิดีโอเกม รวมทั้งเรื่องการเลือกตั้งประธานาธิบดีสหรัฐอเมริกา ก็มีผู้นำมาล้อเลียนฮิลลารี คลินตัน</doc>
