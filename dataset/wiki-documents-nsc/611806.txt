<doc id="611806" url="https://th.wikipedia.org/wiki?curid=611806" title="นาตาเลีย ปอกลอนสกายา">นาตาเลีย ปอกลอนสกายา นาตาเลีย วลาดีมีรอฟนา ปอกลอนสกายา (; ; เกิด 18 มีนาคม 1980) เป็นอัยการสูงสุดแห่งสาธารณรัฐไครเมียประวัติ ประวัติ. นาตาเลียเกิดในมณฑลไครเมีย ประเทศยูเครน สำเร็จการศึกษาจากมหาวิทยาลัยมหาดไทยแห่งชาติคาร์กิฟ (Kharkiv National University of Internal Affairs) สาขาเยฟปาโตเรีย (Yevpatoria) ต่อมาในปี 2011 เธอได้รับแต่งตั้งเป็นพนักงานอัยการประจำเมืองซิมเฟอโรปอล (Simferopol) และรับผิดชอบคดีโด่งดังซึ่งรูวิม อาโรนอฟ (Ruvim Aronov) ผู้แทนราษฎรไครเมีย ถูกฟ้องฐานเป็นสมาชิกซ่องโจรชื่อ "บัชมากี" (Bashmaki) ในปี 2011 นั้นเอง เธอได้รับแต่งตั้งเป็นพนักงานอัยการฝ่ายคดีสิ่งแวดล้อมระหว่างเขต (inter-district environmental prosecutor) ประจำเมืองซิมเฟอโรปอล ต่อมา เธอได้รับโยกย้ายไปเป็นอัยการอาวุโส (senior prosecutor) ในสำนักงานอัยการสูงสุดยูเครน ณ กรุงเคียฟ เมืองหลวงประเทศยูเครน วันที่ 25 กุมภาพันธ์ 2014 นาตาเลียลาออกจากตำแหน่งอัยการอาวุโส ในหนังสือลาออกเธอเขียนว่า รู้สึกอดสูที่จะต้องอยู่ในแผ่นดินที่ "ปล่อยให้โจรผู้ร้ายเดินลอยหน้าลอยตาอยู่เต็มถนน" ซึ่งเป็นการเปรียบเปรยถึงกลุ่มนักปฏิบัติการหัวรุนแรงยูโรไมดาน (Euromaidan) ต้นสังกัดไม่อนุมัติการลาออก แต่ให้เธอพักราชการไปอยู่ไครเมียกับบิดามารดาแทน ต่อมาเมื่อไครเมียแยกจากประเทศยูเครนออกเป็นสาธารณรัฐไครเมียแล้ว เธอได้รับแต่งตั้งเป็นอัยการสูงสุดแห่งสาธารณรัฐดังกล่าวเมื่อวันที่ 11 มีนาคม 2014 เซอร์เกย์ อักสโยนอฟ (Sergey Aksyonov) นายกรัฐมนตรีไครเมีย แต่งตั้งเธอเข้าสู่ตำแหน่งดังกล่าวหลังจากที่อัยการสูงสุดคนก่อนขอขึ้นอยู่กับประเทศยูเครนต่อไป มีรายงานด้วยว่า ก่อนนาตาเลียได้รับแต่งตั้งเป็นอัยการสูงสุดนั้น นายกรัฐมนตรีได้เสนอตำแหน่งนี้ให้แก่บุรุษสี่คน แต่บุคคลทั้งสี่ไม่ยินดีรับ นาตาเลียยังวิพากษ์วิจารณ์กลุ่มยูโรไมดานมาตลอด และกล่าวว่า การเปลี่ยนแปลงการปกครองในประเทศยูเครนเป็น "รัฐประหารต่อต้านรัฐธรรมนูญ" (anti-constitutional coup) รัฐบาลยูเครนจึงฟ้องเธอเป็นคดีอาญา และถอดเธอจากตำแหน่งอัยการในประเทศยูเครน ครั้นวันที่ 26 มีนาคม 2014 เว็บไซต์กระทรวงมหาดไทยยูเครนประกาศจับนาตาเลียในฐานะอาชญากร ในปี 2556 ได้รับเลื่อนยศให้เป็นนิติกรยุติธรรมแห่งรัฐชั้นตรี ซึ่งในระบบราชการรัสเซียเป็นระดับเดียวกับยศทหารชั้นนายพล ระดับพลตรีความนิยมในอินเทอร์เน็ต ความนิยมในอินเทอร์เน็ต. เมื่อได้รับแต่งตั้งเป็นอัยการสูงสุดแห่งไครเมียเมื่อวันที่ 11 มีนาคม 2014 แล้ว นาตาเลียก็แถลงข่าวในวันนั้นเอง ในไม่ช้า เธอก็ได้รับความสนใจอย่างกว้างขวางในโลกอินเทอร์เน็ต ความน่ารักสะดุดตาของเธอเป็นเหตุให้ชาวญี่ปุ่นคนหนึ่งอัปโหลดคลิปวีดิทัศน์การแถลงข่าวนั้นลงเว็บไซต์ยูทูบ (YouTube) โดยใช้ชื่อว่า "อัยการสูงสุดคนใหม่ของไครเมียโคตรน่ารัก" (; New Attorney General of Crimea is too beautiful) และมีผู้เข้าชมมากกว่า 300,000 ครั้งในวันที่อัปโหลดนั้นเอง นอกจากญี่ปุ่นแล้ว นาตาเลียยังกลายเป็นกระแสนิยมในสาธารณรัฐประชาชนจีน และสื่อมวลชนจีนหลายสำนักรายงานปรากฏการณ์นี้ เช่น สำนักข่าวจีน (China News Service) และกวงหมิงออนไลน์ (Guangming Online) เธอยังเป็นที่กล่าวขวัญในเว็บไซต์อีกหลายแห่ง เป็นต้นว่า เรดดิต (Reddit) ตลอดจนบรรดาไมโครบล็อกจีน และวีเค (VK) เครือข่ายสังคมรัสเซีย อนึ่ง ยังมีการสร้างแฟนอาร์ตนาตาเลียที่มีความโมะเอะแบบอะนิเมะออกเผยแพร่ในอินเทอร์เน็ตจำนวนมาก โดยเฉพาะในพิกซิฟ (Pixiv) เว็บไซต์ญี่ปุ่นสำหรับเผยแพร่งานศิลปะ งานแบบอะนิเมะเหล่านี้ได้รับการรายงานจากสื่อมวลชนรายใหญ่หลายแห่งด้วย เช่น วอยซ์ออฟรัสเซีย (Voice of Russia) รัสเซียทูเดย์ (Russia Today) และกิจจานุเบกษารัสเซีย (Rossiyskaya Gazeta) รวมถึงบีบีซี (BBC) และบลูมเบิร์ก (Bloomberg) เมื่อมีการเผยแพร่แฟนอาร์ตจำนวนมากแล้ว ภาพลักษณ์ในชีวิตจริงของเธอก็ได้รับการเผยแพร่บนสื่อสังคมหลายแขนง และกลายเป็นกระแสนิยมไปทั่วโลก</doc>
