<doc id="852236" url="https://th.wikipedia.org/wiki?curid=852236" title="กุ้งพิงก์ฟลอยด์">กุ้งพิงก์ฟลอยด์ กุ้งพิงก์ฟลอยด์ (; ) กุ้งทะเลขนาดเล็กชนิดหนึ่ง ในวงศ์กุ้งดีดขัน หรือกุ้งกระเตาะ (Alpheidae) เป็นกุ้งที่เพิ่งค้นพบและได้รับการบรรยายเมื่อปี ค.ศ. 2017 กุ้งพิงก์ฟลอยด์ มีลักษณะเด่นที่มีลำตัวใสเกือบจะมองเห็นทะลุมีสีเขียวเหลือบ มีขนาดเล็กกว่ากุ้งดีดขันทั่วไป แต่มีจุดเด่นที่มีก้ามข้างขวาที่มีขนาดใหญ่สีชมพูสดใส จึงทำให้ได้ชื่อว่า "พิงก์ฟลอยด์" ตามชื่อของวงดนตรีร็อกระดับตำนานสัญชาติอังกฤษ พิงก์ฟลอยด์ อันเนื่องจากหัวหน้าคณะนักวิทยาศาสตร์จากพิพิธภัณฑ์ธรรมชาติวิทยา มหาวิทยาลัยอ๊อกซ์ฟอร์ด ผู้ทำการอนุกรมวิธานชื่นชอบในผลงานของวงมาตั้งแต่ยังเป็นวัยรุ่น อีกทั้งกุ้งพิงก์ฟลอยด์เป็นหนึ่งในกุ้งดีดขัน ที่สามารถดีดแรงน้ำด้วยก้ามขนาดใหญ่เป็นเสียงดังได้ถึง 210 เดซิเบล ซึ่งดังพอที่จะทำให้ปลาขนาดเล็กตายหรือช็อกได้ทันที ซึ่งเมื่อปี ค.ศ. 1980 วงพิงก์ฟลอยด์เคยถูกบันทึกว่าเสียงกลองทำให้ปลาในบ่อเลี้ยงข้าง ๆ สถานที่เล่นตายยกบ่อมาแล้ว พบกระจายพันธุ์ในซากปะการังที่ตายแล้วและซอกหินใต้น้ำของอ่าวปานามา บริเวณชายฝั่งมหาสมุทรแปซิฟิก</doc>
