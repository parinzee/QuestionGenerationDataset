<doc id="313746" url="https://th.wikipedia.org/wiki?curid=313746" title="ยูบีลองวิทมี">ยูบีลองวิทมี "ยูบีลองวิทมี" () เป็นเพลงแนวคันทรีป็อปของนักร้องนักแต่งเพลงชาวอเมริกัน เทย์เลอร์ สวิฟต์ เพลงเขียนโดยสวิฟต์ และลิซ โรส และผลิตโดยนาธาน แชปแมน เพลงออกจำหน่ายวันที่ 18 เมษายน ค.ศ. 2009 ผ่านสังกัดบิกแมชีนเรเคิดส์ เป็นซิงเกิลที่สามจากสตูดิโออัลบั้มที่สอง เฟียร์เลส (2008) สวิฟต์ได้แรงบันดาลใจในการเขียนเพลงหลังจากได้ยินเพื่อนผู้ชายคนหนึ่งทะเลาะกับคนรักทางโทรศัพท์ เธอแต่งเนื้อเรื่องหลังจากนั้นเอง เพลงมีคุณสมบัติของดนตรีป็อป และเนื้อเพลงเล่าเรื่องเกี่ยวกับสวิฟต์ที่โหยหาคนรักที่ไม่อาจเอื้อมถึง การตอบรับของเพลง "ยูบีลองวิทมี" มีทั้งแบบคละกันจนถึงด้านบวก เพลงได้รับรางวัลคิดส์ช้อยส์อะวอดส์ 2010 และได้เข้าชิงรางวัลแกรมมีสาขา เพลงแห่งปี บันทึกเสียงแห่งปี และนักร้องเดี่ยวเพลงป็อปหญิงยอดเยี่ยม "ยูบีลองวิทมี" ประสบความสำเร็จเชิงพาณิชย์เช่นกัน ติดสิบอันดับแรกในประเทศออสเตรเลีย แคนาดา นิวซีแลนด์ และสหรัฐอเมริกา ในสหรัฐอเมริกา เพลงขึ้นชาร์ตบิลบอร์ดฮอต 100 อันดับสูงสุดในขณะนั้น และเป็นซิงเกิลขายดีที่สุดซิงเกิลที่สามของสวิฟต์ เพลงมีผู้ฟังในคลื่นวิทยุมากที่สุดนับตั้งแต่เพลง "บรีด" ของเฟธ ฮิลล์ ทำไว้ใน ค.ศ. 2000 ด้วย ซิงเกิลได้รับการรับรองระดับแพลตินัม 6 ครั้งจากสมาคมผู้ประกอบกิจการเพลงของสหรัฐอเมริกา (RIAA) เพลงเป็นหนึ่งในซิงเกิลที่ขายดีที่สุดทั่วโลก ด้วยยอดขายมากกว่า 5.1 ล้านซิงเกิล (จากข้อมูลของสมาพันธ์ผู้ผลิตสิ่งบันทึกเสียงระหว่างประเทศ หรือ IFPI) มิวสิกวิดีโอเพลงกำกับโดยโรแมน ไวต์ วิดีโอเสนอสวิฟต์รับบทเป็นตัวละครสองตัวคือ เด็กคงแก่เรียน (ตัวเอกและตัวบรรยายเรื่อง) และเด็กสาวผู้โด่งดัง (ปฏิปักษ์และคนรัก) ขณะที่นักแสดง ลูคัส ทิลล์ รับบทแสดงนำชาย บทของวิดีโอมีจุดศูนย์กลางที่ตัวเอกแอบรักพระเอก แม้ว่าเขามีคนรักอยู่แล้ว วิดีโอชนะรางวัลเอ็มทีวีวิดีโอมิวสิกอะวอดส์สาขาวิดีโอหญิงยอดเยี่ยม ที่งานประกาศรางวัลเอ็มทีวีวิดีโอมิวสิกอะวอดส์ 2009 แต่ระหว่างที่สวิฟต์กล่าวรับรางวัล แร็ปเปอร์ คานเย เวสต์ เข้ามาขัดขวางและคัดค้านเนื่องจากต้องการให้บียอนเซ่ได้รับแทน เหตุการณ์ดังกล่าวทำให้เกิดปฏิกิริยาจากสื่อ โดยคนส่วนมากอยู่ข้างสวิฟต์ เพลงถูกแสดงสดในหลายงาน รวมถึงเฟียร์เลสทัวร์ (2009–10) ที่เป็นเพลงเปิดคอนเสิร์ตด้วย เพลงยังถูกนำไปร้องใหม่โดยนักร้องหลายคน เช่น บุตช์ วอล์กเกอร์ และเซลีนา โกเมซ แอนด์เดอะซีน และถูกนำไปล้อเลียนโดย"เวียร์ด อัล" แยงเคอวิกเบื้องหลัง เบื้องหลัง. สวิฟต์มีแรงบันดาลใจเขียนเพลง "ยูบีลองวิทมี" หลังจากเธอได้ยินเพื่อนชายคนหนึ่งพูดคุยกับคนรักสาวทางโทรศัพท์ เขาเถียงคนรักขณะที่ถูกตะคอกใส่ และพูดกับเธอว่า "ไม่นะ ที่รัก ผมจำเป็นต้องวางสายจริง ๆ ผมพยายามโทรกลับหาคุณ แน่นอนว่าผมรักคุณ มากกว่าสิ่งใดเลยที่รัก ผมขอโทษ" แต่เธอกลับไม่รู้สึกเห็นใจเขาแต่อย่างใด สวิฟต์จึงนำแนวคิดนี้มาทำเพลง ในช่วงที่เขียนเพลงกับลิซ โรส สวิฟต์เล่าเหตุการณ์ร่วมกับแนวคิดของเธอและคิดท่อนเนื้อเพลงท่อนหนึ่งได้ว่า "You’re on the phone with your girlfriend / she’s upset / she's going off about something that you said." พวกเธอแต่งเนื้อเรื่องต่อด้วยกัน โดยเล่าเรื่องว่าสวิฟต์กำลังตกหลุมรักเพื่อนชายคนนี้และเธอต้องการให้เขาเลิกรากับคนรักปัจจุบันแล้วมาคบเธอ สวิฟต์กล่าวถึงแนวคิดของเพลงนี้ว่า "เกี่ยวกับความต้องการบางคนที่คบกับผู้หญิงคนที่ไม่ได้เห็นคุณค่าของเขาเลย เหมือน ๆ กับเด็กหญิงข้างห้อง คุณชอบคนคนนี้มาทั้งชีวิต และคุณรู้จักเขาดีกว่าเธอแต่ผู้หญิงยอดนิยมมักจะได้ครอบครองผู้ชายตลอดเวลา" สวิฟต์ยังกล่าวว่า "สนุกดีตอนที่เขียนท่อนที่ร้องว่า She wears short skirts, I wear T-shirts" "ยูบีลองวิทมี" แรกเริ่มจำหน่ายเป็นซิงเกิลวิทยุจากอัลบั้มเฟียร์เลส ในวันที่ 4 พฤศจิกายน ค.ศ. 2008 เป็นการนับถอยหลังสู่อัลบั้มเฟียร์เลส ซึ่งเป็นโครงการพิเศษของร้านไอทูนส์ เพลงออกจำหน่ายเป็นซิงเกิลที่สามจากอัลบั้ม เฟียร์เลส วันที่ 18 เมษายน ค.ศ. 2009</doc>
