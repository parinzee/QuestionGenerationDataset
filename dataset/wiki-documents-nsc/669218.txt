<doc id="669218" url="https://th.wikipedia.org/wiki?curid=669218" title="ซุ่นเฮงพลาซ่า">ซุ่นเฮงพลาซ่า บริษัท ซุ่นเฮงพลาซ่า จำกัด () หรือ ห้างสรรพสินค้าซุ่นเฮงพลาซ่า เป็นห้างสรรพสินค้าเก่าแก่แห่งหนึ่งของภูมิภาคอีสานใต้ ตั้งอยู่ในจังหวัดศรีสะเกษ ก่อตั้งและเริ่มดำเนินการเมื่อปี พ.ศ. 2514 ด้วยการเป็นธุรกิจร้านจำหน่ายของชำขนาดเล็ก ก่อนที่จะเริ่มพัฒนาขยายกิจการเข้าสู่ธุรกิจค้าส่งสินค้าอุปโภค บริโภค จนกระทั่งพัฒนาเข้าสู่ธุรกิจห้างสรรพสินค้า และศูนย์การค้า ตามลำดับ โดยถือเป็นห้างสรรพสินค้าแห่งที่ 2 ของจังหวัด (ต่อจาก ห้างสรรพสินค้าไทยสงวน ดีพาร์ทเม้นท์สโตร์ ซึ่งปัจจุบัน ปิดกิจการไปแล้ว) อย่างไรก็ตาม ซุ่นเฮงพลาซ่า นับว่าเป็นห้างสรรพสินค้าชั้นนำที่ให้บริการครบวงจร เป็นแห่งแรกของจังหวัดศรีสะเกษ และภูมิภาคอีสานใต้ นอกจากนั้น ในระยะแรกที่เปิดดำเนินกิจการห้างสรรพสินค้า ซุ่งเฮงพลาซ่า ยังจัดเป็นห้างสรรพสินค้าโดยกลุ่มทุนท้องถิ่นที่มีพื้นที่ขายและพื้นที่เช่าขนาดใหญ่ที่สุดในภูมิภาคอีสานใต้ ของไทยอีกด้วยประวัติ ประวัติ. ห้างสรรพสินค้าซุ่นเฮงพลาซ่า เกิดขึ้นจากการขยายกิจการร้านขายของชำเล็กๆ ของกลุ่มทุนธุรกิจในเมืองศรีสะเกษ ตระกูลพัวไพศาล ก่อตั้งโดย สุรพจน์ พัวไพศาล ที่ย่านศูนย์การค้าเก่า เมืองศรีสะเกษ บนพื้นที่อาคารขนาด 5 คูหา จากนั้นได้ขยายธุรกิจขนาดใหญ่ขึ้นโดยพัฒนาเป็นศูนย์ค้าส่งสินค้าอุปโภค บริโภค ในชื่อ "ซุ่นเฮงซุเปอร์สโตร์" (ซึ่งยังคงเปิดกิจการมาจนถึงปัจจุบัน) เมื่อกิจการมีความก้าวหน้าและทำกำไรมากขึ้น 10 ปีต่อมา ในขณะนั้นเมืองศรีสะเกษซึ่งกำลังมีความเจริญเติบโตและมีการขยายตัวทางเศรษฐกิจอย่างต่อเนื่อง แต่ยังไม่มีห้างสรรพสินค้าหรือศูนย์การค้าที่ให้บริการครบวงจรดังเช่นในกรุงเทพมหานคร ครอบครัวพัวไพศาล ได้มองเห็นโอกาสและทิศทางการทำตลาดในธุรกิจห้างสรรพสินค้าของเมืองศรีสะเกษ ที่ยังถือว่ามีช่องว่างดังกล่าว จึงได้เริ่มขยายธุรกิจและปรับเปลี่ยน เพื่อนำเสนอรูปแบบสินค้าใหม่ให้กับตลาดและลูกค้าผู้บริโภคเมืองศรีสะเกษ จึงเกิดเป็น ห้างสรรพสินค้าซุ่นเฮงพลาซ่า ขึ้นในที่สุดสินค้าและบริการ สินค้าและบริการ. กิจการในเครือบริษัท ซุ่นเฮงพลาซ่า จำกัด ปัจจุบัน ครอบคลุมธุรกิจค้าส่ง-ค้าปลีก ซึ่งประกอบด้วย "ซุ่นเฮงซุเปอร์สโตร" บนย่านศูนย์การค้าเก่า และ "ห้างสรรพสินค้าซุ่นเฮงพลาซ่า" บนย่านสี่แยกถนนกวงเฮง-ถนนวันลูกเสือ ซึ่งถือเป็นย่านช็อปปิ้ง ใจกลางเมืองศรีสะเกษ ชั้นใน ทั้งนี้ สำหรับห้างสรรพสินค้าซุ่นเฮงพลาซ่า นั้น ประกอบด้วย อาคารห้างสรรพสินค้า (ให้บริการแผนกขายปลีก และพื้นที่เช่า), อาคารสโตร์และแผนกขายส่ง, ลานจอดรถ โดยตั้งอยู่บนเนื้อที่ราว 8 ไร่ ภายในอาคารห้างสรรพสินค้า ประกอบด้วยพื้นที่เช่า ซึ่งเปิดให้กิจการอาหาร และบริการต่างๆ เช่น ธนาคารและสถาบันการเงิน เช่าพื้นที่เปิดสาขา, แผนกดีพาร์ทเม้นท์สโตร์, แผนกเครื่องครัวและอุปกรณ์ภายในบ้าน, แผนกซุเปอร์มาร์เก็ต, แผนกเครื่องเขียน, แผนกของที่ระลึก, แผนกของเล่นเด็ก, สวนสนุกสำหรับเด็ก (Play Land), ศูนย์อาหาร, ศูนย์รวมความบันเทิง, โรงภาพยนตร์ "ซุ่นเฮง มัลติเพล็กซ์" จำนวน 2 โรง นอกจากนั้น ยังมีพื้นที่เช่าค้าภายนอก ระหว่างลานจอดรถและอาคารห้างสรรพสินค้า</doc>
