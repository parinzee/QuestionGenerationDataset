<doc id="310704" url="https://th.wikipedia.org/wiki?curid=310704" title="คนชนนรก">คนชนนรก คนชนนรก ชื่อภาษาไทยของภาพยนตร์ฮอลลีวู้ดเรื่อง U.S. Marshals นำแสดงโดย ทอมมี ลี โจนส์, เวสลีย์ สไนปส์, โรเบิร์ต ดาวนีย์ จูเนียร์ กำกับการแสดงโดย สจ๊วต แบรดเรื่องย่อ เรื่องย่อ. มาร์ค เชอริแดน (เวสลีย์ สไนปส์) อดีตนาวิกโยธินผู้ผ่านสงครามพายุทะเลทรายถูกจับในข้อหาฆาตกรรมโดยที่ไม่ได้ทำผิด ขณะที่โบอิง 727 ที่ขนนักโทษทั้งหมดรวมทั้งมาร์ค เสียความควบคุมเพราะมีนักโทษคนหนึ่งแอบพกปืนปากกาขึ้นไปด้วย เครื่องบินตก ทำให้นักโทษหลายคนบาดเจ็บและหลบหนีไปได้ รวมทั้งมาร์คด้วย นั่นทำให้ ผู้ตรวจการสหรัฐ แซม เจอราร์ด (ทอมมี ลี โจนส์) ต้องออกปฏิบัติการอีกครั้งในการไล่ล่านักโทษบริสุทธิ์ที่ถูกกล่าวหาอย่างมาร์ค แต่กระนั้นมาร์คก็ยังเป็นบุคคลที่มีอันตรายเพราะเชี่ยวชาญศิลปะการต่อสู้ โดยมี จอห์น รอยซ์ (โรเบิร์ต ดาวนีย์ จูเนียร์) เจ้าหน้าที่คนใหม่ที่ถูกย้ายมาจากแผนกอื่นเข้าร่วมล่าด้วย แต่เบื้องหลังของรอยซ์ก็น่าเคลือบแคลง ก่อนที่ความรู้ทั้งหมดจะปรากฏในที่สุดเบื้องหลังและคำวิจารณ์ เบื้องหลังและคำวิจารณ์. U.S. Marshals เป็นภาพยนตร์ภาคต่อของ The Fugitive ภาพยนตร์แอ็คชั่นทริลเลอร์แนวไล่ล่าที่ประสบความสำเร็จอย่างมากที่ออกฉายในปี ค.ศ. 1993 ซึ่งนำแสดงโดย ทอมมี ลี โจนส์ และ แฮร์ริสัน ฟอร์ด สำหรับในภาคต่อนี้ ได้มีการเปลี่ยนตัวผู้กำกับจาก แอนดรูว์ เดวิส เป็น สจ๊วต แบรด ที่เคยมีผลงานมาก่อนหน้านี้กับภาพยนตร์แนวเดียวกัน คือ Executive Decision ในปี ค.ศ. 1996 ที่นำแสดงโดย เคิร์ต รัสเซล, ฮัลลี เบอร์รี และสตีเว่น ซีกัล ซึ่งได้รับคำชมว่าสนุกและตื่นเต้นแบบเดียวกับ Speed สำหรับในภาพยนตร์เรื่องนี้ ตัวเอกคือ แซม เจอราร์ด หัวหน้าเจ้าหน้าที่ผู้ตรวจการสหรัฐ ที่นำแสดงโดย ทอมมี ลี โจนส์ ที่แสดงได้อย่างโดดเด่นมากในภาคก่อนหน้านี้ ในบทของนักโทษที่ถูกกล่าวหาที่หลบหนีจากการไล่ล่า ในภาคนี้ได้ เวสลีย์ สไนปส์ นักแสดงผิวสีผู้ชำนาญศิลปะการต่อสู้มารับบทนี้เช่นเดียวกับ แฮร์ริสัน ฟอร์ด ในบทของ ดร.ริชาร์ด คิมเบิล โดยมีฉากที่เป็นไฮไลต์คือ การกระโดดหนีจากดาดฟ้าบนตึกโหนเครนข้ามหลังรถไฟที่กำลังวิ่งด้วยความเร็วสูงไป เช่นเดียวกับ ฉากที่ริชาร์ด คิมเบิล กระโดดลงเขื่อนในภาคก่อนหน้านี้ ถึงแม้ภาพยนตร์จะมีหลายฉากที่น่าตื่นเต้นเช่นเดียวกับ The Fugitive แต่ทว่าได้รับเสียงวิจารณ์ในแง่ที่ไม่ดีเท่า เนื่องจากภาพยนตร์มีความยาวเกิน อีกทั้งการแสดงของเวสนีย์ สไนปส์ ก็ทำได้ไม่ดีเท่า ยิ่งโดยเฉพาะเมื่อต้องเข้าฉากประกบกับ ทอมมี ลี โจนส์ แล้วไม่สามารถแสดงบทบาทได้ทัดเทียมกันเลย ซึ่งในเว็บไซต์IMDbได้ให้คะแนนภาพยนตร์เรื่องนี้ไป 6.2 ดาวจากทั้งหมด 10 ดาว</doc>
