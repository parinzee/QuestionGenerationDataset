<doc id="89242" url="https://th.wikipedia.org/wiki?curid=89242" title="วิงกันดั้ม">วิงกันดั้ม XXXG-01W วิงกันดั้ม(ญี่ปุ่น:ウイングガンダム ;อังกฤษ:Wing Gundam) เป็นโมบิลสูทตัวเอกเครื่องแรกในการ์ตูนญี่ปุ่น อะนิเมะ บันทึกการยุทธ์บทใหม่ กันดั้มวิง ออกแบบโดยคุนิโอะ โอคาวาระ วิงกันดั้มเป็นหนึ่งในกันดั้มทั้งห้าเครื่องซึ่งมีต้นแบบมาจาก XXXG-00W0 วิงกันดั้มซีโร่ที่นักวิทยาศาสตร์ทั้งห้าซึ่งได้ร่วมกันพัฒนาเพื่อใช้ต่อสู้กับองค์กรลับ OZ (Organization of Zodiac) แต่เนื่องจากพลังในการต่อสู้ของวิงกันดั้มซีโร่นั้นสูงเกินไปจนเป็นอันตราย นักวิทยาศาสตร์ทั้งห้าจึงได้ยกเลิกแผนการสร้างวิงกันดั้มซีโร่และได้แยกย้ายกันไปสร้างกันดั้มของตัวเอง วิงกันดั้มได้รับการพัฒนาโดยด็อกเตอร์ Jและเป็นโมบิลสูทที่มีความคล้ายคลึงกับวิงกันดั้มซีโร่มากที่สุด วิงกันดั้มสามารถแปลงร่างเป็นเบิร์ดโหมดเพื่อให้บินในชั้นบรรยากาศโลกได้ อาวุธหลักของวิงกันดั้มก็คือปืนบัสเตอร์ไรเฟิลซึ่งเป็นปืนลำแสงที่มีอานุภาพสูง แต่เนื่องจากใช้พลังงานมากจึงมีกระสุนพลังงานแค่สามนัดเท่านั้น อาวุธอื่นๆประกอบด้วยปืนวัลแคนต่อต้านอากาศยานติดหัว, ปืนอัตโนมัติที่หน้าอกและบีมเซเบอร์สำหรับต่อสู้ในระยะประชิด รหัสที่ OZใช้เรียกวิงกันดั้มก็คือกันดั้ม 01 เนื้อเรื่องของภาคกันดั้มวิง เอนด์เลสวอลซ์ได้เปิดเผยว่าเดิมทีนั้นกลุ่มตระกูลบาร์ตันได้เตรียมใช้กันดั้มทั้งห้าในปฏิบัติการเมเทโอโดยใช้กันดั้มในการกวาดล้างกำลังของศัตรูที่ยังเหลืออยู่หลังจากทิ้งโคโลนีลงไปบนโลก แต่นักวิทยาศาสตร์ทั้งห้าไม่เห็นด้วยกับแผนการนี้จึงส่งกันดั้มไปยังโลกเพื่อต่อสู้กับ OZด้วยสงครามกองโจร โดยนักบินของวิงกันดั้มก็คือเด็กหนุ่มนิรนามผู้ใช้ชื่อฮีโร่ ยุยตามผู้นำโคโลนีซึ่งถูก OZลอบสังหาร ฮีโร่ได้ใช้งานวิงกันดั้มจนกระทั่งได้รับ OZ-13MS กันดั้มเอเปี้ยนจากเทรซ คุชรีนาด้า วิงกันดั้มได้รับความเสียหายอย่างหนักถึงสามครั้งตลอดเนื้อเรื่องของกันดั้มวิง ซึ่งครั้งสุดท้ายนั้นเลดี้ อันได้ใช้วิงกันดั้มป้องกัน OZ-00MS2 ทอลกีสทูว์ของเทรซจากลำแสงของปราการอวกาศลิบร้า แม้จะเนื้อเรื่องของทั้งสองภาคจะไม่มีความเกี่ยวข้องกัน แต่วิงกันดั้มยังได้ปรากฏตัวในตอนสุดท้ายของจีกันดั้มซึ่งเป็นภาคก่อนหน้าด้วย หลังจากที่ภาคเอนด์เลสวอลซ์ออกฉาย ฮาจิเมะ คาโทกิก็ได้ออกแบบวิงกันดั้มใหม่อีกครั้งและเรียกว่ารุ่นแรกเริ่ม (early type)ให้มีรูปร่างที่ใกล้เคียงกับวิงกันดั้มซีโร่ในภาคเอนด์เลสวอลซ์มากกว่าเดิม และแก้ดีไซน์ส่วนแขนให้สามารถใช้เก็บกระสุนพลังงานสำรองได้</doc>
