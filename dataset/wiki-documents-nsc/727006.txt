<doc id="727006" url="https://th.wikipedia.org/wiki?curid=727006" title="โมฮัมหมัด นาญิบุลลอฮ์">โมฮัมหมัด นาญิบุลลอฮ์ โมฮัมหมัด นาญิบุลลอฮ์ อะหมัดไซ (; , เดือนกุมภาพันธ์ ค.ศ. 1947 – 28 กันยายน ค.ศ. 1996) เป็นนักการเมืองชาวอัฟกานิสถาน เป็นประธานาธิบดีอัฟกานิสถานระหว่าง ค.ศ. 1987–1992ประวัติ ประวัติ. โมฮัมหมัด นาญิบุลลอฮ์เกิดที่จังหวัดพัคเตียในราชอาณาจักรอัฟกานิสถาน เมื่อ ค.ศ. 1947 เขาเรียนด้านการแพทย์ที่มหาวิทยาลัยคาบูล แต่ต่อมาได้เข้าร่วมพรรคประชาธิปไตยประชาชนอัฟกานิสถาน เมื่อพรรคขึ้นสู่อำนาจในปี ค.ศ. 1978 นาญิบุลลอฮ์ถูกส่งไปเป็นทูตในอิหร่าน แต่เขากลับลี้ภัยอยู่ในยุโรปตะวันออก ก่อนจะกลับมาอัฟนิสถานช่วงสหภาพโซเวียตบุกอัฟกานิสถาน และได้รับแต่งตั้งให้เป็นผู้อำนวยการสำนักงานข่าวกรองแห่งรัฐ (KHAD) เขาได้ใช้ตำแหน่งดังกล่าวสร้างผลประโยชน์ให้ตนเอง จนกระทั่ง ค.ศ. 1986 นาญิบุลลอฮ์ซึ่งได้รับความช่วยเหลือจากสหภาพโซเวียต ได้รับเลือกให้เป็นเลขาธิการของพรรค และขับเคี่ยวกับคู่แข่งทางการเมืองอีกคนคือ บาบรัค คาร์มาล เมื่อคาร์มาลลี้ภัยในสหภาพโซเวียต นาญิบุลลอฮ์ก็เจรจาหยุดยิงกับฝ่ายมุญาฮิดีน และทำข้อตกลงกับสหภาพโซเวียต หลังโซเวียตถอนทหารออกไป โซเวียตยังคงสนับสนุนรัฐบาลของนาญิบุลลอฮ์ จนกระทั่งสหภาพโซเวียตล่มสลาย ในปี ค.ศ. 1991 รัสเซียก็ระงับความช่วยเหลือแก่ร้ฐบาลของนาญิบุลลอฮ์ ทำให้เกิดการสู้รบขึ้นทั่วประเทศ นาญิบุลลอฮ์ถูกบีบให้ลาออกในปีต่อมาและลี้ภัยอยู่ในศูนย์ของสหประชาชาติที่กรุงคาบูล เมื่อฝ่ายตอลิบานกำลังจะเข้ายึดเมืองหลวง อาหมัด ชาห์ มาซูดได้เสนอให้นาญิบุลลอฮ์หนีออกนอกประเทศ แต่เขาปฏิเสธ ทำให้ในปี ค.ศ. 1996 นาญิบุลลอฮ์ก็ถูกประหารชีวิตโดยกลุ่มตอลิบาน</doc>
