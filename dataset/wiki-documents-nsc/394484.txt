<doc id="394484" url="https://th.wikipedia.org/wiki?curid=394484" title="ภาวะเลือดแข็งตัวในหลอดเลือดแบบแพร่กระจาย">ภาวะเลือดแข็งตัวในหลอดเลือดแบบแพร่กระจาย ภาวะเลือดแข็งตัวในหลอดเลือดแบบแพร่กระจาย () หรือ ดีไอซี หรือ ภาวะลิ่มเลือดกระจายทั่วไปในหลอดเลือด เป็นภาวะซึ่งมีการกระตุ้นกลไกการแข็งตัวของเลือดอย่างผิดปกติ ซึ่งเป็นผลที่ตามมาจากโรคหรือภาวะหลายๆ อย่าง ดีไอซีทำให้เกิดการแข็งตัวของเลือดเป็นลิ่มเลือดขนาดเล็กจำนวนมากในหลอดเลือดทั่วร่างกาย ซึ่งในการเกิดการแข็งตัวของเลือดนี้จะมีการใช้สิ่งสำคัญในกลไกการแข็งตัวของเลือด ได้แก่โปรตีนที่ทำให้เกิดการแข็งตัวของเลือด และเกล็ดเลือด ไปจนไม่สามารถเกิดมีการแข็งตัวของเลือดในที่ที่ควรมีได้ ทำให้มีภาวะเลือดออกง่ายหรือหยุดยากทั่วร่างกาย อาจเกิดที่ผิวหนัง ในทางเดินอาหาร ในทางเดินหายใจ หรือที่แผลผ่าตัดได้ นอกจากนี้ลิ่มเลือดเล็กๆ ที่เกิดขึ้นยังทำให้เลือดไหลไปเลี้ยงอวัยวะต่างๆ ได้ไม่ดี ทำให้เกิดการทำงานผิดปกติของอวัยวะนั้นๆ อวัยวะที่สำคัญเช่น ไต เป็นต้น ดีไอซีอาจเกิดขึ้นอย่างรวดเร็วเฉียบพลัน หรืออาจเกิดช้าๆ แบบเรื้อรังก็ได้ ขึ้นอยู่กับปัญหาที่เป็นสาเหตุ และสภาพร่างกายด้านอื่นๆ ส่วนใหญ่พบในผู้ป่วยหนัก และอาจมีส่วนทำให้เกิดการล้มเหลวของการทำงานของอวัยวะหลายๆ ชนิดพร้อมกัน ซึ่งนำไปสู่การเสียชีวิตได้สาเหตุ สาเหตุ. DIC อาจเกิดในภาวะต่อไปนี้- มะเร็งปอด ตับอ่อน ต่อมลูกหมาก กระเพาะอาหาร มะเร็งเม็ดเลือดขาวเฉียบพลันชนิดไมอิลอยด์ (โดยเฉพาะของสายโปรมัยอิโลไซต์) - ภาวะทางสูติศาสตร์ เช่นรกลอกตัวก่อนกำหนด, โรคพิษแห่งครรภ์ระยะก่อนชัก, ภาวะน้ำคร่ำหลุดอุดหลอดเลือด - การบาดเจ็บอย่างมากของเนื้อเยื่อ เช่น จากอุบัติเหตุ แผลไหม้ การผ่าตัดใหญ่ - การติดเชื้อ เช่น พิษติดเชื้อจากเชื้อแกรมลบ, Neisseria meningitidis, Streptococcus pneumoniae, มาลาเรีย, ฮิสโทพลาสโมซิส, แอสเพอร์จิลลโลซิส, ไข้สปอตร็อคกี้เมาน์เทน - ภาวะอื่นๆ เช่น โรคตับ งูกัด ฮีแมงจิโอมาขนาดใหญ่ ช็อก ฮีทสโตรค หลอดเลือดอักเสบ หลอดเลือดแดงเอออร์ตาโป่งพอง กลุ่มอาการเซโรโตนิน - ติดเชื้อไวรัส: อารีนาไวรัส ทำให้เกิดไข้เลือดออกอาร์เจนทีน หรือไข้เลือดออกโบลิเวียน</doc>
