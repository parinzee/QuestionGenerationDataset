<doc id="136549" url="https://th.wikipedia.org/wiki?curid=136549" title="ดูริน">ดูริน ดูริน เป็นนามของกษัตริย์คนแคระในปกรณัมชุดมิดเดิลเอิร์ธ ของ เจ. อาร์. อาร์. โทลคีน ชื่อ ดูริน และชื่ออื่นๆ ของคนแคระ เป็นชื่อที่โทลคีนนำมาจากตำนานนอร์สโบราณ เขาเคยเขียนอรรถาธิบายเรื่องภาษาต่างๆ ไว้ว่า เขาเลือกใช้ภาษาอังกฤษ แทนภาษาเวสทรอนในโลกมิดเดิลเอิร์ธ และใช้ภาษานอร์สโบราณ แทนภาษาของชาวเดล ที่เหล่าคนแคระใช้ในการเรียกชื่อเฉพาะต่างๆ ของตนยามติดต่อสื่อสารกับชนเผ่าอื่นดูริน ผู้อมตะ ดูริน ผู้อมตะ. ดูริน ผู้อมตะ (Durin the Deathless) เป็นหนึ่งในเจ็ดบรรพชนของคนแคระ ที่เทพอาวเลทรงสร้างไว้นับแต่ยุคก่อนยุค และองค์เอรู อิลูวาทาร์ บันดาลให้พวกเขานอนหลับอยู่ใต้ขุนเขาเสียก่อน จนกว่าบุตรของพระองค์จะตื่นขึ้น ขุนเขานั้นคือ เขากุนดาบาด (Gundabad) ตั้งอยู่ทางตอนเหนือของเทือกเขามิสตี้ ดูรินเป็นคนแคระที่ตื่นขึ้นเป็นคนแรกของโลก เขาเดินทางออกจากกุนดาบัดลงมาทางใต้ จนถึงทะเลสาบมิเรอร์เมียร์ จึงได้ก่อตั้งอาณาจักรของคนแคระที่ยิ่งใหญ่ที่สุดบนมิดเดิลเอิร์ธขึ้นที่ใต้เทือกเขามิสตี้ ใกล้กับทะเลสาบมิเรอร์เมียร์แห่งนั้น มีชื่อว่า อาณาจักรคาซัดดูม เป็นอาณาจักรของคนแคระในตระกูล ลองเบียร์ด แต่ส่วนใหญ่ตำนานมักเรียกขานถึงพวกเขาว่าเป็น "พลเมืองของดูริน"ดูริน องค์อื่นๆ ดูริน องค์อื่นๆ. ตามความเชื่อของเผ่าคนแคระ บรรพชนของพวกเขาเมื่อสิ้นชีวิตไปแล้ว จะกลับมาเกิดใหม่เป็นบุตรหลานในตระกูลเดิมของตนอีก คนแคระจึงนิยมตั้งชื่อบุตรหลานซ้ำกับชื่อของบรรพชนของตน เป็นดูรินที่ 2, ดูรินที่ 3 เป็นต้น ชื่อ "ดูริน" ได้เป็นชื่อของกษัตริย์คนแคระรวมทั้งสิ้น 7 พระองค์ รวมทั้ง ดูริน ผู้อมตะ กษัตริย์ดูริน ที่มีบทบาทสำคัญ มีดังนี้- ดูรินที่สาม ทรงเป็นกษัตริย์คนแคระในช่วงกลางยุคที่สอง และเป็นผู้ครอบครอง แหวนแห่งคนแคระ เป็นคนแรก โดยได้รับเป็นของขวัญมาจาก เคเลบริมบอร์ พระองค์ทรงนำทัพคนแคระเข้าร่วมในศึกเอเรกิออน แต่ไม่สามารถเอาชนะทัพเซารอนได้ ต้องล่าถอยกลับไปยังคาซัดดูม หลังจากนั้นก็เป็นจุดเริ่มต้นของความตกต่ำของอาณาจักรคนแคระ - ดูรินที่สี่ ทรงปกครองอาณาจักรในตอนปลายยุคที่สองถึงต้นยุคที่สาม เป็นผู้นำทัพคนแคระเข้าร่วมในสมรภูมิทุ่งดาร์กอลัด - ดูรินที่หก ทรงปกครองอาณาจักรในช่วงกลางยุคที่สาม ในยุคของพระองค์ พวกคนแคระขุดเหมืองหาแร่มิธริลลงไปลึกมากจนถึงที่ซ่อนตัวของ บัลร็อก ทำให้มันออกมาอาละวาด และสังหารพระองค์ในปีที่ 1980 นับเป็น "ดูริน" คนแรก ที่ถูกสังหารสิ้นพระชนม์ และบัลร็อกก็ได้สมญาว่า "ยมทูตแห่งดูริน" มานับแต่นั้น เหตุการณ์ครั้งนี้เรียกว่าเป็น "วิกฤติการณ์ปี 1980" (ปีเดียวกันกับเหตุการณ์โศกนาฏกรรมรักอัมรอธ-นิมรอเดล) นาอิน โอรสของพระองค์ได้ขึ้นเป็นกษัตริย์คนแคระต่อ แต่ก็ถูกสังหารในปีถัดมา หลังจากยุคสมัยของพระองค์ อาณาจักรคาซัดดูมก็ถูกทิ้งร้าง - ดูรินที่เจ็ด เป็น ดูริน องค์สุดท้าย ทรงเป็นโอรสของกษัตริย์ธอรินที่สาม แห่งเอเรบอร์ ทรงปกครองอาณาจักรคนแคระในช่วงต้นยุคที่สี่ และทรงนำประชาชนของพระองค์กลับมายังคาซัดดูม หลังจากสงครามแหวนสิ้นสุดไปแล้วหลายปี เมื่อโลกอาร์ดามีอายุมากขึ้น เผ่าพันธุ์ของคนแคระก็เสื่อมถอยลงและสูญหายไปในที่สุด</doc>
