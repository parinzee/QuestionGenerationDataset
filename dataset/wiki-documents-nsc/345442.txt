<doc id="345442" url="https://th.wikipedia.org/wiki?curid=345442" title="วงศ์ปลาเฉี่ยว">วงศ์ปลาเฉี่ยว วงศ์ปลาเฉี่ยว (วงศ์: Monodactylidae) เป็นวงศ์ปลาจำพวกหนึ่ง ในอันดับปลากะพง (Perciformes) เป็นปลาที่มีรูปร่างโดยรวมคือ แบนข้างมากเป็นรูปสี่เหลี่ยม หัวเล็ก ปากมีขนาดเล็ก ครีบหลังและครีบท้องคม ครีบอกและครีบหางสั้น มีลายพาดสีดำบริเวณหางและช่องปิดเหงือก ตากลมโต เกล็ดเล็กละเอียดมาก ชอบอยู่รวมกันเป็นฝูง โดยเป็นปลาขนาดเล็ก ขนาดใหญ่ที่สุดไม่เกินฝ่ามือของมนุษย์ อาศัยอยู่ตามชายฝั่งทะเลหรือปากแม่น้ำ สามารถปรับตัวให้อาศัยได้ทั้งน้ำเค็ม-น้ำกร่อย-น้ำจืด ได้เป็นอย่างดี แพร่พันธุ์โดยการวางไข่ในบริเวณที่เป็นน้ำจืดหรือมีปริมาณความเค็มน้อย โดยปลาตัวเมียจะวางไข่ก่อนที่ปลาตัวผู้จะปล่อยน้ำเชื้อผสม ก่อนที่ลูกปลาจะค่อย ๆ เติบโตและอพยพไปอยู่ในบริเวณที่เป็นน้ำกร่อยหรือน้ำเค็มมากขึ้น ซึ่งปัจจุบันสามารถเพาะขยายพันธุ์ได้แล้วในสถานที่เลี้ยง พบในทะเลแถบเขตร้อนอย่างกว้างขวาง ตั้งแต่ชายฝั่งทะเลภูมิภาคแอฟริกาตะวันออกไปจนถึงออสเตรเลีย มีทั้งหมด 2 สกุล 6 ชนิดการจำแนกชนิดการจำแนกชนิด. - สกุล Monodactylus สกุลนี้ปลาจะมีรูปร่างเป็นสีเหลี่ยม ครีบทุกครีบคม สั้น สามารถปรับตัวให้อาศัยได้ทั้งน้ำเค็ม, น้ำกร่อย และน้ำจืด จึงทำให้นิยมเลี้ยงกันเป็นปลาสวยงาม ทั้งในพิพิธภัณฑ์สัตว์น้ำทั่วโลก และในตู้ปลาส่วนบุคคล ซึ่งมักจะมีชื่อเรียกกันในแวดวงปลาสวยงามในปลาวงศ์นี้รวม ๆ กันว่า "บอร์เนียว" หรือ "ฟิงเกอร์"- Monodactylus argenteus - Monodactylus falciformis - Monodactylus kottelati - Monodactylus sebae- สกุล Schuettea สกุลนี้รูปร่างปลาจะยาวกว่าสกุล Monodactylus มีชื่อสามัญเรียกว่า "Pomfred" มีรูปร่างคล้ายปลาในวงศ์ปลาแป้นแก้ว (Ambassidae) และจะอาศัยอยู่ได้แค่น้ำกร่อยหรือน้ำทะเลเท่านั้น- Schuettea scalaripinnis - Schuettea woodwardi</doc>
