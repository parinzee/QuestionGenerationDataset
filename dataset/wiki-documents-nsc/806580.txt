<doc id="806580" url="https://th.wikipedia.org/wiki?curid=806580" title="ปี่แก้วนางหงส์">ปี่แก้วนางหงส์ ปี่แก้วนางหงส์ เป็นละครโทรทัศน์แนวพีเรียดดราม่า บทประพันธ์ของ เสน่ห์ โกมารชุน บทโทรทัศน์โดย โอฬาร์กร กำกับการแสดงโดย ผิน เกรียงไกรสกุล ผลิตโดย บริษัท อาร์เอส จำกัด (มหาชน) ออกอากาศทุกวันศุกร์–อาทิตย์ เวลา 20.30 - 22.30 น.ทาง สถานีวิทยุโทรทัศน์ไทยทีวีสีช่อง 3 นำแสดงโดย วรเวช ดานุวงศ์, อิศริยา สายสนั่น, ดนัย จารุจินดา, ชิดจันทร์ รุจิพรรณ และนักแสดงชั้นนำอีกมากมาย เริ่มตอนแรกวันที่ 14 ธันวาคม พ.ศ. 2550–19 มกราคม พ.ศ. 2551เรื่องย่อ เรื่องย่อ. ในยุคสมัยที่บ้านเมืองถูกครอบงำด้วยวัฒนธรรมตะวันตกจนศิลปะไทยหลายแขนงถูกกลืนหายไป ไม่เว้นแม้แต่วงมโหรีของพระยาพิชัยเดชาผู้สืบทอดศิลปะดนตรีไทยถูกทางการสั่งให้ยุบวง ท่านพระยาจึงส่งนายพ่วงและแม่เพียร หัวหน้าวงและลูกวงกลับปากน้ำโพ ก่อนไปพิกุล ลูกสาวนายพ่วงได้สร้างสัมพันธ์รักกับคุณราชลูกชายคนเดียวของท่านพระยา ที่มีนิสัยเจ้าชู้ กะล่อน เช่นเดียวกับสิน มือฆ้องประจำวงที่แอบรักพิกุลอยู่ แต่เอื้อย ลูกสาวแม่สุด หลงรักสิน ท่านพระยาเบื่อความเจ้าชู้ของคุณราชจึงจับแต่งงานกับสารภี ลูกสาวคนโตของเจ๊กพ้ง เมื่อคุณราชรู้ก็ให้นายมุดบ่าวคนสนิทพาหนีไปบ้านนายพ่วง คุณราชโกหกนายพ่วงว่าพ่อส่งมาเรียนดนตรีเพราะคุณราชอยากเป็นเจ้าของพิกุล ถึงกับยอมสาบานว่าหากตนหมดรักพิกุลวันใดขอให้ฟ้าผ่าตาย คุณราชรู้ว่าสินแอบรักพิกุลอยู่จึงแกล้งด้วยการขอเล่นฆ้องแทนสิน อ่ำ และอ้น เพื่อนสนิทของสินไม่พอใจ หาทางทำร้ายคุณราช นายพ่วงโกรธมากที่รู้ว่าพิกุลรักกับคุณราช ต่างกับแม่เพียรที่อยากได้เขยเป็นลูกพระยา ท่านหญิงเกสรกลัวจะได้สะใภ้เป็นลูกบ่าวจึงบังคับให้สินแต่งงานกับพิกุล สินพยายามเตือนพิกุลเรื่องความเจ้าชู้ของคุณราชแต่พิกุลไม่เชื่อ คุณราชโกหกพิกุลว่าถูกพ่อบังคับให้แต่งงานทำให้พิกุลใจอ่อนยอมเป็นของคุณราช ท่านหญิงไม่อยากได้สารภีเป็นสะใภ้ จึงถูกสารภีกับสาวใช้ฆ่าตาย โยนศพทิ้งน้ำแล้วโยนความผิดให้พิกุล ก่อนจะไปบีบบังคับให้คุณราชแต่งงานกับเธอ วันแต่งของคุณราชกับสารภี ท่านพระยาสั่งให้พิกุลเป่าปี่แก้วกล่อมหอ ความผิดหวังทำให้พิกุลเป่าปี่แก้วจนกระอักเลือดตาย สินโมโหตามไปสาปแช่งคุณราชที่ทรยศต่อความรัก ขาดคำฟ้าผ่าใส่ร้างคุณราชจนตาย สารภีก็จมน้ำตาย สินหัวใจสลายฝังร่างพิกุลไว้พร้อมกับปี่แก้วไว้ที่ต้นพิกุลที่ที่คุณราชหลอกให้เธอไปรอในวันที่เขาเข้าหอ สินไปบวชไถ่บาป บ้านของนายพ่วงถูกท่านพระยาส่งคนมาเผา ด้วยความแค้นที่ต้องเสียลูกชาย ไม่มีวงมโหรีอีกต่อไป จะมีก็แต่เสียงปี่แก้วที่ยังดังโหยหวนอยู่ทุกค่ำคืนที่ท่าน้ำใต้ต้นพิกุล พ.ศ. 2550 นิราช นักกฎหมายหนุ่มหมั้นกับนิสา 2 ปีแล้วแต่ยังไม่ได้แต่งงานเพราะยุ่งกับงาน นิราชสัญญาว่าหลังจากสร้างสะพานที่บางนางหงส์เสร็จจะแต่งงานกันทันที นิราชมาที่บางนางหงส์เพื่อเจรจากับชาวบ้านที่ต่อต้านการสร้างสะพาน นิราชมาพักอยู่ที่บ้านกำนันบุญนำ กำนันเตือนให้ระวังสินธร หัวโจกที่ต่อต้านการสร้างสะพาน นิราชมายืนใต้ต้นพิกุลเสียงปี่แก้วทำให้นิราชปวดหัวหมดสติ ฟื้นขึ้นมาก็เจอนายพ่วงที่เป็นผีเฝ้าอยู่ที่เรือนพิกุลแสดงท่าทีไม่พอใจ แถมยังโดนวิญญาณผีวงมโหรีรุมทำร้ายแต่ผีพิกุลออกมาห้ามไว้ ผีพิกุลดีใจคิดว่าคุณราชกลับมาหาตนจึงพยายามใช้ปี่แก้วเป่ามนต์ใส่ทำให้เขาหลงรักและอยู่ด้วยกันในเรือนพิกุลหลังนั้น พอได้สติเขาก็รีบหนีกลับมาบ้านกำนัน กำนันบุญนำมีลูกสาว 2 คนคือ ปลายรุ่งกับสร้อยสาย ในชาติทั้งคู่คือหญิงเดือนกับหญิงดาวที่ตกหลุมรักคุณราช แต่ชาตินี้ปลายรุ่งกลายเป็นบ้าเพราะถูกผีแม่เพียรเล่นงานแต่ก็ยังมีท่าทีหลงรักนิราชอยู่เหมือนเดิม นิราชไปที่เรือนพิกุลเพื่อคุยกับเจ้าของบ้านเพราะต้องสร้างสะพานตรงจุดนั้น แต่พอไปถึงเขาก็ถูกผีพิกุลทำให้เขาติดอยู่ที่เรือนแห่งนั้นและต้องค้างคืนที่นั่น นิราชได้ยินเสียงมโหรีเล่นกันกลางดึกจึงออกมาดูเห็นผีพิกุลทะเลาะกับผีนายพ่วงผีแม่เพียร นิราชติดอยู่ในเรือนพิกุลไม่สามารถออกมาได้ นับวันยิ่งถูกมนต์สะกดของพิกุลจนเลอะเลือน เล่นดนตรีคู่กับพิกุลอย่างมีความสุขท่ามกลางความอาฆาตพยาบาทของเหล่าวิญญาณที่จะฆ่านิราชทุกครั้งที่พิกุลเผลอ สินธรเห็นนิราชอยู่ในเรือนพิกุลแต่เรียกเท่าไหร่ก็ไม่ได้ยิน กำนันบุญนำจึงบุกเข้าไปช่วยแต่ถูกทำร้ายจนตกเรือน นิสาเป็นห่วงนิราชจึงไปหาแม่ชีที่วัด แม่ชีนั่งสมาธิถึงนิราชรู้ว่าเขากำลังตกอยู่ในอันตราย นิสาจึงไปหาเขาที่บางนางหงส์ สร้อยสายไม่พอใจที่รู้ว่านิสาเป็นคู่หมั้นของนิราชจึงหลอกให้ไปที่เรือนพิกุล ผีพิกุล, ผีชบา และผีพุดกรอง อดีตชาติถูกสารภีเล่นงานชาตินี้จึงเอาคืนนิสาอย่างสาสม สินธรช่วยนิราชออกมาได้ ส่วนนิสาถูกขังทรมานสมกับความเลวของเธอเมื่อชาติก่อน สินธรเล่าให้นิราชฟังว่า หลวงตาสินสั่งให้เขามาหาของรักที่เรือนพิกุลแต่ยังหาไม่เจอ แม่ชีภาวนาจิตจึงพบว่าชาติที่แล้วนิราชกับนิสาร่วมกันก่อกรรมไว้ที่เรือนพิกุล แม่ชีขอให้ผีพิกุลละความพยาบาทแต่ไม่สำเร็จถูกผีพิกุลทำร้ายจนกระอักเลือดตาย นิราชแกล้งทำเป็นหลงมนต์ของพิกุลเพื่อให้สินธรไปตามหานิสา แต่เขาก็ถูกผีพิกุลจับได้ ผีพิกุลโกรธมากคิดว่าเขาโกหกเธอเหมือนชาติก่อนจึงทำร้ายเขาอย่างสาสม นิราชยอมให้ผีพิกุลทำร้ายเพื่อถ่วงเวลาให้สินธรพานิสาหนี กำนันบุญนำมาเผาเรือนพิกุล นิราชได้รู้ถึงสิ่งที่ทำไว้ในอดีตชาติกับพิกุลจึงขอรับกรรมอยู่ในเรือนพิกุลแห่งนี้ ส่วนวิญญาณวงมโหรีตนอื่นๆ ถูกสินธรพาไปปลดปล่อยวิญญาณได้ไปผุดไปเกิด ยกเว้นพิกุลที่ได้ใช้ชีวิตในโลกวิญญาณอยู่กับคุณราชอยู่ในเรือนพิกุลแห่งนั้นต่อไปรายชื่อนักแสดงและการสร้างบทบาทตัวละคร พ.ศ. 2550บทบาทตัวละคร พ.ศ. 2550. - วรเวช ดานุวงศ์ รับบท คุณราช / นิราช หนุ่มหล่อหน้าตาดี มีเสน่ห์ เชื่อมั่นในตัวเองสูง ลูกชายของพระยาพิชัยเดชา จบการปกครองจากเมืองนอก นิสัยเจ้าชู้ รักสนุก เห็นแก่ตัว คิดถึงแต่ตัวเองเป็นหลัก ชอบแก้ปัญหาด้วยวิธีผิดผิด - ดนัย จารุจินดา รับบท สิน, สินธร ชายหนุ่มผู้ซื่อสัตย์ ใจคอกล้าหาญ อยู่กับวงมโหรีมาตั้งแต่เด็ก มีฝีมือในการตีฆ้องนางหงส์ คอยดูแลปกป้องพิกุลจนกลายเป็นความรัก แต่เป็นรักข้างเดียวเพราะพิกุลมีใจให้กับคุณราชเท่านั้น - อิศริยา สายสนั่น รับบท พิกุล / ผีพิกุล สาวสวยจากต่างจังหวัด นิสัยซื่อสัตย์ อ่อนโยน มีหน้าที่เป่าปี่แก้วในวงมโหรี บูชาความรักแม้จะถูกทรยศก็ตาม แต่วิญญาณยังรอคอยคุณราชตามคำสัญญา - ชิดจันทร์ รุจิพรรณ รับบท สารภี, นิสา ลูกสาวนายห้างชื่อดัง หัวสูง มีความสวยเป็นที่เลื่องลือ เก่ง ฉลาด เชื่อมั่นในตัวเองสูง ชอบการเอาชนะ อยากได้อะไรต้องได้ จบการศึกษาจากต่างประเทศ - สุคนธวา เกิดนิมิตร รับบท หญิงดาว, สายสร้อย แฝดผู้พี่ หญิงสาวสวยฉลาดแกมโกง รังเกลียดคนจน ชอบเอาชนะ ชอบออกงานสังคมเพื่อจับผู้ชาย - ภิชาภัช มหาทิตยากุล รับบท หญิงเดือน, ปลายรุ้ง แฝดผู้น้อง นิสัยเดียวกัน รักสวย รักงาม ใจเสาะ ชอบแก่งแย่งชิงดีกับพี่สาว - พัสกร พลบูรณ์ รับบท เอื้อย ลูกสาวแม่ครัวบ้านของนายพ่วง เป็นคนกระโดกกระเดก ไม่มีความ อ่อนหวาน ด้วยความใกล้ชิดเอื้อยจึงหลงรักสินมาตั้งแต่เด็ก และไม่เคยปิดบังความรู้สึกตัวเอง - ณภัทร ปัทมสิงห์ ณ อยุธยา รับบท อ้น หนุ่มนิสัยใจร้อน มุทะลุ มือกลองตะโพนประจำวง แอบชอบเอื้อย - ธนพล แย้มพรายภิรมย์ รับบท อ่ำ หนุ่มใจเย็น แต่มีเหตุผล - สมภพ เบญจาทิกุล รับบท พระยาพิชัยเดชา เจ้าพระยาผู้ชื่นชอบศิลปะมากกว่าการเมือง จึงเมตตาตั้งวงมโหรีไว้ในบ้าน แต่ก็ต้องตกอับเมื่อคราวเปลี่ยนแปลงการปกครอง - ดวงใจ หทัยกาญจน์ รับบท ท่านผู้หญิงเกสร ภรรยาผู้ภักดีของเจ้าพระยาพิชัยเดชา ไม่มีปากเสียงหรืออำนาจใดใด ภายในบ้าน นอกจากปกป้องคุณราช แถมเลี้ยงลูกจนเสียคน - จักรกฤษณ์ อำมะรัตน์ รับบท นายพ่วง ครูดนตรีไทย หัวหน้าวงมโหรีประจำบ้านพระยาพิชัยเดชา รักและภักดีต่อเจ้านาย แต่เมื่อถูกเจ้านายทรยศก็เกิดความแค้น ทำให้ไม่ยอมไปผุดไปเกิด - รัชนี ศิระเลิศ รับบท นางเพียร ภรรยานายพ่วง อยากให้ลูกสาวแต่งงานกับลูกพระยา นิสัยมักใหญ่ใฝ่สูง ลำเอียงไร้เหตุผล เมื่อตายจึงได้สำนึก แต่ไม่ยอมไปผุดไปเกิด - วิสรรค์ ฉัตรรังสิกุล รับบท เจ็กพ้ง ชายจีน สร้างฐานะจนเป็นเศรษฐี เจ้าของห้างสรรพสินค้า อยากเป็นผู้ดีไทยแต่ไม่สำเร็จ พูดจาโผงผาง ชอบใช้เงินซื้อทุกอย่าง - แพรพลอย โอรี รับบท พุดกรอง น้องสาวของสารภี ที่เจ๊กพ้งฝากไปอยู่ในวังรับใช้ท่านหญิง - เรืองฤทธิ์ วิสมล รับบท มุด, กำนันบุญนำ ชายวัยกลางคน ลูกน้องคนสนิทของคุณราช ใจคอโหดเหี้ยมอำมหิต แต่ซื่อสัตย์ และภักดีต่อเจ้านาย คอยติดตามปกป้องคุณราชอยู่เสมอ - เมตตา รุ่งรัตน์ รับบท แม่สร้อย แม่บ้านใหญ่ ผู้ติดตามคนสนิทของท่านหญิง - ธวัช ทัศนาพลพินิจ รับบท สมคิด หนุ่มพนักงานใสซื่อ มีใจรักในการทำงาน เอาอกเอาใจนิราช ซึ่งเป็นผู้บริหารบริษัทเอกชนอย่างสม่ำเสมอ - รมิดา ประภาสโนบล รับบท ชบา หญิงวัยกลางคน ลูกน้องคนสนิทของสารภี ใจคอโหดเหี้ยมอำมหิตแต่ซื่อสัตย์ และภักดีต่อเจ้านาย คอยติดตามปกป้องสารภีอยู่เสมอ ซึ่งในอดีตเคยเป็นคนขอทาน เคยช่วยเหลือสารภีจากการถูกกลั่นแกล้งหญิงดาวและหญิงเดือน แต่ชบามีข้อแลกเปลี่ยนในการช่วยเหลือ ด้วยการเป็นคนรับใช้สารภีในที่สุด</doc>
