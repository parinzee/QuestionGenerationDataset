<doc id="623402" url="https://th.wikipedia.org/wiki?curid=623402" title="เอ็ม ไอ ทรี: มิชชั่นอิมพอสซิเบิ้ล">เอ็ม ไอ ทรี: มิชชั่นอิมพอสซิเบิ้ล เอ็ม ไอ ทรี: มิชชั่นอิมพอสซิเบิ้ล () เป็นภาพยนตร์โลดโผน/สายลับลำดับที่ 3 ในชุด กำกับและร่วมเขียนบทโดยเจ.เจ. แอบรัมส์ นำแสดงโดยทอม ครูซ, ฟิลิป ซีมัวร์ ฮอฟฟ์แมน, มิเชลล์ โมนาแกน และวิง เรมส์ เข้าฉายเมื่อปี ค.ศ. 2006เรื่องย่อ เรื่องย่อ. อีธาน ฮันต์ลาออกจากงานภาคสนามของ IMF และไปทำหน้าที่ฝึกสอนสายลับใหม่แทน เขาใช้ชีวิตกับจูเลีย มี้ด คู่หมั้นซึ่งทำอาชีพพยาบาลและไม่รู้อาชีพที่แท้จริงของเขา ต่อมาฮันต์ได้รับการติดต่อจากจอห์น มัสเกรฟให้ทำภารกิจช่วยเหลือลินซีย์ แฟร์ริส สายลับที่ฮันต์เป็นคนฝึกสอนที่ตอนนี้ถูกโอเวน เดเวียน นักค้าอาวุธจับตัวไป ฮันต์สร้างทีมใหม่โดยประกอบไปด้วยเด็คแคลน กอร์มลีย์ เจินและลูเทอร์ สติกเคล ทีมของฮันต์ช่วยเหลือแฟร์ริสออกมาได้และยึดแล็ปท็อปที่เสียหาย 2 เครื่อง แต่แฟร์ริสเสียชีวิตหลังจากไมโครชิปที่ถูกฝังไว้ในสมองระเบิด เมื่อกลับมาถึงสหรัฐอเมริกา ฮันต์และมัสเกรฟถูกผู้อำนวยการ IMF ทีโอดอร์ แบรสเซลตำหนิ ฮันต์พบว่าแฟร์ริสส่งจดหมายให้ตนก่อนถูกจับ ฮันต์พบไมโครด็อทบรรจุข้อมูลเล็ก ๆ บนจดหมาย เบนจี ดันน์ ช่างเทคนิคของ IMF กู้ข้อมูลจากแล็ปท็อป 2 เครื่องและพบว่าเดเวียนจะเดินทางไปนครรัฐวาติกันเพื่อรับสิ่งของที่มีชื่อว่า "ตีนกระต่าย" ฮันต์เข้าพิธีแต่งงานกับจูเลียก่อนวางแผนจับตัวเดเวียนโดยพลการ ทีมของฮันต์ลอบเข้าไปในวาติกันและจับตัวเดเวียนได้สำเร็จ ขณะบินกลับไปสหรัฐอเมริกา เดเวียนขู่ฆ่าฮันต์และคนรักของเขา ฮันต์จึงขู่จะทิ้งเดเวียนลงจากเครื่องบิน สติกเคลเข้าไปห้ามปรามทำให้เดเวียนรู้ชื่อของฮันต์ เมื่อเครื่องลง ฮันต์ดูวิดีโอที่อยู่ในไมโครด็อท เป็นวิดีโอที่แฟร์ริสบอกว่าเธอสงสัยว่าแบรสเซลอาจจะทำงานให้เดเวียน ฉับพลันขบวนรถของฮันต์ก็ถูกคนของเดเวียนโจมตี เดเวียนหนีรอดไปได้ ฮันต์ซึ่งห่วงสวัสดิภาพของจูเลียรีบไปที่โรงพยาบาลและพบว่าเธอถูกจับตัวไป เดเวียนติดต่อฮันต์แล้วบอกว่าเขามีเวลาให้ฮันต์ 48 ชั่วโมงเพื่อนำตีนกระต่ายมาคืนแลกกับชีวิตของจูเลีย ต่อมาฮันต์ถูกหน่วย IMF จับกุม มัสเกรฟเข้าร่วมการสอบสวนฮันต์และแอบบอกข้อมูลว่าตีนกระต่ายอยู่ในเซี่ยงไฮ้ เขาแอบช่วยฮันต์ให้หนีออกมา ทีมของฮันต์รีบไปที่เซี่ยงไฮ้โดยฮันต์นำตีนกระต่ายไปให้เดเวียนเพียงลำพัง เขาถูกวางยาสลบ เมื่อตื่นมาพบว่าตัวเองถูกฝังไมโครชิประเบิดไว้ในสมอง เดเวียนเล็งปืนไปที่จูเลียแล้วถามว่าตีนกระต่ายของจริงอยู่ที่ไหน พร้อมกับนับ 1-10 ก่อนจะยิงจูเลียและออกไป มัสเกรฟมาถึงแล้วบอกฮันต์ว่าผู้หญิงที่เดเวียนยิงคือหัวหน้าฝ่ายรักษาความปลอดภัยในวาติกันของเดเวียนแต่ใส่หน้ากากจูเลียไว้ เดเวียนใช้วิธีนี้เพื่อยืนยันว่าตีนกระต่ายที่ฮันต์นำมาเป็นของจริง ส่วนจูเลียตัวจริงยังมีชีวิตอยู่ มัสเกรฟเปิดเผยว่าตัวเขาเองที่ทำงานให้เดเวียน เพื่อให้เดเวียนนำตีนกระต่ายไปขายให้กลุ่มก่อการร้าย และ IMF จะมีสิทธิ์ในการถล่มกลุ่มก่อการร้าย มัสเกรฟให้ฮันต์ฟังเสียงจูเลียเพื่อยืนยันว่าเธอยังมีชีวิตอยู่จริง แต่ฮันต์กัดมือเขาและทำร้ายมัสเกรฟจนสลบ ฮันต์ให้ดันน์ตามสัญญาณโทรศัพท์ไปจนพบจูเลีย เขาสู้กับเดเวียนจนอีกฝ่ายถูกรถชนเสียชีวิต ฮันต์สั่งให้จูเลียใช้ไฟฟ้าช็อตเขาก่อนที่ไมโครชิปในสมองจะทำงานและช็อตเขาอีกครั้งเพื่อทำให้เขาฟื้น นอกจากนี้ยังสอนวิธีใช้ปืน ขณะที่กำลังกู้ชีวิตฮันต์ มัสเกรฟได้เข้ามาและถูกจูเลียยิงเสียชีวิต ฮันต์ฟื้นในที่สุดและบอกอาชีพที่แท้จริงของเขาให้จูเลียฟัง หลังเสร็จภารกิจ แบรสเซลแสดงความยินดีกับฮันต์ ฮันต์บอกว่าเขาไม่แน่ใจว่าจะกลับมาทำงานให้ IMF ไหม แบรสเซลจึงบอกฮันต์ว่าถ้าฮันต์กลับมาทำงานให้ IMF เขาจะบอกว่าตีนกระต่ายคืออะไรนักแสดงนักแสดง. - ทอม ครูซ รับบท อีธาน ฮันต์ - ฟิลิป ซีมัวร์ ฮอฟฟ์แมน รับบท โอเวน เดเวียน - มิเชล โมนาแกน รับบท จูเลีย มี้ด - วิง เรมส์ รับบท ลูเทอร์ สติกเคล - ไซมอน เพ็กก์ รับบท เบนจี ดันน์ - แม็กกี้ คิว รับบท เจิน - โจนาธาน รีส เมเยอร์ส รับบท เด็คแคลน กอร์มลีย์ - บิลลี ครูดรัพ รับบท จอห์น มัสเกรฟ - ลอว์เรนซ์ ฟิชเบิร์น รับบท ทีโอดอร์ แบรสเซล</doc>
