<doc id="816919" url="https://th.wikipedia.org/wiki?curid=816919" title="ประธานาธิบดี ลินคอล์น นักล่าแวมไพร์">ประธานาธิบดี ลินคอล์น นักล่าแวมไพร์ ประธานาธิบดี ลินคอล์น นักล่าแวมไพร์ () เป็นภาพยนตร์โลดโผน/สยองขวัญ/จินตนิมิต กำกับโดยติมูร์ เบกแมมเบตอฟ ร่วมอำนวยการสร้างโดยทิม เบอร์ตัน เขียนบทโดยเซธ แกรห์ม-สมิธ โดยดัดแปลงจากนวนิยาย ซึ่งเขาเป็นผู้เขียนเอง นำแสดงโดยเบนจามิน วอล์กเกอร์, โดมินิก คูเปอร์, แอนโทนี แม็คคี, แมรี เอลิซาเบธ วินสตีด, รูฟัส ซีเวลล์และมาร์ตัน โชคัช ภาพยนตร์มีเนื้อหาเกี่ยวกับชีวิตของอับราฮัม ลินคอล์น ประธานาธิบดีคนที่ 16 แห่งสหรัฐอเมริกา ผู้ซึ่งมีอีกด้านเป็นนักล่าแวมไพร์ ภาพยนตร์ออกฉายในสหรัฐอเมริกาเมื่อวันที่ 22 มิถุนายน ค.ศ. 2012เรื่องย่อ เรื่องย่อ. ในปี ค.ศ. 1818 อับราฮัม ลินคอล์นอาศัยอยู่กับครอบครัวในรัฐอินดีแอนา บิดามารดาของลินคอล์น โทมัสและแนนซี ทำงานที่ไร่ของแจ็ก บาตส์ ที่นั่นลินคอล์นได้ช่วยชีวิตวิลเลียม เอช. จอห์นสันจากการถูกทำร้ายจากนายทาส แต่การกระทำดังกล่าวทำให้โทมัสถูกไล่ออก ในคืนนั้น ลินคอล์นเห็นบาตส์บุกเข้ามาในบ้านแล้วทำร้ายแนนซี ทำให้แนนซีล้มป่วยและเสียชีวิตในเวลาต่อมา โทมัสบอกลินคอล์นว่าบาตส์วางยาแนนซี 9 ปีต่อมา ลินคอล์นบุกไปหาบาตส์เพื่อล้างแค้น แต่เฮนรี สเตอเจสช่วยชีวิตลินคอล์นไว้ สเตอเจสเสนอจะฝึกลินคอล์นให้เป็นนักล่าแวมไพร์ซึ่งลินคอล์นตอบตกลง หลังผ่านการฝึกอยู่หลายปี ลินคอล์นย้ายไปอยู่ที่เมืองสปริงฟีลด์ ลินคอล์นเรียนรู้จากสเตอเจสว่ากลุ่มแวมไพร์มีผู้นำคือ อดัม ซึ่งมีไร่อยู่ในนิวออร์ลีนส์กับวาโดมา น้องสาว สเตอเจสยังบอกด้วยว่าแวมไพร์แพ้ธาตุเงินและมอบนาฬิกาพกทำจากเงินให้ลินคอล์น ที่เมืองสปริงฟีลด์ ลินคอล์นทำงานที่ร้านของโจชัว ฟราย สปีดและพบกับแมรี ท็อดด์ แม้สเตอเจสจะเตือนลินคอล์นว่าไม่ควรมีความสัมพันธ์กับใคร แต่ลินคอล์นก็เริ่มคบหากับแมรี ต่อมาลินคอล์นพบตัวบาตส์และฆ่าเขาได้สำเร็จ ก่อนตายบาตส์บอกว่าสเตอเจสก็เป็นแวมไพร์เช่นกัน ลินคอล์นไปพบสเตอเจส ผู้ซึ่งเล่าว่าตนเคยเป็นมนุษย์แต่ถูกอดัมกัด เมื่อเป็นแวมไพร์ สเตอเจสไม่สามารถทำร้ายอดัมซึ่งเป็นพวกเดียวกันได้ จึงต้องฝึกให้มนุษย์เป็นนักล่าแวมไพร์เพื่อหวังกำจัดอดัม ลินคอล์นผิดหวังและตั้งใจจะเลิกเป็นนักล่าแวมไพร์ แต่อดัมจับตัวจอห์นสันไปที่ไร่เพื่อล่อให้ลินคอล์นตามมา ลินคอล์นถูกอดัมจับตัวได้และเปิดเผยว่าเขาตั้งใจจะให้สหรัฐอเมริกากลายเป็นประเทศของพวกแวมไพร์ สปีดตามมาช่วยลินคอล์นและจอห์นสัน แล้วหนีไปที่รัฐโอไฮโอ ต่อมา ลินคอล์นแต่งงานกับแมรีและเริ่มเข้าสู่วงการการเมือง เขารณรงค์ให้มีการเลิกทาส สเตอเจสเตือนว่าการค้าทาสทำให้แวมไพร์ยังอยู่ในการควบคุม เพราะแวมไพร์ใช้พวกทาสเป็นอาหาร หากมีการเลิกทาส ลินคอล์นจะถูกแวมไพร์ตามล่า หลังได้รับเลือกเป็นประธานาธิบดีคนที่ 16 แห่งสหรัฐอเมริกา ลินคอล์นและแมรีย้ายมาอยู่ในทำเนียบขาว ทั้งสองมีบุตรชายชื่อ วิลเลียม วอลเลซ ลินคอล์น แต่ต่อมาวิลเลียมถูกฆ่าตายโดยวาโดมา ด้านประธานาธิบดีสมาพันธรัฐอเมริกา (ฝ่ายใต้) เจฟเฟอร์สัน เดวิสร่วมมือกับอดัมโดยให้แวมไพร์อยู่แนวหน้า ลินคอล์นสั่งให้รวบรวมเครื่องเงินทั้งหมดมาหลอมเป็นอาวุธ ด้านสปีดซึ่งไม่เห็นด้วยกับลินคอล์นลอบติดต่ออดัมและบอกว่าลินคอล์นจะส่งเครื่องเงินไปทางรถไฟ อดัมและวาโดมาเผารางรถไฟและบุกขึ้นรถไฟ ลินคอล์น จอห์นสัน สเตอเจสและสปีดสู้กับกลุ่มแวมไพร์ สปีดถูกฆ่า ด้านอดัมพบว่าบนรถไฟไม่มีเครื่องเงิน จึงรู้ว่าการแปรพักตร์ของสปีดเป็นแผนที่ล่ออดัมออกมา ลินคอล์นใช้นาฬิกาพกแทงอดัมจนตายและหนีออกจากรถไฟพร้อมกับจอห์นสันและสเตอเจสก่อนรถไฟจะระเบิด ส่วนขบวนรถไฟที่ขนเครื่องเงินของจริงถูกส่งไปให้แมรีที่เมืองเกตตีสเบิร์กอีกเส้นทางหนึ่ง กลุ่มแวมไพร์ที่เสียผู้นำไปบุกเข้าหาทหารฝ่ายเหนือ แต่พ่ายแพ้ย่อยยับเพราะอาวุธเงิน วาโดมาลอบเข้าหาแมรี แต่ถูกแมรียิงด้วยสร้อยทำจากเงินจนตาย 2 ปีต่อมา (14 เมษายน ค.ศ. 1865) สเตอเจสบอกลินคอล์นว่าพวกแวมไพร์ที่เหลือรอดหนีออกนอกประเทศ เขาพยายามโน้มน้าวให้ลินคอล์นกลายเป็นแวมไพร์เพื่อจะได้เป็นอมตะและสู้กับแวมไพร์ต่อไป แต่ลินคอล์นปฏิเสธ ภาพยนตร์จบลงในยุคปัจจุบัน เมื่อสเตอเจสเข้าหาผู้ชายคนหนึ่งในบาร์เหมือนเช่นที่เคยเข้าหาลินคอล์นนักแสดงนักแสดง. - เบนจามิน วอล์กเกอร์ รับบท อับราฮัม ลินคอล์น ประธานาธิบดีคนที่ 16 แห่งสหรัฐอเมริกาและนักล่าแวมไพร์ - โดมินิก คูเปอร์ รับบท เฮนรี สเตอเจส ผู้สอนการล่าแวมไพร์ให้ลินคอล์น - แอนโทนี แม็คคี รับบท วิลเลียม เอช. จอห์นสัน เพื่อนสนิทของลินคอล์น - แมรี เอลิซาเบธ วินสตีด รับบท แมรี ท็อดด์ ลินคอล์น ภรรยาของลินคอล์น - จิมมี ซิมป์สัน รับบท โจชัว ฟราย สปีด เพื่อนของลินคอล์น - รูฟัส ซีเวลล์ รับบท อดัม ผู้นำกลุ่มแวมไพร์ - เอริน วอซสัน รับบท วาโดมา แวมไพร์ผู้เป็นน้องสาวของอดัม - มาร์ตัน โชคัช รับบท แจ็ก บาตส์ แวมไพร์ผู้ฆ่าแม่ของลินคอล์น</doc>
