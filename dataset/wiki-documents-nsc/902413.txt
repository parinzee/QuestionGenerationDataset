<doc id="902413" url="https://th.wikipedia.org/wiki?curid=902413" title="มหาวิทยาลัยลุดวิจ-มักซีมีเลียนแห่งมิวนิก">มหาวิทยาลัยลุดวิจ-มักซีมีเลียนแห่งมิวนิก มหาวิทยาลัยลุดวิจ-มักซีมีเลียนแห่งมิวนิก () หรือเรียกอย่างง่ายว่า มหาวิทยาลัยมิวนิก เป็นสถาบันอุดมศึกษาของรัฐในนครมิวนิก รัฐบาวาเรีย ประเทศเยอรมนี มหาวิทยาลัยมิวนิกเป็นมหาวิทยาลัยที่เก่าแก่เป็นอันดับหกของเยอรมันที่ยังคงเปิดการเรียนการสอนอยู่ ก่อตั้งในค.ศ. 1472 ที่เมืองอิงก็อลชตัทโดย ลุดวิจที่ 9 ดยุกแห่งบาวาเรีย ก่อนที่ในปี 1800 เมื่ออิงก็อลชตัทเผชิญภัยคุกคามจากฝรั่งเศส พระเจ้ามักซีมีเลียนที่ 1 แห่งบาวาเรียจึงทรงย้ายมหาวิทยาลัยไปยังเมืองลันด์สฮูท ก่อนที่ในปี 1826 จะย้ายมาอยู่ในที่ตั้งปัจจุบันในนครมิวนิก ซึ่งในปี 1802 มหาวิทยาลัยได้เปลี่ยนชื่อเป็น มหาวิทยาลัยลุดวิจ-มักซีมีเลียนแห่งมิวนิก เพื่อเป็นเกียรติแก่ผู้ก่อตั้งทั้งสองของมหาวิทยาลัย มหาวิทยาลัยลุดวิจ-มักซีมีเลียนแห่งมิวนิกตั้งแต่ศตวรรษที่ 19 เป็นต้นมา ได้รับการยอมรับว่าเป็นหนึ่งในมหาวิทยาลัยที่ดีที่สุดในยุโรป โดยได้รับการจัดอันดับให้เป็นมหาวิทยาลัยที่ดีที่สุดลำดับ 37 ของโลกในปี 2011 และมีศิษย์เก่าถึง 35 คนที่ได้รับรางวัลโนเบล ซึ่งมากเป็นอันดับ 17 ของโลก ศิษย์เก่าที่มีชื่อเสียงอาทิวิลเฮล์ม คอนราด เรินต์เกน (นักฟิสิกส์), มักซ์ พลังค์ (นักฟิสิกส์), แวร์เนอร์ ไฮเซินแบร์ก (นักฟิสิกส์), สมเด็จพระสันตะปาปาเบเนดิกต์ที่ 16 เป็นต้น ในปัจจุบัน มหาวิทยาลัยแห่งนี้เป็นมหาวิทยาลัยที่มีจำนวนนักศึกษามากเป็นอันดับสองในเยอรมัน โดยในปีการศึกษา 2015/16 มีนักศึกษาถึง 51,025 คน ในจำนวนนี้ 15% เป็นนักศึกษาต่างชาติ</doc>
