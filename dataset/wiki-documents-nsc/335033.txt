<doc id="335033" url="https://th.wikipedia.org/wiki?curid=335033" title="กรณีการเผยแพร่วีดิทัศน์บันทึกภาพโฟร์-มดขณะอาบน้ำ">กรณีการเผยแพร่วีดิทัศน์บันทึกภาพโฟร์-มดขณะอาบน้ำ การเผยแพร่วีดิทัศน์บันทึกภาพโฟร์-มดขณะอาบน้ำ เป็นเหตุการณ์ที่เกิดขึ้นในปี พ.ศ. 2551 โดยการเผยแพร่วีดิทัศน์บันทึกภาพนักแสดงชาวไทย ขณะอาบน้ำการแพร่หลายของวีดิทัศน์ การแพร่หลายของวีดิทัศน์. กลาง พ.ศ. 2551 ได้มีการแพร่หลายทางอินเทอร์เน็ตเป็นไฟล์ข้อมูลและทางท้องตลาดเป็นแผ่นซีดีซึ่งวีดิทัศน์บันทึกภาพศกลรัตน์ วรอุไร และคุณัชญา ชัยรัตน์ นักร้องวงโฟร์-มด ขณะประกอบกิจส่วนตัวอยู่ในห้องน้ำของแต่ละคนในโรงแรมรื่นรมย์ อำเภอเมือง จังหวัดขอนแก่น หลังเสร็จการแสดงที่สถานบันเทิงแห่งหนึ่งในจังหวัด ลักษณะเป็นการบันทึกด้วยอุปกรณ์อย่างหนึ่งผ่านบานเกล็ดของห้องน้ำ ผู้บันทึกอยู่ในอาการเขย่งตัว ทั้งนี้ วีดิทัศน์ดังกล่าวได้รับการลักลอบบันทึกขึ้นเมื่อเมื่อวันที่ 13 กรกฎาคม พ.ศ. 2550 วันที่ 20 กันยายน พ.ศ. 2551 พลตำรวจเอกจงรัก จุฑานนท์ รองผู้บัญชาการตำรวจแห่งชาติ ในฐานะรักษาราชการแทนผู้บัญชาการตำรวจนครบาล ได้ออกมาห้ามปรามการเผยแพร่วีดิทัศน์ดังกล่าวไม่ว่าในรูปแบบใด โดยกล่าวว่า "...การที่บางคนมีเอาไว้ดูเองอาจไม่ผิดกฎหมาย แต่ถ้าส่งต่อให้คนอื่น ไม่ว่าจะทางโทรศัพท์มือถือ หรืออินเทอร์เน็ต และอื่น ๆ ก็จะมีความผิดทันที ไม่อยากพูดว่ามีเอาไว้ดูเองไม่เป็นความผิด เพราะจะเป็นการชี้นำให้เอามาดูเอง สำหรับบุคคลทั่วไปที่เข้าถึงคอมพิวเตอร์ที่นิยมเอามาเขียนต่อ ๆ กันนั้น แม้จะไม่แจกจ่ายก็ตาม การกระทำดังกล่าวจะมีความผิดตามกฎหมายทันที ผมดำเนินคดีมาแล้วหลายราย สำหรับโทษในเรื่องนี้สูงถึงจำคุกไม่เกิน 3 ปี" ต่อมาในวันที่ 22 กันยายน นายสุทธิศักดิ์ ประศาสน์ครุการ ผู้แทนบริษัท อาร์เอส โปรโมชั่น จำกัด ซึ่งได้รับมอบอำนาจจากนางสาวศกลรัตน์และนางปวริศา ชัยรัตน์ มารดาของนางสาวณัชญา ได้เข้าแจ้งความต่อตำรวจกองบังคับการปราบปรามการกระทำผิดต่อเด็ก เยาวชน และสตรี (ปดส.) ให้ดำเนินคดีแก่ผู้กระทำความผิดในกรณีดังกล่าว โดยยืนยันว่าบริษัทจะเอาเรื่องถึงที่สุด เบื้องต้น พลตำรวจตรีวิสุทธิ์ วานิชบุตร ผู้บังคับการ ปดส. ได้สรุปสำนวนเพื่อขออำนาจศาลออกหมายค้นโรงแรมที่เกิดเหตุสำหรับค้นหาหลักฐาน อย่างไรก็ดี ยอมรับว่าอาจจับผู้บันทึกวีดิทัศน์ได้ยาก เนื่องจากเหตุเกิดขึ้นมาเกือบสองปีแล้ว อย่างไรก็ดี ถึงแม้ฝ่ายบ้านเมืองจะห้ามปรามและจับกุมผู้เผยแพร่วีดิทัศน์ข้างต้นอย่างต่อเนื่อง ยังปรากฏว่ามีการลักลอบเผยแพร่อยู่ทุกขณะ โดยวันที่ 23 กันยายน 2551 พลตำรวจตรีโสภณ พิสุทธิวงษ์ รองผู้บัญชาการตำรวจภาค 7 ได้แถลงข่าวว่า ตนได้มอบหมายให้ตำรวจชุดสืบสวนจังหวัดนครปฐมออกตรวจตราท้องที่ เนื่องจากสืบทราบว่ามีการลักลอบนำซีดีบันทึกวีดิทัศน์นักร้องวงโฟร์-มดดังกล่าวส่งขายตามห้างร้านในเขตอำเภอเมืองนครปฐมโดยใช้รถเบนซ์สีเขียวรุ่น 300 ดี เลขทะเบียน กง 1123 นครปฐม ต่อมาพบรถคันดังกล่าวจอดอยู่หน้าตึกแถวสามชั้น หมู่ 5 ตำบลนครปฐม อำเมืองนครปฐม จึงเข้าตรวจค้นและพบแผ่นซีดีเช่นว่าจำนวนหนึ่งร้อยหกสิบแผ่น ก่อนจับกุมนายปรีชา ธรรมมา อายุสามสิบสองปี เจ้าของรถไปสอบสวน สารภาพว่าเป็นผู้รับจ้างขนเท่านั้นและส่งไปตามรายทางแล้วห้าร้อยแผ่นการสมอ้างเป็นผู้กระทำความผิด การสมอ้างเป็นผู้กระทำความผิด. หลังจากที่ตำรวจได้รับแจ้งความไว้แล้วนั้น วันที่ 20 กันยายน 2551 ผู้บังคับการ ปดส. เปิดเผยว่ารู้ตัวผู้กระทำความผิดแล้ว กล่าวว่า เป็น "...ชาย 3 คน คนหนึ่งเป็นผู้แอบถ่ายด้วยกล้องวิดีโอ...ส่วนที่เหลืออีก 2 คนคอยดูต้นทาง ก่อนไปแจกจ่ายให้เพื่อนฝูงดู สำหรับกลุ่มที่แอบถ่ายนี้ทราบว่าเป็นคนใกล้ชิดกับเจ้าของสถานที่ เนื่องจากรู้ห้องและเวลาเข้าพักของนักร้องทั้งสองเป็นอย่างดี ส่วนอีกคนที่เป็นผู้หญิงนำคลิปดังกล่าวมาอัปโหลดหรือนำมาโพสต์ ซึ่งยังไม่ทราบว่าเกี่ยวข้องกับกลุ่มที่แอบถ่ายหรือไม่ โดยนำมาโพสต์ในเว็บวาไรตี้แห่งหนึ่ง ซึ่งกำลังประสานกับเจ้าหน้าที่ไอซีทีให้ช่วยตรวจสอบ..." ต่อมาวันที่ 24 กันยายน นางปวีณา หงสกุล ประธานมูลนิธิปวีณาหงสกุลเพื่อเด็กและสตรี ได้แถลงข่าวว่า ผู้กระทำผิดในคดีดังกล่าวได้มามอบตัวแก่มูลนิธิฯ แล้ว คือ 1) นายธีรชัย มูลรัตน์ เจ้าของโทรศัพท์มือถือที่ใช้บันทึกภาพ 2) นายวิชาญ ปะกิระนันท์ พ่อครัวของโรงแรมที่เกิดเหตุ และ 3) นายรุ่งโรจน์ ตันศิริ พนักงานรักษาความปลอดภัยของโรงแรม ทั้งนี้ ยังมีนายปิยะนัส กาบละคร อดีตพนักงานของโรงแรม ที่ยังไม่พบตัว ผู้มามอบตัวทั้งสามอ้างว่า 1) นายวิชาญและนายรุ่งโรจน์เป็นผู้ปีนแอบดู 2) นายปิยะนัสเป็นผู้ยืมโทรศัพท์มือถือยี่ห้อโนเกีย รุ่นเอ็น72 จากนายธีรชัยไปบันทึกภาพ แล้วนำข้อมูลลงคอมพิวเตอร์ขนาดสมุดบันทึกของหญิงคนรัก ก่อนจะมีการเผยแพร่ทั่วไป 3) โทรศัพท์มือถือดังกล่าวได้สูญหายไปเมื่อเดือนกุมภาพันธ์ 2551 แล้ว 4) นายปิยะนัสขณะนี้เป็นทหารเกณฑ์อยู่ที่จังหวัดยะลา อย่างไรก็ดี ในวันรุ่งขึ้น พันตำรวจเอกนวพล กันคล้อย ผู้กำกับการฝ่ายปฏิบัติการ 4 ปดส. ได้แถลงว่า ณ ตอนนี้ทางตำรวจไม่แจ้งขอหาใด ๆ แก่ผู้มามอบตัวทั้งสามคน กับทั้งได้สอบและบันทึกปากคำเป็นที่เรียบร้อยแล้ว และให้ปล่อยตัวไป โดยกล่าวว่าได้ข้อมูลที่เป็นประโยชน์เพิ่มขึ้นจากการสอบปากคำ แต่ไม่ยืนยันว่าทั้งสามคนเป็นผู้ก่อเหตุจริงหรือไม่ หรือเป็นการจัดฉากขึ้นมา เพราะต้องสืบสวนขยายผลต่อไป นอกจากนี้ ผู้บัญชาการ ปดส. แถลงว่า ไม่เชื่อว่าผู้มามอบตัวทั้งสามเป็นผู้กระทำความผิดจริง และเชื่อว่าเป็นการจัดฉากอย่างแน่นอน เนื่องจาก 1) ผู้แอบอ้างเป็นผู้กระทำความผิดให้การไม่สอดคล้องกัน 2) และให้การในทางให้ร้ายตนเอง ซึ่งผิดกับวิสัยของผู้ต้องหาทั่วไป ครั้นถามถึงพยานหลักฐานก็ไม่สามารถยืนยันหรือนำมาแสดงได้ 3) ขณะสอบปากคำนายธิติ พูนนิติพร เจ้าของโรงแรมที่เกิดเหตุ ถึงความเกี่ยวพันกับนายธีระชัย แต่ระหว่างนั้นมีโทรศัพท์จากผู้หญิงคนหนึ่งเรียกให้ไปคุยนอกห้องประมาณห้านาที เสร็จแล้วกลับมาพบพนักงานสอบสวนอ้างว่าเครียดและมีอาการป่วย ไม่ขอให้การต่อ 4) เมื่อวันที่ 22 กันยายน ซึ่งเป็นวันที่บริษัทอาร์เอสฯ เข้าแจ้งความ นายวิชาญ ปะกิระนันท์ พ่อครัวของโรงแรม ได้ถูกอุ้มตัวไปจากโรงแรม และภรรยาไม่ทราบว่าหายไปไหน จนบ่ายวันที่ 24 กันยายน ภรรยาจึงเข้าแจ้งความที่สถานที่ตำรวจภูธรเมืองขอนแก่น เป็นข้อสงสัยว่าหากจะเข้ามอบตัวหรือไปหามูลนิธิปวีณาฯ นายวิชาญก็ควรบอกภรรยาเสียก่อน แต่ภรรยากลับพบเองในโทรทัศน์ว่าสามีไปมอบตัว 5) ขณะเกิดเหตุนายธีระชัยใช้โทรศัพท์มือถือโนเกีย รุ่นเอ็น72 ราคาประมาณหนึ่งหมื่นห้าพันบาท แต่ขณะนี้กลับใช้โทรศัพท์มือถือ ยี่ห้อโนเกีย รุ่น 3310 หรือ 3315 ซึ่งมีราคาห้าร้อยถึงหนึ่งพันบาท โดยอ้างว่าของเดิมนั้นทำหายไปแล้ว 6) ผู้ความรู้ทางเทคนิคให้การว่าโทรศัพท์โนเกีย รุ่นเอ็น72 ไม่น่าจะมีความละเอียดพอที่จะใช้บันทึกวีดิทัศน์จนออกมาคมชัดดังกรณีนี้ได้ อนึ่ง ยังกล่าวอีกว่า</doc>
