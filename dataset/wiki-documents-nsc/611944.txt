<doc id="611944" url="https://th.wikipedia.org/wiki?curid=611944" title="เจย์ โบธรอยด์">เจย์ โบธรอยด์ เจย์ โบธรอยด์ (เกิดเมื่อวันที่ 5 พฤษภาคม ค.ศ. 1982) เป็นนักฟุตบอลชาวอังกฤษเชื้อสายแคริบเบียน (กายอานา-จาเมกา) ปัจจุบันเล่นฟุตบอลอาชีพให้กับสโมสรฟุตบอลคอนซาโดเล ซัปโปโร ในเจลีก ดิวิชัน 1 ของประเทศญี่ปุ่นในตำแหน่งกองหน้า เจย์ โบธรอยด์ เคยเป็นนักฟุตบอลทีมเยาวชนของอาร์เซนอล ในพรีเมียร์ลีก แต่ไม่เคยขึ้นไปเล่นในทีมชุดใหญ่ และเคยอยู่มาแล้วหลายสโมสรทั้ง โคเวนทรีซิตี, แบล็กเบิร์นโรเวอส์, ชาร์ลตันแอธเลติก, วุลเวอร์แฮมป์ตันวันเดอเรอส์, สโตกซิตี, คาร์ดิฟฟ์ซิตี, ควีนส์พาร์กเรนเจอส์ และ เชฟฟิลด์เวนสเดย์ รวมถึงเคยไปเล่นในกัลโช่ เซเรีย อา ในอิตาลีกับเปรูจาด้วย และเคยติดทีมชาติอังกฤษหนึ่งนัดเมื่อปี ค.ศ. 2010 ในนัดกระชับมิตรระหว่างอังกฤษและฝรั่งเศส ก่อนจะย้ายมาเล่นในไทยพรีเมียร์ลีกกับสโมสรฟุตบอลเอสซีจี เมืองทอง ยูไนเต็ด สำหรับชีวิตในประเทศไทย เจ้าตัวชื่นชอบประเทศไทยหลายอย่าง และชอบอาหารไทยที่มีรสชาติเผ็ดหลายอย่าง โดยเฉพาะผัดไทย ในฤดูกาล 2015 เจย์ โบธรอยด์ ย้ายไปเล่นในญี่ปุ่นกับจูบิโล อิวะตะ ก่อนจะย้ายไปเล่นให้กับคอนซาโดเล ซัปโปะโระในช่วงฤดูร้อนปี 2017</doc>
