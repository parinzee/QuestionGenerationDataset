<doc id="907505" url="https://th.wikipedia.org/wiki?curid=907505" title="ไทยากิ">ไทยากิ ไทยากิ ( "ปลาจานย่าง") คือขนมญี่ปุ่นชนิดหนึ่ง เป็นเค้กรูปทรงปลาจาน ไส้มีรสหวาน โดยมากจะสอดไส้ถั่วแดงอาซูกิ บ้างก็สอดไส้คัสตาร์ด, ช็อกโกแลต, ชีส หรือมันฝรั่งหวาน ร้านค้าบางแห่งมักจะขายไทยากิร่วมกับโอโคโนมิยากิ, เกี๊ยวซ่า และไส้กรอกประวัติ ประวัติ. ไทยากิเกิดขึ้นครั้งแรกที่โตเกียวในยุคเมจิ โดยเซอิจิโร คัมเบะ ชาวโอซากะได้เปิดกิจการร้านนานิวะโซฮนเต็งขายขนมอิมางาวายากิ ซึ่งเป็นขนมเค้กสอดไส้ถั่วแดงรูปกลมในโตเกียวแต่กลับไม่ประสบความสำเร็จ ด้วยเหตุนี้จึงได้ออกแบบรูปทรงของขนมใหม่ ให้มีลักษณะเหมือนปลาไท (ภาษาไทยคือปลาจาน) อันเป็นสัญลักษณ์มงคลอย่างหนึ่ง จนเป็นที่นิยมในเวลาต่อมา โดยชื่อไทยากิมาจากคำว่า "ปลาจาน" ( tai) กับ "ย่าง" ( yaki) แปลว่า "ปลาจานย่าง" ปัจจุบันสามารถหารับประทานได้ทั่วประเทศญี่ปุ่น โดยเฉพาะอย่างยิ่งตามศูนย์อาหารและตามเทศกาลสำคัญ ๆ ของญี่ปุ่น ในประเทศเกาหลีใต้มีขนมรูปลักษณ์เดียวกัน เรียกว่าพุงออ-ปัง ( "ขนมปังปลาทอง") ซึ่งรับอิทธิพลจากญี่ปุ่นช่วงปี ค.ศ. 1930 ซึ่งขณะนั้นเกาหลีตกเป็นอาณานิคมของญี่ปุ่นวิธีทำและวัตถุดิบ วิธีทำและวัตถุดิบ. ไทยากิจะทำจากแป้งซึ่งทำจากแป้งสาลีและน้ำ บางกรณีอาจใช้แป้งสำหรับทำแพนเค้กหรือแป้งวาฟเฟิลแทน เทลงในเบ้ารูปปลาทั้งสองด้าน แล้วสอดไส้ที่เตรียมไว้ลงด้านใดด้านหนึ่งของเบ้า โดยมากใช้ถั่วแดงกวนน้ำตาลที่เรียกว่าอังโกะ แล้วปิดแม่พิมพ์ลงให้เบ้าทั้งสองด้านประกบกัน รอแป้งสุกให้มีสีออกน้ำตาลทอง ขนมนี้มีลักษณะคล้ายกับขนมอิมางาวายากิและขนมโดรายากิ ซึ่งเป็นเค้กที่สอดไส้ถั่วอะซุกิเช่นกัน แต่มีรูปทรงเป็นเค้กกลมหนา ๆ แทน ส่วนเบ้าพิมพ์ของไทยากินั้นก็มีหลายขนาดและรูปร่าง เช่นเป็นรูปทรงกลม รูปธงปลาคาร์ป หรือรูปวาฬ บ้างก็มีพิมพ์แบบย่างทีละตัว บ้างก็พิมพ์ย่างทีละหลายตัว เป็นต้นความหลากหลายความหลากหลาย. - ร้านกินไดในโตเกียว มีไทยากิรสพิซซา โดยสอดไส้วัตถุดิบของพิซซาเป็นส่วนประกอบ - ร้านกินโนะอัง จำหน่ายไทยากิแป้งครัวซอง เรียกครัวซองไทยากิ - ร้านไทพาร์เฟต์ในโยโกฮามะ จำหน่ายไทยากิสอดไส้ไอศกรีม</doc>
