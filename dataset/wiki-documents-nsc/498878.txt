<doc id="498878" url="https://th.wikipedia.org/wiki?curid=498878" title="คริส อดัมส์">คริส อดัมส์ คริสโตเฟอร์ อดัมส์ (; 10 กุมภาพันธ์ ค.ศ. 1955 — 7 ตุลาคม ค.ศ. 2001) หรือที่รู้จักกันในชื่อ "สุภาพบุรุษ" คริส อดัมส์ () เป็นทั้งนักมวยปล้ำอาชีพ และโปรโมเตอร์มวยปล้ำ, ผู้ฝึกสอน, นายแบบพาร์ทไทม์ และนักยูโดชาวอังกฤษ ขณะที่เขามีอายุได้ 21 ปี เขาได้เป็นแชมป์ยูโดแห่งชาติอังกฤษสามสมัยในรุ่นน้ำหนักและยุคของเขา อดัมส์แข่งมวยปล้ำเป็นหลักในรัฐเทกซัส โดยเฉพาะอย่างยิ่งในรายการเวิลด์คลาสแชมเปียนชิพเวรสลิง ที่ซึ่งเขาเป็นหนึ่งในนักมวยปล้ำที่ได้รับความนิยมมากที่สุดของรายการ อดัมส์เป็นที่รู้จักในฐานะเป็นผู้ฝึกสอนสก็อตต์ ฮอลล์ ใน ค.ศ. 1984 และสตีฟ ออสติน ใน ค.ศ. 1989 เขายังเป็นที่รู้จักในฐานะนักมวยปล้ำคนแรกที่ใช้ท่าซูเปอร์คิกในการจบเกม ที่ซึ่งต่อมานักมวยปล้ำอื่นนับสิบรายได้นำมาใช้ (โดยเฉพาะชอว์น ไมเคิลส์ กับท่า 'สวิชชินมิวสิค')ชีวิตในวัยเด็ก ชีวิตในวัยเด็ก. คริส อดัมส์ เกิดที่รักบี วาร์วิคก์ไชร์ โดยเป็นบุตรชายคนโตของไซริล และฌอง อดัมส์ เมื่อเริ่มมีอายุได้เก้าขวบ เขาได้เข้าไปมีส่วนพัวพันกับยูโด โดยได้ฝึกฝนศาสตร์ดังกล่าวด้วยตนเองเป็นระยะเวลาสิบสี่ปี เขาและน้องชายของเขาที่มีชื่อว่านีลได้ชนะการแข่งขันยูโดในระดับชาติและระดับโลก ซึ่งนีลยังเป็นผู้ชนะรางวัลเหรียญเงินทั้งในโอลิมปิกฤดูร้อน 1980 และโอลิมปิกฤดูร้อน 1984 ส่วนคริสก็เป็นสมาชิกทีมชาติอังกฤษในโอลิมปิกฤดูร้อน 1976 แต่ถึงกระนั้น เขาก็ไม่เคยเข้าแข่งขันกีฬาโอลิมปิก อดัมส์ได้รับสายดำยูโดและยังเป็นผู้เชี่ยวชาญศิลปะการต่อสู้แขนงอื่น นอกจากนี้ คริสยังเคยเข้าแข่งขันรักบี้, คริกเกต, ฟุตบอล และมวยปล้ำสมัครเล่น ตลอดจนนอกเหนือจากการกีฬา เขายังได้ศึกษาในด้านสถาปัตยกรรมชีวิตส่วนตัว ชีวิตส่วนตัว. ในยุคทศวรรษ 1980 อดัมส์ออกเดทกับฌอง คลาร์ก ที่มีส่วนร่วมในเอ็นดับเบิลยูเอในฐานะ "เลดี้บลอสซัม" จากช่วงปลายทศวรรษ 1970 ถึงประมาณ ค.ศ. 1984 แล้วพวกเขาก็มีลูกสาวด้วยกันชื่อเจด ในภายหลัง เจดได้เป็นธิดาบุญธรรมของสตีฟ ออสติน ผู้ซึ่งเป็นสามีคนที่สองของคลาร์ก ในภายหลังอดัมส์ได้สมรสกับโทนี คอลลินส์ เมื่อวันที่ 20 ธันวาคม ค.ศ. 1984 ที่ฮาวาย พวกเขามีบุตรด้วยกันหนึ่งคนซึ่งมีชื่อว่าคริสโตเฟอร์จูเนียร์ และทั้งคู่ก็ได้หย่าร้างกันเมื่อวันที่ 15 สิงหาคม ค.ศ. 1994 โทนีเสียชีวิต ณ วันที่ 24 มิถุนายน ค.ศ. 2010 เมื่อเธอมีอายุได้ 45 ปี อดัมส์ยังมีลูกสาวอีกคนชื่อจูเลียซึ่งเกิดใน ค.ศ. 1994 โดยแบรนดี ฟรีแมน เธอเข้าแข่งมวยปล้ำในฐานะ "มิสแบรนดี" โดยได้รับเชิญเล็กน้อยก่อนที่จะย้ายไปดับเบิลยูซีดับเบิลยู แล้วทั้งคู่ก็แยกทางกันในช่วงปลาย ค.ศ. 1999 ฟรีแมนเสียชีวิตใน ค.ศ. 2003 จากการรับยาเกินขนาด ส่งผลให้จูเลียตกอยู่ในสถานะกำพร้า การแต่งงานครั้งที่สามของเขาเกิดขึ้นก่อนที่เขาจะเสียชีวิตเพียงหกสัปดาห์ เขาแต่งงานกับคาเรน เจ.เบิร์ก ในวันที่ 25 สิงหาคม ค.ศ. 2001 ที่ดัลลัสการเสียชีวิต การเสียชีวิต. ในเดือนเมษายน ค.ศ. 2000 อดัมส์และแฟนสาวสี่เดือนของเขาที่มีชื่อว่าลินดา คาเฟนส์ ได้รับการพบตัวในสภาพหมดสติที่อพาร์ทเมนท์ของเพื่อน ซึ่งพวกเขาได้ตกเป็นเหยื่อของการรับสารเสพติดเกินขนาดจากจีเอชบีรวมถึงสารแอลกอฮอล์ อดัมส์หายคืนเป็นปกติ แต่คาเฟนส์ได้เสียชีวิตที่โรงพยาบาลท้องถิ่นในช่วงเวลาสิบชั่วโมงต่อมา เป็นระยะเวลากว่าหนึ่งปีให้หลัง อดัมส์ได้รับการกล่าวหาในข้อหาฆาตกรรม แต่แล้วเมื่อวันที่ 7 ตุลาคม ค.ศ. 2001 ซึ่งเป็นช่วงของการรอพิจารณาคดี เขาถูกยิงที่หน้าอกจนบาดเจ็บสาหัสจากการทะเลาะวิวาทกับเพื่อนซึ่งมึนเมา โดยรู้จักกันในชื่อบูเรย์ หรือเบรนต์ พาร์เนลล์ ที่วาซาฮาชี รัฐเท็กซัส ในบ้านของเขาเอง เจ้าของปืนอ้างว่าเป็นการป้องกันตนเองและได้พบว่าเป็นผู้บริสุทธิ์ทุกข้อกล่าวหา ก่อนที่เขาจะเสียชีวิต อดัมส์ ผู้ซึ่งได้พิจารณาการกึ่งเกษียณ ได้วางแผนที่จะย้ายไปอยู่ที่ฟลอริดาอย่างถาวรและเข้าแข่งขันในองค์กรมวยปล้ำที่ซึ่งมีอดีตดาวเด่นแห่งดับเบิลยูซีดับเบิลยูและดับเบิลยูดับเบิลยูอี รวมถึงฮัลค์ โฮแกน อดัมส์ยังมีแผนที่จะสร้างสารคดีร่วมกับแกรี ฮาร์ท, บิล เมอร์เซอร์, มิกกี แกรนท์ และนักมวยปล้ำรายอื่นๆ ซึ่งจะมีการรวมภาพของมวยปล้ำย้อนหลังไปถึงช่วงทศวรรษที่ 1930 สารคดีเกี่ยวกับอดัมส์ซึ่งมีชื่อว่า เดอะเจนเทิลแมนชอยส์ ได้รับการเปิดตัว ณ วันที่ 16 ธันวาคม ค.ศ. 2008 โดยมิกกี แกรนท์ ซึ่งเป็นอดีตโปรโมเตอร์ดับเบิลยูซีซีดับเบิลยู และมีการรวมบทสัมภาษณ์เด่นๆจากเพื่อนและครอบครัวของอดัมส์หลายราย ซึ่งได้แก่ นีลผู้เป็นน้องชาย, บิล เมอร์เซอร์, ผู้ตัดสินเดวิด แมนนิง, เควิน ฟอน เอริช, ฌอง คลาร์ก (ในรายการสารคดีเป็นจีนี อดัมส์), คาเรนซึ่งเป็นแม่หม้าย และแกรี ฮาร์ท ส่วนสแกนดอร์ อัคบาร์ และมาร์ค ลอว์เรนซ์ ต่างได้รับการทาบทามให้ช่วยทำสัมภาษณ์และเรื่องราวเกี่ยวกับอดัมส์ในสารคดี แต่ทั้งคู่ก็ได้ปฏิเสธที่จะมีส่วนร่วม ใน ค.ศ. 2011 เจดซึ่งเป็นลูกสาวของอดัมส์ได้เปิดตัวเว็บไซต์ที่ระลึกถึงเพื่อเป็นเกียรติแก่พ่อของเธอ เคียงคู่กับคริสจูเนียร์ลูกชายของเขา และจูเลียซึ่งเป็นลูกสาวคนสุดท้อง</doc>
