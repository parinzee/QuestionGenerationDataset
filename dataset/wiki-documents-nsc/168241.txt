<doc id="168241" url="https://th.wikipedia.org/wiki?curid=168241" title="ความสุขแห่งชีวิต">ความสุขแห่งชีวิต ความสุขแห่งชีวิต () เป็นวรรณกรรมเยาวชนที่แต่งโดย วิลเลียม ซาโรยัน บุคคลที่ได้รับเกียรติสูงสุดระดับชาติของอเมริกาในวงการสิ่งพิมพ์ จากบทละครเรื่อง The Time of your life ในปี ค.ศ. 1939 ตีพิมพ์ครั้งแรกเมื่อปี ค.ศ. 1943 และถูกนำมาสร้างเป็นภาพยนตร์ในปีเดียวกัน และได้รับการเสนอชื่อเข้าชิงรางวัลออสการ์ 6 สาขา ทั้งสาขานักแสดงนำยอดเยี่ยม (Mickey Rooney) , การกำกับภาพ, ภาพยนตร์ขาวดำ, ผู้กำกับยอดเยี่ยม (Clarence Brown) , ภาพยนตร์ยอดเยี่ยม และได้รับรางวัลในสาขาบทประพันธ์ยอดเยี่ยม ความสุขแห่งชีวิต ถูกนำมาแปลเป็นฉบับภาษาไทย โดย มัทนี เกษกมล นักแปลที่ทำงานเกี่ยวกับวรรณกรรมเยาวชนอย่างสม่ำเสมอ อีกทั้งเป็นผู้แปล “ต้นส้มแสนรัก” วรรณกรรมเยาวชนที่ทำให้ผู้อ่านซาบซึ้งและได้รับความนิยมเป็นอย่างสูงตลอดจนได้รับการยกย่องว่าเป็น "วรรณกรรมเยาวชนอมตะ" อีกด้วย ความสุขแห่งชีวิต เหมาะสำหรับทุก ๆ คน ที่ปรารถนาจะให้ชีวิตมีความสุข เพราะวรรณกรรมเล่มนี้สอนให้รู้จักกับวิถีการดำเนินชีวิต ที่แม้ไม่ร่ำรวยเงินทอง ทุกๆคนก็สามารถหาความสุขได้ โดยผู้แปลได้เขียนในคำนำจากการพิมพ์ครั้งแรกว่า “ความสุขแห่งชีวิตเป็นการเลือกวิธีการดำรงที่ดีประการหนึ่ง ซึ่งจะทำให้โลกในอนาคตน่าอยู่ยิ่งขึ้นอีกเป็นอันมาก" ความสุขแห่งชีวิตเป็นเรื่องราวที่กล่าวถึงครอบครัวยากจนครอบครัวหนึ่งที่อาศัยอยู่ที่ถนนซานตาคลาร่า ในอิธคา แคลิฟอร์เนีย ในช่วงยุคสงครามโลก ครอบครัวแมคคอรี่แม้จะยากจนแต่เขาก็ไม่เคยขาดแคลนน้ำใจ การมองโลกในแง่ดีของพวกเขาส่งผลให้พวกเขาดำเนินชีวิตได้อย่างเป็นสุข ไม่ว่าจะเป็นคุณแม่ผู้ซึ่งคอยให้คำชี้แนะมุมมองต่าง ๆ ให้ลูก ๆ ในการดำเนินชีวิต โฮเมอร์ผู้ซึ่งต้องรับผิดชอบภาระหน้าที่อันยิ่งใหญ่ก่อนวัยอันควรกับอาชีพที่เรียกว่าพนักงานส่งโทรเลข และยูลิสซิล น้องคนสุดท้องในบ้านเป็นเด็กที่คอยเรียกรอยยิ้มจากทุก ๆ คนที่พบเห็น ความสุขแห่งชีวิตยังได้กล่าวถึงความมีน้ำใจของคนรอบข้าง รวมถึงความศรัทธาที่พวกเขามีต่อทุก ๆ คน มาร่วมกันเรียนรู้ ร่วมกันมอบสิ่งดี ๆ และร่วมกันเติมเต็มความสุขให้แก่ชีวิตกับพวกเขาได้</doc>
