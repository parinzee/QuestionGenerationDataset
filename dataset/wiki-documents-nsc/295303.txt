<doc id="295303" url="https://th.wikipedia.org/wiki?curid=295303" title="เหตุรถประสานงาในปาปัวนิวกินี พ.ศ. 2553">เหตุรถประสานงาในปาปัวนิวกินี พ.ศ. 2553 เหตุรถประสานงาในปาปัวนิวกินี พ.ศ. 2553 เป็นเหตุการณ์ในประเทศปาปัวนิวกินีที่รถโดยสารสาธารณะประจำทางหลวงหมายเลข 3 ประสานงากับกับรถบรรทุกสาธารณะสำหรับรับส่งบุคคล เมื่อวันที่ 14 มกราคม พ.ศ. 2553 ณ 130 กิโลเมตรจากอำเภอแล (Lae) จังหวัดโมโรบี (Morobe Province) ส่งผลให้มีผู้เสียชีวิตอย่างน้อย 40 คน และจัดเป็นอุบัติเหตุบนท้องถนนที่ร้ายแรงที่สุดสำหรับประเทศปาปัวนิวกินี และได้ชื่อว่าเป็น "วันอันเศร้าสลุดที่สุดวันหนึ่งในประวัติศาสตร์การจราจร" อันเกิดขึ้นแก่ประเทศ "แร้นแค้น" ประเทศนี้การประสานงา การประสานงา. ความจริงแล้ว รถโดยสารทั้งสองลำจุคนได้เพียงยี่สิบห้าคนเท่านั้น แต่ในเหตุการณ์นี้ รถทั้งสองบรรจุคนเพียบเกินอัตรา และมีรายงานว่าต่างแล่นมาในอาการอันฉวัดเฉวียนและน่าหวาดเสียว ด้วยความเร็วหนึ่งร้อยกิโลเมตรต่อชั่วโมง จนมาเจอถนนเป็นหลุมเป็นบ่อ เสียหลัก พุ่งเข้าชนกันอย่างเลี่ยงมิได้ ร่างผู้โดยสารถูกเหวี่ยงจากรถผ่านหน้าต่างและข้ามถนนสายหนึ่งไปอีกสายหนึ่ง บางรายนอนจมอยู่ในน้ำมัน ขณะที่บางรายตกอยู่ใกล้เชื้อเพลิง ผู้เห็นเหตุการณ์เห็นศีรษะ แขน ขา คอ ที่ขาดจากกัน เจ้าหน้าที่ตำรวจท้องที่นายหนึ่งให้สัมภาษณ์แก่หนังสือพิมพ์วอชิงตันโพสต์ (Washington Post) ว่า "อุบัติเหตุครั้งนี้เกิดขึ้นเพราะคนขับพยายามประคองตัวผ่านหลุมบ่อบนถนน แต่กลับประสานงากัน" ราษฎรใกล้เคียงรุดเข้าช่วยเหลือผู้ประสบเหตุ และกล่าวด้วยว่าพวกเขาไม่เคยพบเจอเหตุการณ์ "นองเลือดและน่าสะพรึงกลัว" เช่นนี้มาก่อน ผู้บาดเจ็บหลายรายตายคาที่ในทันที มีแปดคนนอนเจ็บสาหัส ก่อนหน่วยกู้ภัยจะเข้าถึงท้องที่ และนำพาผู้บาดเจ็บอย่างน้อยสิบแปดคนเข้ารับการรักษาโดยด่วน แปดรายในจำนวนนี้ต้องอยู่แผนกผู้ป่วยหนักซึ่งไม่คาดว่าจะรอดชีวิต กีเดียน แจ็ก (Gideon Jack) ผู้โดยสารรายหนึ่ง วัยยี่สิบสองปี ให้สัมภาษณ์ภายหลังว่า เขางีบอยู่ในรถ พอตื่นขึ้นมาก็พบว่าร่างของเขาโชกเลือดเสียแล้ว และรายรอบเขาก็เต็มไปด้วยศพเปลือยเปล่าเต็มคันรถ สื่อมวลชนในประเทศปาปัวนิวกินีนำเสนอภาพซึ่งสำนักข่าวเอบีซีแห่งประเทศออสเตรเลียพรรณนาว่าเป็น "ภาพอันน่าตื่นกลัวของศพที่ห้อยอยู่กับซากรถอันพักยับเยิน" สภาพรถนั้น สื่อมวลชนของประเทศออสเตรเลียรายงานว่า "เหลวแหลกไม่มีชิ้นดี" หน่วยกู้ภัยนำผู้บาดเจ็บอัดกันเต็มรถส่งไปยังโรงพยาบาลอังโก (Angau Hospital) ในอำเภอแล ตามมาด้วยญาติสนิทมิตรสหายของผู้บาดเจ็บเพื่อตรวจดูคนของตน ด้วยเหตุที่หน่วยกู้ภัยท้องถิ่นและห้องดับจิตไม่เพียงพอรับมือกับการสถานการณ์ จึงมีการร้องขอบริจาคตู้แช่ศพด้วยการตอบสนอง การตอบสนอง. จีออสซี ลาบี (Giossi Labi) ผู้ช่วยผู้บัญชาการตำรวจปาปัวนิวกินี บรรยายสถานการณ์ว่าเป็น "วันอันเศร้าสลุดที่สุดวันหนึ่งในประวัติศาสตร์การจราจร" และตำหนิการขับรถอันน่าหวาดเสียวเพราะโลภเห็นแก่รายได้เช่นนั้น พีเทอร์ กินเนส (Peter Guinness) จเรตำรวจ กล่าวเสริมว่า "ทางหลวงบ้านเราล้วนแต่หลุมแต่บ่อ บางที่ยิ่งแล้วใหญ่ อย่างกับหลุมภูเขาไฟ" โคนิ อิกวน (Koni Iguan) สมาชิกรัฐสภาปาปัวนิวกินี กล่าวอีกว่า "มันเป็นอุบัติเหตุอันเขย่าขวัญที่สุดที่ผมเคยเห็นมา" และ "นี่เป็นเหตุการณ์นองเลือดอันน่าวิตกที่สุดที่เกิดมาบนทางหลวง"</doc>
