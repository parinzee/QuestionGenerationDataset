<doc id="882553" url="https://th.wikipedia.org/wiki?curid=882553" title="โรมุลุส">โรมุลุส โรมุลุส () เป็นบุคคลในตำนานผู้ก่อตั้งกรุงโรมและเป็นกษัตริย์องค์ที่ 1 แห่งโรม จารีตโรมันมักถือว่าบรรดากฎหมายที่เก่าแก่ที่สุด, ระบอบการปกครอง, ศาสนา และสถาบันสังคมจำนวนมาก ได้ถือกำเนิดขึ้นในยุคของเขาแม้ว่าจารีตเหล่านี้จะมีเรื่องแต่งปนอยู่บางส่วน นอกจากนี้ แม้จะมีตำนานเรื่องเล่าในสมัยของเขาอยู่มากมาย แต่กลับไม่ปรากฎบุคคลหรือปราชญ์สำคัญซึ่งมีชีวิตอยู่ในรัชสมัยของเขาที่พอจะอ้างถึงหรือให้ค้นคว้าเลย ตำนานที่เกี่ยวข้องกับโรมุลุส มีทั้งต้นกำเนิดและวัยเด็กของสองพี่น้องโรมุลุสและแรมุสซึ่งถูกเลี้ยงดูโดยแม่หมาป่า, การที่เรมุสผู้เป็นน้องถูกสังหาร, การสถาปนากรุงโรม, การข่มขืนหญิงสาวชาวเซไบน์, การทำสงครามกับเซไบน์ ,การจัดตั้งสถาบันโรมัน และการตายและถูกยกเป็นพระเจ้าของโรมุลุสโรมุลุสกับแรมุส โรมุลุสกับแรมุส. โรมุลุสกับแรมุส เป็นบุตรชายฝาแฝดของ เรีย ซิลเวีย (Rhea Silvia) ซึ่งเป็นธิดาของอดีตกษัตริย์นูมิเตอร์แห่งอัลบาล็องกา จึงเท่ากับว่าฝาแฝดทั้งสองสืบเชื้อสายมาจากอีเนียสและลาตีนุส สองวีรบุรุษแห่งกรุงทรอยและผู้ก่อตั้งในตำนานของอาณาจักรลาติอุม (Latium) ก่อนที่ทั้งสองจะถือกำเนิด กษัตริย์นูมิเตอร์ได้ถูกอะมูลิอุสผู้เป็นน้องทำรัฐประหาร หลังอะมูลิอุสขึ้นครองบัลลังก์แล้วก็ทำการสังหารโอรสของนูมิเตอร์และก็ประกาศให้เรีย ซิลเวีย เป็นนางพรหมจารีไปชั่วชีวิตโดยการบังคับให้นางเป็นนักบวชหญิง อย่างไรก็ตาม เธอกลับตั้งครรภ์ในเวลาต่อมาโดยอ้างว่าเป็นอำนาจของเทพมาร์ส กษัตริย์อะมูลิอุสจึงสั่งให้จองจำนางไว้ และเมื่อนางคลอดทารกทั้งสองออกมา อะมูลิอุสก็มีบัญชาให้นำตัวทารกทั้งสองไปทิ้งยังแม่น้ำไทเบอร์ แต่แทนที่ข้ารับใช้จะปฏิบัติตามคำสั่งนั้น ข้ารับใช้กลับนำเด็กทารกทั้งสองไปทิ้งไว้ยังริมตลิ่งแม่น้ำที่เชิงเขาแพละไทน์ ตำนานได้บันทึกไว้ว่า มีแม่หมาป่าปรากฎตัวขึ้นต่อทารกทั้งสองที่ใต้ต้นมะเดื่อ แม่หมาป่านำทารกทั้งสองไปยังถ้ำและให้ทารกทั้งสองดูดนมและดูแลพวกเขาจนกระทั่งมีคนเลี้ยงสัตว์นามฟาอุสตูลุส (Faustulus) และลาเร็นเทีย (Larentia) ภรรยามาพบเข้าและนำทั้งสองไปเลี้ยงดู</doc>
