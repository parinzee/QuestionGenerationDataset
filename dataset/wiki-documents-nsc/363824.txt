<doc id="363824" url="https://th.wikipedia.org/wiki?curid=363824" title="โรงเรียนเทพศิรินทร์คลองสิบสาม ปทุมธานี">โรงเรียนเทพศิรินทร์คลองสิบสาม ปทุมธานี โรงเรียนเทพศิรินทร์คลองสิบสาม ปทุมธานี เป็นโรงเรียนรัฐบาลในสังกัดสำนักงานเขตพื้นที่การศึกษามัธยมศึกษา เขต 4 (ปทุมธานี สระบุรี) (สังกัดเดิมคือสำนักงานเขตพื้นที่การศึกษาปทุมธานี เขต 2) ประเภทโรงเรียนมัธยมศึกษาขนาดใหญ่ เปิดสอนในระดับชั้นมัธยมศึกษาตอนต้นและตอนปลายแบบสหศึกษา ตั้งอยู่บริเวณถนนเลียบคลองสิบสาม ตำบลบึงคอไห อำเภอลำลูกกา จังหวัดปทุมธานี และเป็นโรงเรียนในกลุ่มโรงเรียนเทพศิรินทร์ประวัติ ประวัติ. โรงเรียนเทพศิรินทร์คลองสิบสาม ปทุมธานี มีชื่อเดิมว่า โรงเรียนคลองสิบสามวิทยา เกิดขึ้นจากความต้องการของประชาชนในเขตพื้นที่คลองสิบสามและชุมชนใกล้เคียง เพราะในสมัยก่อนที่จะตั้งโรงเรียน นักเรียนในพื้นที่ที่ต้องการจะศึกษาต่อในระดับชั้นมัธยมศึกษาเดินทางไปเรียนต่อที่อำเภอองครักษ์ จังหวัดนครนายก ซึ่งมีระยะทางกว่า 30 กิโลเมตร มีเส้นทางทุรกันดาร และถนนคลองสิบสามสายกลางยังเป็นดินคันคลองชลประทาน ขณะนั้นนายรุสดี ผลเจริญ ประธานอิสลามประจำจังหวัดปทุมธานี และคณะมีความคิดที่จะให้มีโรงเรียนมัธยมศึกษาตั้งแต่ปี พ.ศ. 2517 โดยจะใช้ที่ดินของมัสยิดอัลฮูดา (อยู่ห่างจากที่ตั้งของโรงเรียนในปัจจุบัน 200 เมตร) แต่ไม่เป็นที่ยินยอม ต่อมาได้รับที่ดินจากนายสอิดและนางลอ รื่นสุข ซึ่งมอบให้มัสยิดประชาสัมพันธ์เป็นผู้ดำเนินการจัดการมอบที่ดินจำนวน 48 ไร่ 22 ตารางวา โดยความเห็นชอบของคณะกรรมการศาสนาประจำมัสยิดประชาสัมพันธ์เพื่อสร้างโรงเรียน วันที่ 25 มีนาคม 2519 กรมสามัญศึกษา กระทรวงศึกษาธิการได้อนุมัติให้ดำเนินการจัดตั้งเป็นโรงเรียน โดยให้ชื่อว่าโรงเรียนคลองสิบสามวิทยา และแต่งตั้งนายวิวัฒน์ พวงมะลิต เป็นครูใหญ่คนแรก มีนักเรียนรุ่นแรกจำนวน 31 คน ซึ่งในระยะแรกได้ใช้มัสยิดอัลฮูดาเป็นสถานที่และได้ย้ายมาที่ตั้งของโรงเรียนเมื่ออาคารชั่วคราวก่อสร้างเสร็จ และได้รับการช่วยเหลือจากชุมชน โดยเฉพาะพระครูพินิจธัญโสภณ เจ้าอาวาสวัดนิเทศราษฎร์ประดิษฐ์ ช่วงปีพ.ศ. 2535 โรงเรียนได้เปิดทำการสอนในระดับชั้นมัธยมศึกษาปีที่ 1-3 มีจำนวนห้องเรียนทั้งหมด 6 ห้องเรียน มีนักเรียน 181 คน ซึ่งในขณะนั้นได้มีโรงเรียนมัธยมศึกษาก่อตั้งขึ้นใหม่หลายโรงเรียนและนักเรียนที่จบระดับชั้นประถมศึกษาที่เป็นชาวมุสลิมจะเดินทางไปศึกษาต่อทางศาสนาในภาคใต้โดยไม่ศึกษาสายสามัญ จึงจำเป็นที่จะต้องแก้ปัญหาดังกล่าวและพัฒนาโรงเรียน โดยมี ดร.โกวิท วรพิพัฒน์ อธิบดีกรมสามัญศึกษาในขณะนั้น นายณรงค์ กาญจนานนท์ผู้อำนวยการโรงเรียนเทพศิรินทร์ และนายถนอม ผดุงสุทธิ์ อาจารย์ใหญ่โรงเรียนคลองสิบสามวิทยา เป็นผู้ดำเนินการ วันที่ 25 มิถุนายน พ.ศ. 2535 กระทรวงศึกษาธิการได้อนุมัติให้เปลี่ยนชื่อโรงเรียนจาก โรงเรียนคลองสิบสามวิทยา เป็น โรงเรียนเทพศิรินทร์คลองสิบสาม ปทุมธานี วันที่ 29 กันยายน พ.ศ. 2537 สมเด็จพระเทพรัตนราชสุดาฯ สยามบรมราชกุมารี ทรงรับนักเรียนโรงเรียนเทพศิรินทร์คลองสิบสาม ปทุมธานี เข้าโครงการ“ด้วยรักและห่วงใย”ในพระอุปถัมป์ และพระองค์ได้เสด็จพระราชดำเนินเยี่ยมโรงเรียนเทพศิรินทร์คลองสิบสาม ปทุมธานีเป็นการส่วนพระองค์เมื่อวันที่ 9 พฤศจิกายน พ.ศ. 2537เป็นการเสด็จเยี่ยมครั้งที่ 1 ครั้งที่ 2 วันที่ 21 พฤศจิกายน พ.ศ. 2542ครั้งที่ 3 เมื่อวันที่ 10 พฤศจิกายน พ.ศ. 2546 ซึ่งในระยะก่อนการเสด็จพระราชดำเนิน โรงเรียนได้ดำเนินการปรับปรุงโรงเรียนตามกำลังและสภาพเท่าที่เป็นไปได้ โดยได้รับความอนุเคราะห์จากหลายฝ่ายมาช่วยลงแรงพัฒนาโรงเรียนสัญลักษณ์ประจำโรงเรียนสัญลักษณ์ประจำโรงเรียน. - ตราสัญลักษณ์ประจำโรงเรียน ประกอบด้วยส่วนประกอบต่างๆซึ่งแต่ละส่วนมีความหมายดังนี้- ดวงอาทิตย์พึ่งแรกขึ้นและทะเล หมายถึง พระนามของสมเด็จพระราชปิตุลาบรมพงศาภิมุข เจ้าฟ้าภาณุรังษีสว่างวงศ์ กรมพระยาภาณุพันธุวงศ์วรเดช ("ภาณุรังษี" แปลว่า ดวงอาทิตย์พึ่งแรกขึ้น) ผู้ประทารนตราสัญลักษณ์และก่อสร้างตึกแม้นนฤมิตรให้เป็นอาคารเรียนหลังแรกของโรงเรียนเทพศิรินทร์ - อักษร "ม" หมายถึง หม่อมแม้น ภาณุพันธ์ ณ อยุธยา ชายาของสมเด็จพระราชปิตุลาบรมพงศาภิมุข ซึ่งสมเด็จพระราชปิตุลาบรมพงศาภิมุขได้ก่อสร้างตึกแม้นนฤมิตรเพื่อเป็นการอุทิศสวนกุศลแด่หม่อมแม้น - ช่อดอกรำเพย หมายถึง พระนามเดิมของสมเด็จพระเทพศิรินทราบรมราชินี (หม่อมเจ้ารำเพย ศิริวงศ์) พระบรมราชชนนีของพระบาทสมเด็จพระจุลจอมเกล้าเจ้าอยู่หัวและสมเด็จพระราชปิตุลาบรมพงศาภิมุข ซึ่งทั้งสองพระองค์ทรงสร้างวัดเทพศิรินทราวาสราชวรวิหารและโรงเรียนเทพศิรินทร์เพื่อเป็นพระราชกุศลแด่พระบรมราชชนี ตราสัญลักษณ์นี้เป็นตราสัญลักษณ์ประจำโรงเรียนเทพศิรินทร์- พุทธสุภาษิต น สิยา โลกวฑฺโน แปลว่า ไม่ควรเป็นคนรกโลก ซึ่งสมเด็จพระพุทธโฆษาจารย์ (เจริญ ญาณวรถะ) เจ้าอาวาสวัดเทพศิรินทราวาส ทรงประทานให้กับโรงเรียนเทพศิรินทร์เมื่อวันที่ 16 กันยายน พ.ศ. 2466 - สีประจำโรงเรียน- สีเขียว - สีเหลือง ทั้งสองสีหมายถึงสีประจำวันพฤหัสบดีตามตำราพิชัยสงคราม ซึ่งวันพฤหัสบดีนั้นเป็นวันประสูติของสมเด็จพระเทพศิรินทราบรมราชินี และสีของใบและดอกรำเพย- ดอกไม้ประจำโรงเรียน ดอกรำเพย - เพลงประจำโรงเรียน บทร้องประจำโรงเรียนเทพศิรินทร์ (อโห กุมาร)</doc>
