<doc id="496709" url="https://th.wikipedia.org/wiki?curid=496709" title="ณภัสวรรณ หย่างไพบูลย์">ณภัสวรรณ หย่างไพบูลย์ ณภัสวรรณ หย่างไพบูลย์ เกิดวันที่ 12 พฤษภาคม พ.ศ. 2531 เป็นนักกีฬายิงปืนหญิงทีมชาติไทย ผู้เข้าแข่งขันโอลิมปิกฤดูร้อน 2012 ในรายการปืนสั้นอัดลม 10 เมตรหญิง และปืนสั้น 25 เมตรหญิง ที่ซึ่งเธออยู่ในอันดับที่ 41 และ 36 ตามลำดับ นอกจากนี้ ณภัสวรรณ ยังได้รับเลือกเป็นตัวแทนนักกีฬากล่าวคำปฏิญาณตนในพิธีเปิดการแข่งขันกีฬามหาวิทยาลัยแห่งประเทศไทย ครั้งที่ 40ประวัติ ประวัติ. ณภัสวรรณ หย่างไพบูลย์ ได้เหรียญเงินจากการแข่งขันซีเกมส์ 2003 ที่ประเทศเวียดนาม และได้อันดับ 15 จากการแข่งขันเอเชียนเกมส์ 2010 ที่กว่างโจว ประเทศจีน และวันที่ 19 มกราคม พ.ศ. 2555 เธอได้เข้าแข่งขันรายการเอเชียนแชมเปี้ยนชิพครั้งที่ 12 ณ กรุงโดฮา ประเทศกาตาร์ ที่ซึ่งเธอทำคะแนนได้ 784.3 คะแนนโดยเป็นอันดับ 5 ถัดจากคิม จัง-มี และได้รับโควตาเข้าแข่งขันโอลิมปิกฤดูร้อน 2012 ณภัสวรรณเป็นหนึ่งในนักกีฬาทีมชาติไทยเพียงไม่กี่รายที่เข้าร่วมแข่งขันโอลิมปิกฤดูร้อน 2012 โดยเธอเริ่มฝึกซ้อมในสนามจริงตั้งแต่วันที่ 17 กรกฎาคม ซึ่งเป็นสนามที่ทำการยิงได้ค่อนข้างยากเนื่องด้วยเป็นสนามเต็นท์ ที่อาจมีลมเข้ามา และมีอากาศหนาว โดยณภัสวรรณได้เข้าแข่งขันในประเภทปืนสั้นอัดลมระยะ 10 เมตรหญิงในวันที่ 29 กรกฎาคม ที่ซึ่งเธอทำคะแนนรวมได้ 370 คะแนน และอยู่ในอันดับที่ 41 จากผู้เข้าแข่งขันที่มีอยู่ทั้งหมด 49 คน รวมถึงในรายการปืนสั้นระยะ 25 เมตรหญิงที่มีการแข่ง ณ วันที่ 1 สิงหาคม โดยเธอทำคะแนนได้ 566 คะแนน และอยู่ในอันดับที่ 36 ในเดือนตุลาคม พ.ศ. 2555 สมาคมกีฬายิงปืนแห่งประเทศไทยได้เป็นเจ้าภาพจัดการแข่งขันรายการ ไอเอสเอสเอฟเวิลด์คัพไฟนอล ซึ่งณภัสวรรณ หย่างไพบูลย์ เป็นนักกีฬาได้รับโควตาเข้าแข่งขันปืนสั้นมาตรฐานสตรีในฐานะเจ้าภาพ วันที่ 9 ธันวาคม ณภัสวรรณเข้าแข่งขันกีฬาแห่งชาติ ครั้งที่ 41 ซึ่งจัดขึ้นที่จังหวัดเชียงใหม่ ในประเภทปืนสั้นสตรี บุคคลหญิง โดยเธอเป็นผู้รับรางวัลเหรียญทอง ด้วยคะแนน 776.6 คะแนน</doc>
