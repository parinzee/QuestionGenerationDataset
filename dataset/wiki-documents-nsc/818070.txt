<doc id="818070" url="https://th.wikipedia.org/wiki?curid=818070" title="จอห์น วิลเลียม วอเทอร์เฮาส์">จอห์น วิลเลียม วอเทอร์เฮาส์ จอห์น วิลเลียม วอเทอร์เฮาส์ (; 6 เมษายน ค.ศ. 1849 – 10 กุมภาพันธ์ ค.ศ. 1917) เป็นจิตรกรกลุ่มนิยมแบบก่อนราฟาเอลชาวอังกฤษ เกิดที่กรุงโรม เป็นบุตรของจิตรกร วิลเลียมและอิซาเบลลา วอเทอร์เฮาส์ วันเกิดที่แท้จริงของวอเทอร์เฮาส์ยังไม่ทราบแน่ชัด แต่เขาเข้าพิธีศีลล้างบาปเมื่อวันที่ 6 เมษายน ค.ศ. 1849 ปีเตอร์ ทริปปี ผู้เชี่ยวชาญด้านผลงานของวอเทอร์เฮาส์เชื่อว่าวอเทอร์เฮาส์น่าจะเกิดระหว่างวันที่ 1 ถึง 23 มกราคม ในปี ค.ศ. 1854 ครอบครัววอเทอร์เฮาส์ย้ายกลับมาที่อังกฤษและอาศัยอยู่ที่ย่านเซาท์เคนซิงตันในลอนดอน ในวัยเด็กวอเทอร์เฮาส์ได้รับการส่งเสริมให้เป็นจิตรกร ในปี ค.ศ. 1871 เขาเข้าเรียนที่ราชบัณฑิตยสถานศิลปะโดยเลือกเรียนประติมากรรม ก่อนจะเปลี่ยนไปเรียนจิตรกรรม ผลงานชิ้นแรก ๆ ของวอเทอร์เฮาส์ได้รับอิทธิพลจากศิลปะตามหลักวิชาแบบลอว์เรนซ์ แอลมา-แทเดมาและเฟรเดอริก เลห์ตัน และได้รับการจัดแสดงที่พิพิธภัณฑ์และหอศิลป์ดัดลีย์และราชสมาคมศิลปินชาวบริติช ต่อมาในปี ค.ศ. 1874 ภาพวาด Sleep and his Half-brother Death ของวอเทอร์เฮาส์ได้รับการจัดแสดงที่งานนิทรรศการภาพฤดูร้อนของราชบัณฑิตยสถานศิลปะ ผลงานนี้ทำให้วอเทอร์เฮาส์เริ่มเป็นที่รู้จัก ช่วงทศวรรษ 1880 วอเทอร์เฮาส์เริ่มสนใจผลงานแนวก่อนราฟาเอลของดานเต เกเบรียล รอสเซ็ตติและจอห์น เอเวอเรตต์ มิเล ภาพวาด The Lady of Shalott (ค.ศ. 1888; วอเทอร์เฮาส์วาดภาพตัวละครนี้ 3 แบบในปี ค.ศ. 1888, 1894 และ 1916) และ Ophelia (ค.ศ. 1894) ที่เป็นที่รู้จักของวอเทอร์เฮาส์ก็เป็นแนวก่อนราฟาเอลเช่นกัน ในปี ค.ศ. 1895 วอเทอร์เฮาส์ได้รับเลือกให้เป็นสมาชิกราชบัณฑิตยสถานศิลปะ ด้านชีวิตส่วนตัว วอเทอร์เฮาส์แต่งงานกับเอสเทอร์ เคนเวิร์ธี ซึ่งเป็นจิตรกรเช่นกันในปี ค.ศ. 1883 ทั้งคู่มีบุตรด้วยกัน 2 คนแต่เสียชีวิตตั้งแต่ยังเล็กทั้งคู่ วอเทอร์เฮาส์เสียชีวิตด้วยโรคมะเร็งในปี ค.ศ. 1917ระเบียงภาพ</doc>
