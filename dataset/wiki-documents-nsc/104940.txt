<doc id="104940" url="https://th.wikipedia.org/wiki?curid=104940" title="เงิน เงิน เงิน">เงิน เงิน เงิน เงิน เงิน เงิน เป็นภาพยนตร์ไทยที่ออกฉายเมื่อปี พ.ศ. 2508 สร้างโดย ละโว้ภาพยนตร์ กำกับการแสดงโดย พระเจ้าวรวงศ์เธอ พระองค์เจ้าอนุสรมงคลการ นำแสดงโดย มิตร ชัยบัญชา, เพชรา เชาวราษฎร์, ชรินทร์ นันทนาคร, สุมาลี ทองหล่อ, สุเทพ วงศ์กำแหง และ อรสา อิศรางกูร ณ อยุธยา ฉายครั้งแรกเมื่อวันที่ 28 ธันวาคม พ.ศ. 2508 ที่โรงภาพยนตร์เฉลิมเขตร์ ภาพยนตร์เรื่องนี้ถ่ายทำด้วยฟิล์ม 35 มม. ในระบบซูเปอร์ซีเนสโคป สีอีสต์แมนและเสียงพากย์ในฟิล์ม นับเป็นเรื่องแรกที่มิตรและเพชราได้แสดงภาพยนตร์ไทยมาตรฐานสากลตลอดเรื่อง มีความยาวถึงสามชั่วโมงเศษ รวมทั้งได้สร้างปรากฏการณ์ยิ่งใหญ่ของวงการภาพยนตร์ไทยด้วยการรวมนักแสดงในยุคนั้นไว้มากมายถึง 60 กว่าคน โดยมีใช้คำโฆษณาว่า เพลงพราว ดาวพรู ดูเพลิน และยังมีเพลงประกอบ 14 เพลงจาก 15 นักเพลง สามารถทำรายได้มากเป็นประวัติการณ์ ภาพยนตร์เรื่องนี้ได้รับรางวัลตุ๊กตาทอง ในงานมอบรางวัลตุ๊กตาทอง ประจำ พ.ศ. 2508 เมื่อวันที่ 3 พฤษภาคม พ.ศ. 2509 ได้แก่ โล่เกียรตินิยมในฐานะดารานำชาย-หญิง ที่ทำเงินรายได้มากที่สุด (มิตร ชัยบัญชา-เพชรา เชาวราษฎร์) และรางวัลเพลงประกอบยอดเยี่ยม (เพลง "หยาดเพชร") และภาพยนตร์เรื่องนี้ได้รับการขึ้นทะเบียนเป็นมรดกภาพยนตร์ของชาติประจำปี พ.ศ. 2555 เนื่องในวันอนุรักษ์ภาพยนตร์ไทยของหอภาพยนตร์ (องค์การมหาชน)เรื่องย่อ เรื่องย่อ. ขุนหิรัญ (อบ บุญติด) นายทุนเงินกู้ วัตโกเศรษฐกิจ มอบหมายให้หลานชาย ตุ๊ อรรคพล (มิตร ชัยบัญชา) เอาสัญญาเงินกู้ไปขู่บังคับชาวบางรื่นสุข ให้ย้ายออกด่วนเพื่อเอาที่ดินไปทำธุรกิจตึกแถวร่วมกับ คุณนายเม้า (สุลาลีวัลย์ สุวรรณทัต) หุ้นส่วน ซึ่งอรรคพลไม่ชอบวิธีการเช่นนี้ และเมื่อได้พบกับชุมชนที่สุขสงบ เรียบง่าย รวมทั้งกลุ่มวงดนตรีแก๊งค์เด็กวัดอารามบอย ทำให้ความหวังที่จะทำธุรกิจบันเทิงอย่างที่ตนเองฝันไว้ผุดขึ้นมาอีกครั้ง จึงรวมกลุ่มกับแก๊งค์เด็กวัดเพื่อเปิดกิจการไนท์คลับ แต่ก็ถูกกลั่นแกล้งจากท่านขุน ขณะเดียวกัน ภารดี (สุมาลี ทองหล่อ) น้องสาวแอบรักชอบกับ รังสรรค์ (ชรินทร์ นันทนาคร) ครูสอนเปียโนฐานะยากจน เมื่อหลานชายกับหลานสาวไม่ได้ดังใจ เศรษฐีหน้าเลือดอย่างท่านขุน จึงไล่ทั้งคู่ออกจากบ้าน โดยยื่นเงื่อนไขให้เอาเงินมาไถ่ที่ราคาหนึ่งล้านบาท เหตุการณ์พลิกผันให้อรรคพลพบกับแม่ที่พลัดพรากกัน (วิไลวรรณ วัฒนพานิช) และได้ กิ่งแก้ว (เพชรา เชาวราษฎร์) เด็กขอทานผู้เป็นเสมือนพลังใจ จนทำให้ความสัมพันธ์พัฒนาเป็นความรัก และช่วยกันหาทางนำเงินมาไถ่ถอนที่ได้สำเร็จการนำมาสร้างใหม่ การนำมาสร้างใหม่. ภาพยนตร์เรื่องนี้ นำมาสร้างใหม่อีกครั้งเมื่อ พ.ศ. 2526 ในรูปแบบภาพยนตร์เพลง กำกับโดย ยุทธนา มุกดาสนิท นำแสดงโดย เกรียงไกร อุณหะนันท์-อภิรดี ภวภูตานนท์, อโนเชาว์ ยอดบุตร-ปาหนัน ณ พัทลุง, เศรษฐา ศิระฉายา-มยุรา ธนะบุตร และล้อต๊อก-อมรา อัศวนนท์-พิศมัย วิไลศักดิ์ ออกฉายเมื่อวันที่ 10 กันยายน 2526 ที่โรงหนังเอเธนส์-แกรนด์-พาราไดซ์-ศรีย่าน-พระโขนงรามา-นครหลวงรามา-ลาดพร้าวสะพาน 2 ปกวีซีดีภาพยนตร์ เงิน เงิน เงิน (2526) โดยโซล่าร์ มาร์เก็ตติ้ง และปัจจุบันเรื่องนี้ทางบีเคพีนำมารีมาสเตอร์ใหม่ภายใต้โปรเจกต์ The Legend Collection ซึ่งเรื่องนี้ก็เป็นภาพยนตร์ในตำนานอีกเรื่องหนึ่งที่ควรค่าแก่การเก็บสะสมเช่นกัน เมื่อ พ.ศ. 2540 นำกลับมาสร้างใหม่เป็นละครโทรทัศน์หลังข่าวภาคค่ำทางช่อง 7 นำแสดงโดย เอกรัตน์ สารสุข-ฌัชฌา รุจินานนท์,ทรงสิทธิ์ รุ่งนพคุณศรี-เกวลิน คอตแลนด์,รัฐธรรมนูญ ศรีฤกษ์-ลินดา ครอส,สะอาด เปี่ยมพงษ์สานต์,ดวงดาว จารุจินดา,ปนัดดา โกมารทัต ,รัญญา ศิยานนท์,สุภาภรณ์ คำนวณศิลป์,ทองขาว ภัทรโชคชัย,บู๊ วิบูลย์นันท์,เกียรติศักดิ์ อุดมนาค,หนู คลองเตย,สุเทพ วงศ์กำแหง,มีศักดิ์ นาครัตน์,พูนสวัสดิ์ ธีมากร เดือนเมษายน พ.ศ. 2550 ได้มีการนำเรื่อง เงิน เงิน เงิน มาแสดงเป็นละครเวที "AF The Musical ตอน เงิน เงิน เงิน" จำนวน 12 รอบ โดยบริษัททรู แฟนเทเชีย ซึ่งมีนักแสดงจาก ทรู อะคาเดมี แฟนเทเชีย นำแสดงโดย พิษณุ นิ่มสกุล (อรรคพล), พัดชา เอนกอายุวัฒน์ (กิ่งแก้ว), เกียรติกมล ล่าทา (ครูรังสรรค์) และ มิณฑิตา วัฒนกุล (ภารดี)นักแสดงเพลงประกอบ เพลงประกอบ. เพลงเหล่านี้นำมาใช้ประกอบภาพยนตร์หรือละครเรื่องนี้เสมอทุกครั้งที่นำมาสร้างใหม่</doc>
