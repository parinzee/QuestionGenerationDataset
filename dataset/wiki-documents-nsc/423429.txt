<doc id="423429" url="https://th.wikipedia.org/wiki?curid=423429" title="เล่อ ตี้">เล่อ ตี้ เล่อ ตี้ (; ) นักแสดงหญิงชาวจีน ผู้ได้รับฉายา "Chinese Classic Beauty" เป็นตัวแทนความงามแบบหญิงสาวจีนโบราณ จากบทบาทในภาพยนตร์ย้อนยุคหลายเรื่อง โดยเฉพาะเรื่อง วิญญาณรัก ปีศาจสาว (1960), ความฝันในหอแดง (1962) และ ม่านประเพณี (1963) เล่อ ตี้ มีชื่อจริงว่า สวีจงอี้ () เกิดที่เมืองผูตง จังหวัดเจียงซู ปัจจุบันคือจังหวัดหนึ่งในเซี่ยงไฮ้ เล่อ ตี้ เป็นลูกกำพร้าตั้งแต่เล็กและได้รับการเลี้ยงดูโดยปู่และย่า เธอย้ายออกจากเซี่ยงไฮ้มาอาศัยที่ฮ่องกง ตั้งแต่อายุ 12 ปี และเริ่มอาชีพการแสดงตั้งแต่อายุ 15 ปี เธอจบมัธยมที่ฮ่องกง เล่อ ตี้ มีผลงานแสดงทั้งสิ้น 44 เรื่อง ให้กับสามบริษัทภาพยนตร์ใหญ่ของฮ่องกง คือ เกรตวอลฟิล์มโปรดักชัน (1953–1958) ชอว์บราเดอส์ (1958–1964) และโมชันพิกเจอร์แอนด์เจเนอรัลอินเวสต์เมนต์ (1964–1968) ผลงานสร้างชื่อให้แก่เธอ คือเรื่อง วิญญาณรัก ปีศาจสาว (倩女幽魂, Qiàn Nǚ Yōu Hún, The Enchanting Shadow หรือ โปเยโปโลเย) ในปี 1960 เป็นภาพยนตร์สีภาษาจีนกลางเรื่องแรก ที่เข้าร่วมประกวดในระดับนานาชาติ ในเทศกาลภาพยนตร์เมืองคานส์ และได้รับเลือกเป็นตัวแทนภาพยนตร์ฮ่องกง เสนอเข้าชิงรางวัลออสการ์ สาขาภาพยนตร์ภาษาต่างประเทศ ผลงานทีมีชื่อเสียงอีกเรื่องหนึ่ง คือเรื่อง ม่านประเพณี (, The Love Eterne) ในปี 1963 ที่แสดงคู่กับ หลิน ปอ นักแสดงหญิงหน้าใหม่ที่รับบทเป็นชาย ภาพยนตร์ประสบความสำเร็จเป็นอย่างสูงในทวีปเอเชีย เธอได้รับรางวัลม้าทองคำ สาขานักแสดงนำหญิงยอดเยี่ยม ส่วนหลิน ปอ ได้รับรางวัลพิเศษสำหรับนักแสดงหญิงที่แต่งชายได้ดีที่สุด ซึ่งเป็นรางวัลพิเศษที่มีขึ้นเฉพาะการประกาศรางวัลครั้งนี้ เล่อ ตี้ แต่งงานกับเฉิน โฮ่ว (Peter Chen Ho) นักแสดงชาวฮ่องกง เมื่ออายุ 25 ปี ก่อนจะหย่าขาดกันใน 5 ปีต่อมา จากนั้นเธอมีอาการซึมเศร้าจนกระทั่งเสียชีวิตเนื่องจากการกินยานอนหลับเกินขนาด เมื่ออายุ 31 ปี</doc>
