<doc id="56372" url="https://th.wikipedia.org/wiki?curid=56372" title="อิงกริดแห่งสวีเดน สมเด็จพระราชินีแห่งเดนมาร์ก">อิงกริดแห่งสวีเดน สมเด็จพระราชินีแห่งเดนมาร์ก เจ้าหญิงอิงกริดแห่งสวีเดน (Princess Ingrid of Sweden) หรือ สมเด็จพระราชินีอิงกริดแห่งเดนมาร์ก (Queen Ingrid of Denmark; อิงกริด วิกตอเรีย โซเฟีย หลุยส์ มาร์กาเรทา; 28 มีนาคม พ.ศ. 2453 - 7 พฤศจิกายน พ.ศ. 2543) เป็นพระราชินีพระมเหสีของสมเด็จพระราชาธิบดีเฟรเดริคที่ 9 แห่งเดนมาร์ก และพระราชปิตุจฉาในสมเด็จพระราชาธิบดีคาร์ลที่ 16 กุสตาฟแห่งสวีเดน อีกทั้งเป็นพระราชปนัดดาในสมเด็จพระราชินีนาถวิกตอเรียชีวิตในวัยเยาว์ ชีวิตในวัยเยาว์. เจ้าหญิงประสูติเมื่อวันที่ 28 มีนาคม พ.ศ. 2453 ณ พระราชวังหลวง กรุงสต็อกโฮล์ม พระราชธิดาพระองค์ที่สามและพระองค์เดียวในสมเด็จพระราชาธิบดีกุสตาฟที่ 6 อดอล์ฟแห่งสวีเดน และ เจ้าหญิงมาร์กาเร็ตแห่งคอนน็อต พระธิดาในเจ้าชายอาร์เธอร์ ดยุคแห่งคอนน็อต พระราชโอรสพระองค์ที่สามในสมเด็จพระราชินีนาถวิกตอเรีย พระชนนีของพระองค์สิ้นพระชนม์เมื่อปี พ.ศ. 2463 ขณะทรงพระครรภ์ที่หก และพระชนกทรงอภิเษกสมรสอีกครั้งหนึ่งในอีกสามปีต่อมากับ เลดี้ หลุยส์ เมานท์แบ็ตเต็น ซึ่งเป็นพระญาติชั้นที่สองของเจ้าหญิง แต่ในการอภิเษกสมรสครังนี้ทั้งสองพระองค์มิได้มีพระโอรสและธิดาเลย จะมีเพียงแต่พระธิดาที่สิ้นพระชนม์ตั้งแต่แรกประสูติเท่านั้น การสิ้นพระชนม์ของพระชนนีมิได้ทำให้ความสัมพันธ์กับพระราชวงศ์ทางฝ่ายพระชนนีเสื่อมคลายลง เจ้าหญิงก็ยังเสด็จไปเยี่ยมพระอัยกาอยู่บ่อยครั้งและเป็นช่วงเวลานานๆ ทั้งที่ตำหนักคลาเรนซ์และตำหนักแบ็คช็อตพาร์ค นอกเหนือจากนั้นการอภิเษกสมรสของพระชนกกับเลดี้ หลุยส์ เมานท์แบ็ตเต็น ได้ยิ่งกระชับความสัมพันธ์ให้แนบแน่นเข้าไปอีก เจ้าหญิงอิงกริดซึ่งตรัสภาษาอังกฤษได้อย่างคล่องแคล่ว โปรดการเต้นรำ กีฬาเทนนิส ทรงม้าและการจัดสวน ทรงเหมือนกับประทับอยู่ที่บ้านโดยตลอดในสังคมอังกฤษ ประชาชนชาวอังกฤษชื่นชอบพระองค์เป็นอย่างมากเช่นกัน ในประเทศอังกฤษ เจ้าหญิงอิงกริดซึ่งทรงพระสิริโฉม ร่าเริงสดใสและเป็นกันเอง ทำให้ทรงเป็นที่นิยมชมชอบอยู่เสมอการอภิเษกสมรส การอภิเษกสมรส. ในปี พ.ศ. 2475 เมื่อเจ้าหญิงอิงกริดมีพระชนมายุ 22 พรรษา ก็มีข่าวลือว่าพระองค์จะทรงอภิเษกสมรสกับเจ้าชายจอร์จ พระราชโอรสพระองค์เล็กในสมเด็จพระเจ้าจอร์จที่ 5 ซึ่งต่อมาทรงดำรงพระอิสริยยศเป็น ดยุคแห่งเคนต์ แต่ก็ไม่ได้มีอะไรเกิดขึ้น และในอีกสองปีต่อมา เจ้าชายจอร์จก็ทรงอภิเษกสมรสกับเจ้าหญิงมารีนาแห่งกรีซและเดนมาร์ก ในเดือนมีนาคม พ.ศ. 2478 เมื่อมีพระชนมายุ 24 พรรษา ก็ได้ทรงหมั้นหมายกับเจ้าฟ้าชายเฟรเดริค มกุฎราชกุมารแห่งเดนมาร์ก ซึ่งมีพระชนมายุ 35 พรรษาและเป็นพระราชโอรสองค์โตในสมเด็จพระราชาธิบดีคริสเตียนที่ 10 แห่งเดนมาร์ก เจ้าชายทรงมีวรกายที่สูงใหญ่ราวหกฟุต รูปงาม สมส่วนและสมบูรณ์แข็งแรงมาก ด้วยพระรูปโฉมอันงดงามยังทรงมีกิริยาท่าทางที่เรียบง่าย ไม่เป็นทางการและเป็นแบบประชาธิปไตย พระองค์ทรงไม่มีร่องรอยแห่งความหยิ่งทระนงหรือความถือตัวแม้แต่น้อย นอกจากนี้ยังทรงเข้าร่วมในราชนาวีเดนมาร์กในฐานะนักเรียนนายร้อยตั้งแต่พระชนมายุ 14 พรรษา และทรงปฏิบัติงานในทุกตำแหน่งจนกระทั่งถึงชั้นนายพลเรือตรี พระองค์ได้ทรงเดินทางท่องเที่ยวไปในสถานที่ต่างๆ และยังทรงมีรอยสักมากมายในระหว่างการเดินทาง อีกทั้งยังโปรดในสิ่งที่ต่างกันมากสองสิ่งคือ กลไกและดนตรี พระองค์ทรงมีความปรารถนาในสิ่งที่เป็นกลไกต่างๆ และทรงเป็นนักดนตรีที่ประสบความสำเร็จอีกด้วย เจ้าหญิงอิงกริดได้อภิเษกสมรสกับเจ้าฟ้าชายเฟรเดริค มกุฎราชกุมารแห่งเดนมาร์กในวันที่ 24 พฤษภาคม พ.ศ. 2478 ณ มหาวิหารใหญ่ กรุงสตอกโฮล์ม แสดงให้เห็นถึงการมารวมตัวกันของพระราชวงศ์ต่างๆ ของทวีปยุโรปนับแต่ก่อนเกิดสงครามโลกครั้งที่ 1 โดยมีพระมหากษัตริย์สามพระองค์ เจ้าชายและเจ้าหญิงอีกหกสิบพระองค์เข้าร่วมงานพิธีนี้ เหมือนกับว่าเป็นวันวานอันรื่นรมย์ในสมัยของสมเด็จพระเจ้าเอ็ดเวิร์ดที่ 7 และ สมเด็จพระจักรพรรดิวิลเฮล์มที่ 2 แห่งเยอรมนี ได้หวนกลับมาอีกครั้ง หลังจากนั้นได้ประทับเรือพระที่นั่งมาถึงกรุงโคเปนเฮเกนในอีก 2 วันถัดมาโดยมีสมเด็จพระราชาธิบดีคริสเตียนที่ 10 พระสัสสุระ (พ่อสามี) ถวายการต้อนรับอยู่ที่ท่าเรือ ชาวเดนมาร์กจำนวนมากมาร่วมถวายพระพรเต็มสองฟากถนนระหว่างทรงเดินทางไปยังพระราชวังอามาเลียนบอร์กสมเด็จพระราชินีแห่งเดนมาร์ก สมเด็จพระราชินีแห่งเดนมาร์ก. เมื่อวันที่ 20 เมษายน พ.ศ. 2490 สมเด็จพระราชาธิบดีคริสเตียนที่ 10 เสด็จสวรรคต ราชบัลลังก์เป็นของเจ้าฟ้าชายเฟรเดริค มกุฎราชกุมารแห่งเดนมาร์ก เสวยราชสมบัติเป็น สมเด็จพระราชาธิบดีเฟรเดริคที่ 9 แห่งเดนมาร์ก (HM King Frederik IX of Denmark) เจ้าฟ้าหญิงอิงกริด มกุฎราชกุมารีแห่งเดนมาร์ก ได้ทรงเฉลิมพระอิสริยยศเป็น สมเด็จพระราชินีอิงกริดแห่งเดนมาร์ก (HM Queen Ingrid of Denmark) ทั้งสองพระองค์มีพระราชธิดา 3 พระองค์คือ- สมเด็จพระราชินีนาถมาร์เกรเธที่ 2 แห่งเดนมาร์ก (มาร์เกรเธ อเล็กซานดรีน ธอร์ฮิลดูร์ อิงกริด; พระราชสมภพ 16 เมษายน พ.ศ. 2483)- เสด็จขึ้นครองราชสมบัติสืบต่อจากพระบรมราชชนกเมื่อวันที่ 14 มกราคม พ.ศ. 2515 - ทรงอภิเษกสมรสเมื่อในวันที่ 10 มิถุนายน พ.ศ. 2510 ณ กรุงโคเปนเฮเกน กับ อ็องรี มารี ฌ็อง อ็องเดร เดอ ลาบอร์ด เดอ มงเปอซาต์ (เกิด 11 มิถุนายน พ.ศ. 2477) แล้วดำรงพระอิสริยยศเป็น เจ้าชายพระราชสวามีแห่งเดนมาร์ก (Prince Consort of Denmark) - เจ้าฟ้าหญิงเบเนดิกเทอแห่งเดนมาร์ก (เบเนดิคเท แอสตริด อินเกบอร์ก อิงกริด; ประสูติ 29 เมษายน พ.ศ. 2487)- ทรงอภิเษกสมรสเมื่อในวันที่ 3 กุมภาพันธ์ พ.ศ. 2511 ณ ปราสาทเฟรเดนส์บอร์ก ใกล้กรุงโคเปนเฮเกน กับ เจ้าชายริชาร์ด คาสิมีร์ คาร์ล ออกุสต์ โรเบิร์ต คอนสแตนตินแห่งไซน์-วิตเก็นชไตน์-แบร์เลบูร์ก (ประสูติ 29 ตุลาคม พ.ศ. 2477) ภายหลังก็ทรงดำรงพระอิสริยยศเป็น เจ้าชายครองรัฐที่ 6 แห่งไซน์- วิตเก็นชไตน์-แบร์เลบูร์ก เมื่อวันที่ 29 พฤศจิกายน พ.ศ. 2512 - เจ้าฟ้าหญิงแอนน์-มารีแห่งเดนมาร์ก (แอนน์-มารี แด็กมาร์ อิงกริด; ประสูติ 30 สิงหาคม พ.ศ. 2489)- ทรงอภิเษกสมรสวันที่ 18 กันยายน พ.ศ. 2510 ณ มหาวิหารเมโทรโพลิส กรุงเอเธนส์ ประเทศกรีซ กับ สมเด็จพระราชาธิบดีคอนสแตนตินที่ 2 แห่งกรีซ (พระราชสมภพ 2 มิถุนายน พ.ศ. 2483) - ทรงดำรงพระอิสริยยศ สมเด็จพระราชินีแห่งกรีซ หลังจากการอภิเษกสมรสปลายพระชนม์ชีพ ปลายพระชนม์ชีพ. สมเด็จพระราชินีอิงกริดแห่งเดนมาร์ก อดีตเจ้าหญิงแห่งสวีเดนทรงเป็นองค์อุปถัมภ์องค์กรต่างๆ ของประเทศเดนมาร์ก อีกทั้งได้ทรงงานอย่างหนักเพื่อปรับปรุงเปลี่ยนแปลงพระราชวังและพระราชอุทยานต่างๆ ให้ดูสวยงามทันสมัยอยู่เสมอ พระองค์ยังโปรดการเดินทาง การจัดสวนและการเย็บปักถักร้อยเป็นอย่างมากอีกด้วย นอกจากนี้ยังทรงเป็นศูนย์รวมจิตใจของพระราชวงศ์เดนมาร์ก ทำให้เกิดการพบปะสังสรรค์ของเหล่าบรรดาเครือญาติอยู่บ่อยครั้ง โดยมีพระราชนัดดา 10 พระองค์ และพระราชปนัดดาถึง 5 พระองค์ขณะที่ยังทรงพระชนม์ชีพอยู่ (โดยในปัจจุบันมีจำนวน 16 พระองค์ ) พระองค์เสด็จสวรรคตวันที่ 7 พฤศจิกายน พ.ศ. 2543 ณ พระตำหนักกงสุลใหญ่ ใกล้กับพระราชวังเฟรเดนส์บอร์ก ห่างจากกรุงโคเปนเฮเกน 40 กิโลเมตร เมื่อพระชนมพรรษา 90 พรรษา พระบรมศพฝังอยู่เคียงข้างพระราชสวามีในโบสถ์รอสคิลด์ (Roskilde Cathedral) ซึ่งเป็นโบสถ์ประจำราชวงศ์เดนมาร์ก ใกล้กับกรุงโคเปนเฮเกนพระอิสริยยศพระอิสริยยศ. - พ.ศ. 2453 - พ.ศ. 2478: สมเด็จเจ้าฟ้าหญิงอิงกริดแห่งสวีเดน (Her Royal Highness Princess Ingrid of Sweden) - พ.ศ. 2478 - พ.ศ. 2490: สมเด็จเจ้าฟ้าหญิงมกุฎราชกุมารีแห่งเดนมาร์ก (Her Royal Highness The Crown Princess of Denmark) - พ.ศ. 2490 - พ.ศ. 2515: สมเด็จพระบรมราชินีแห่งเดนมาร์ก (Her Majesty The Queen of Denmark) - พ.ศ. 2515 - พ.ศ. 2543: สมเด็จพระราชินีอิงกริดแห่งเดนมาร์ก (Her Majesty Queen Ingrid of Denmark)เครื่องราชอิสริยาภรณ์เครื่องราชอิสริยาภรณ์. - เครื่องขัตติยราชอิสริยาภรณ์อันมีเกียรติคุณรุ่งเรืองยิ่งมหาจักรีบรมราชวงศ์ (ม.จ.ก.)</doc>
