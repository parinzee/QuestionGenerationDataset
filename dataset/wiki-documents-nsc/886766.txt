<doc id="886766" url="https://th.wikipedia.org/wiki?curid=886766" title="รักมันป่วย">รักมันป่วย รักมันป่วย หรือ รักมันป่วย (ซวยแล้วเราเข้ากันไม่ได้) เป็นภาพยนตร์แนวดราม่า รัก ตลก ของประเทศสหรัฐอเมริกา ออกฉายเมื่อ ค.ศ. 2017 กำกับโดย Michael Showalter และเขียนบทโดย Emily V. Gordon และ Kumail Nanjiani นำแสดงโดย Nanjiani เอง, Zoe Kazan, Holly Hunter, Ray Romano, Adeel Akhtar และ Anupam Kher เป็นเรื่องของคู่รักต่างวัฒนธรรมและความพยายามของทั้งสอง เรื่องนี้ดัดแปลงจากวามรักในชีวิตจริงระหว่าง Nanjiani และ Gordon ภาพยนตร์เรื่องนี้ฉายรอบปฐมทัศน์ในเทศกาลภาพยนตร์ซันแดนซ์เมื่อ 20 กรกฎาคม 2017 จากนั้นจึงเริ่มออกฉายแบบจำกัดโรงตั้งแต่ 23 มิถุนายน 2017 โดย Amazon Studios และ Lionsgate ก่อนที่จะออกฉายทั่วไปตั้งแต่ 14 กรกฎาคม 2017 ทำรายได้ทั่วโลกกว่า 50 ล้านดอลลาร์สหรัฐจากทุนสร้าง 5 ล้านดอลลาร์สหรัฐ กลายเป็นภาพยนตร์อิสระที่ทำรายได้มากที่สุดเรื่องหนึ่งในปี 2017เนื้อเรื่อง เนื้อเรื่อง. Kumail อาศัยอยู่ในชิคาโก ทำงานขับอูเบอร์พร้อมๆ กับแสดงตลกแบบสแตนด์อัพคอเมดี้ในร้านอาหารตอนกลางคืน ครอบครัวของเขาเป็นผู้อพยพมุสลิมชาวปากีสถาน พ่อแม่ของเขากำลังพยายามหาหญิงชาวปากีสถานให้เขาแต่งงานแบบจับคู่ให้ ตามแบบแผนประเพณีของครอบครัว วันหนึ่งระหว่างการแสดงเขาถูกก่อกวนการแสดงโดย Emily ผู้ชมหญิงชาวอเมริกันคนขาว เขาไปพบเธอหลังจบการแสดงและมีความสัมพันธ์กันในคืนนั้น ก่อนที่ความสัมพันธ์จะพัฒนาต่อไปเรื่อยๆ ความสัมพันธ์ระหว่าง Kumail กับครอบครัวและวัฒนธรรมมุสลิมปากีสถานนั้นค่อนข้างซับซ้อน เขาไม่สนใจในพิธีกรรมอิสลามหรือการแต่งงานแบบจับคู่ แต่เขากลับดื้อดึงที่จะพยายามแสดงตลกเดี่ยวเกี่ยวกับชีวิตวัยเด็กของเขาในปากีสถาน ซึ่งได้รับผลตอบรับไม่ดีนัก เขาไม่ได้บอกครอบครัวเรื่องความสัมพันธ์ระหว่างเขากับ Emily เนื่องจากแน่ใจว่าครอบครัวจะไม่ยอมรับและจะตัดขาดความสัมพันธ์กับเขาอย่างแน่นอน ในขณะเดียวกันเขาก็หลีกเลี่ยงที่จะไปพบครอบครัวของ Emily ด้วย ต่อมาเมื่อ Emily ทราบว่า Kumail ยังไม่เคยบอกครอบครัวความสัมพันธ์ระหว่างทั้งสอง และยิ่งเมื่อ Kumail ให้เหตุผลว่าเขาไม่อาจสูญเสียครอบครัวไปได้ จึงไม่สามารถสานสัมพันธ์กับเธอได้ในระยะยาว Emily จึงเสียใจมาก และขอยุติความสัมพันธ์ลด ต่อมา Kumail ทราบข่าวว่า Emily ถูกนำส่งโรงพยาบาล เขาทราบจากแพทย์ว่าเธอมีการติดเชื้อที่ปอดอย่างรุนแรง จำเป็นต้องใส่ท่อช่วยหายใจและใช้ยาทำให้หมดสติตลอดการใช้เครื่องช่วยหายใจ เขาลงชื่อยินยอมให้แพทย์ดำเนินการรักษา และโทรศัพท์ติดต่อพ่อแม่ของ Emily คือ Terry และ Beth ทั้งสองทราบดีเรื่องความสัมพันธ์ระหว่างเขากับ Emily รวมไปถึงเรื่องที่เขาทำร้ายจิตใจเธอ และยืนยันกับ Kumail ว่าเขาไม่จำเป็นต้องอยู่เฝ้า Emily แต่ Kumail ก็ยืนยันขออยู่เฝ้า เมื่อเวลาผ่านไปทั้งสามต้องรับมือกับความเปลี่ยนแปลงของอาการเจ็บป่วยของ Emily และค่อยๆ ใกล้ชิดและเข้าใจกันมากขึ้นเรื่อยๆ Emily จำเป็นต้องรับการรักษาด้วยการผ่าระบายหนองออกจากปอด ซึ่งได้ผลไม่เป็นที่น่าพอใจ การติดเชื้อเริ่มลุกลามไปยังไต Beth ต้องการย้าย Emily ไปรักษาที่โรงพยาบาลอื่นที่เธอเชื่อว่ารักษาได้ดีกว่า แต่ Kumail กับ Terry ไม่เห็นด้วย สองสามีภรรยาจึงทะเลาะกันใหญ่โต และขุดเรื่องราวในอดีตของ Terry ขึ้นมาโจมตีกัน คืนนั้น Terry พักที่ห้องของ Kumail เขาเล่าเรื่องราวสมัยที่ครั้งหนึ่งเคยนอกใจ Beth ให้ Kumail ฟัง เรื่องนี้ทำให้ Kumail รู้ตัวว่าเขาเป็นห่วง Emily มากเพียงใด ต่อมาพ่อแม่ของ Kumail ซึ่งไม่พอใจอย่างมากที่บุตรชายไม่ยอมรับการแต่งงานแบบจับคู่ที่ทั้งสองจัดให้ ได้เดินทางมาเยี่ยมที่ห้องพัก ในที่สุด Kumail ก็บอกพ่อแม่ตามตรงว่าเขามีคนที่รักอยู่แล้วคือ Emily เขาไม่สนใจคู่แต่งงานที่พ่อแม่จัดหาให้ รวมถึงไม่สนใจพิธีกรรมอิสลาม ทั้งสองโกรธมากและขอตัด Kumail ออกจากครอบครัว หลังจากนั้นขณะกำลังเตรียมขึ้นแสดงตลกเพื่อคัดตัวผู้เข้าประกวดเทศกาลตลกมอนทรีอัล เขาได้ทราบว่าการติดเชื้อเริ่มลามไปถึงหัวใจของ Emily ทำให้เขาไม่สามารถพูดเรื่องตลกหรือแม้แต่เรื่องอื่นใดได้ นอกจากความกลัวของเขาที่ว่า Emily อาจจะตาย จนสุดท้ายก็ไม่ผ่านการคัดตัว เขาพบว่า Emily ฟื้นจากภาวะหมดสติแล้ว แพทย์อธิบายกับเขาว่าจริงๆ แล้ว Emily ไม่ได้ป่วยจากการติดเชื้อ แต่ป่วยจากโรคสติลล์ชนิดที่พบในผู้ใหญ่ ซึ่งเป็นโรคหายากที่รักษาได้ และข้อมูลที่ Kumail เคยเล่าให้แพทย์ฟังเป็นส่วนสำคัญที่ทำให้แพทย์วินิจฉัยโรคนี้ได้ แต่ Emily ที่เพิ่งฟื้นยังช้ำใจจากการเลิกรา จึงขอไม่พบหน้า Kumail ต่อมา Beth ได้เชิญ Kumail เข้าร่วมงานฉลองต้อนรับ Emily กลับบ้าน Kumail เอ่ยปากขอให้ Emily กลับมาคบกับเขา แต่เธอยังคงปฏิเสธ Kumail ตัดสินใจเดินทางไปยังนครนิวยอร์คพร้อมเพื่อนนักแสดงตลกสองคน เขาบอกเรื่องนี้กับครอบครัวและขอปฏิเสธเป็นการส่วนตัวไม่ให้ครอบครัวตัดขาดจากเขา Emily ค้นพบวิดีโอการแสดงที่ไม่ประสบความสำเร็จของ Kumail และได้เดินทางไปชมการแสดงของเขา ซึ่งเมื่อจบการแสดง Kumail ก็ได้บอกเธอเรื่องแผนการเดินทางไปยังนิวยอร์ค เธอบอก Kumail ว่าเธอซึ้งใจกับทุกๆ อย่างที่เขาทำให้เธอขณะที่เธอไม่ได้สติ ต่อมาหลังการแสดงในนิวยอร์คจบลง Kumail ก็ถูกใครบางคนก่อกวนการแสดง เมื่อหันไปมองเขาก็พบว่าเป็น Emily นั่นเองReferencesExternal linksExternal links. - ข้อมูลจาก JUSTDONUNG</doc>
