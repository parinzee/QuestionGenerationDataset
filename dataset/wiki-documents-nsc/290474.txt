<doc id="290474" url="https://th.wikipedia.org/wiki?curid=290474" title="ทางรถไฟสายสงขลา">ทางรถไฟสายสงขลา ทางรถไฟสายสงขลา แยกจากทางรถไฟสายใต้ที่ชุมทางหาดใหญ่ มีความยาวประมาณ 30 กิโลเมตร เปิดเดินรถครั้งแรกในสมัยรัชกาลที่ 6 เมื่อวันที่ 1 มกราคม พ.ศ. 2456 ประกอบด้วยสถานี ที่หยุดรถและป้ายหยุดรถดังต่อไปนี้- กม. 928.58 ชุมทางหาดใหญ่ - กม. 929.13 ป้ายหยุดรถตลาดหาดใหญ่ - กม. 932.05 ป้ายหยุดรถคลองแห - กม. 934.61 ป้ายหยุดรถคลองเปล - กม. 936.15 ป้ายหยุดรถบ้านเกาะหมี - กม. 936.92 สถานีเขาบันไดนาง - กม. 939.20 ป้ายหยุดรถตลาดน้ำน้อย - กม. 939.83 สถานีน้ำน้อย - กม. 942.23 ป้ายหยุดรถบ้านกลางนา - กม. 944.45 สถานีควนหิน - กม. 945.19 ป้ายหยุดรถตลาดพะวง - กม. 948.53 ที่หยุดรถน้ำกระจาย - กม. 950.81 ป้ายหยุดรถบ้านบางดาน - กม. 956.68 ป้ายหยุดรถวัดอุทัย - กม. 958.04 สถานีสงขลา (เป็นข้อมูลในปี พ.ศ. 2511) ต่อมาในปี พ.ศ. 2521 คณะรัฐมนตรีมีมติให้การรถไฟแห่งประเทศไทยยกเลิกการเดินรถไฟสายสงขลา ตั้งแต่วันที่ 1 กรกฎาคม พ.ศ. 2521 แต่ให้รักษาเขตทางไว้ก่อน โดยมิได้รื้อทางรถไฟออก ปัจจุบันเส้นทางอยู่ในสภาพชำรุดทรุดโทรม และมีผู้บุกรุกปลูกสร้างอาคารบ้านเรือนทับบริเวณเขตทางรถไฟเป็นจำนวนมาก โดยเฉพาะในเขตเทศบาลนครสงขลา เมื่อเมืองหาดใหญ่และเมืองสงขลามีการพัฒนาเติบโตขึ้นเป็นอย่างมาก จึงมีแนวคิดที่จะฟื้นฟูเส้นทางรถไฟสายนี้ขึ้นมาใหม่ตามโครงการศึกษาจัดทำระบบขนส่งมวลชนเมืองหาดใหญ่และเชื่อมโยงเมืองสงขลา มี สำนักงานนโยบายและแผนการขนส่งและจราจร เป็นผู้ให้ทุนและมอบหมายให้ศูนย์วิจัยและพัฒนาจราจรและขนส่ง มหาวิทยาลัยเทคโนโลยีพระจอมเกล้าธนบุรี เป็นผู้ศึกษาในปี พ.ศ. 2552 ผลการศึกษาเห็นว่าระบบขนส่งมวลชนที่เหมาะสมควรเป็นทางรถไฟรางเดี่ยว ใช้ขบวนรถดีเซลราง โดยมีประมาณการค่าใช้จ่ายทั้งโครงการ 5,000 ล้านบาท ต่อมา เส้นทางนี้ได้ถูกนำมาศึกษาเพื่อฟื้นฟู โดยเป็นส่วนหนึ่งของโครงการรถไฟทางคู่ สายสุราษฎร์ธานี-ชุมทางหาดใหญ่-สงขลา โดยมีระยะทางรวม 29 กิโลเมตร ครอบคลุม 2 อำเภอ 9 ตำบล สถานีในแนวเส้นทาง 7 สถานี (ไม่รวมสถานีชุมทางหาดใหญ่)</doc>
