<doc id="862521" url="https://th.wikipedia.org/wiki?curid=862521" title="โมโนเรลสวนสัตว์เชียงใหม่">โมโนเรลสวนสัตว์เชียงใหม่ โมโนเรลสวนสัตว์เชียงใหม่ เป็นรถรางเดี่ยวทางสั้นสำหรับโดยสารและอำนวยความสะดวกแก่ผู้เข้าชมสวนสัตว์เชียงใหม่ เปิดบริการแก่นักท่องเที่ยวตั้งแต่วันที่ 12 ธันวาคม พ.ศ. 2550 ก่อนให้เปิดบริการอย่างเป็นทางการในวันที่ 21 ธันวาคม พ.ศ. 2551 เป็นต้นมา ถือเป็นระบบรางเดี่ยวที่ให้บริการสายแรกของประเทศไทย ดำเนินการโดยบริษัท ไทยโมโนเรล จำกัด ทั้งนี้โมโนเรลสวนสัตว์เชียงใหม่มีความยาว 2 กิโลเมตรในสี่สถานี ขบวนรถปรับอากาศ รองรับผู้โดยสารได้ 50–70 คน เดิมมีอัตราค่าโดยสาร เด็กราคา 50 บาท ผู้ใหญ่ราคา 70 บาท และชาวต่างชาติ 100 บาท แต่ภายหลังได้เพิ่มเป็น 100 บาททั้งหมด แต่โมโนเรลสวนสัตว์เชียงใหม่ประสบปัญหาทางเทคนิคอยู่บ่อยครั้ง ประกอบกับการกระทำผิดสัญญาของบริษัท ไทยโมโนเรล จำกัด จึงถูกสวนสัตว์เชียงใหม่ยกเลิกสัญญา และให้รื้อถอนสิ่งปลูกสร้างทั้งหมดภายในวันที่ 16 ธันวาคม พ.ศ. 2557ประวัติ ประวัติ. ธนภัทร พงษ์ภมร ผู้อำนวยการสวนสัตว์เชียงใหม่ในขณะนั้น ร่วมกับประเสริฐ เกษมโกเมศ กรรมการผู้จัดการบริษัท ไทยโมโนเรล จำกัดซึ่งเป็นบริษัทที่รับสัมปทาน ได้ก่อสร้างเส้นทางรถรางเดี่ยวชมสวนสัตว์เชียงใหม่สำหรับให้บริการนักท่องเที่ยว เพื่อลดปริมาณคาร์บอนไดออกไซด์และเสียงรบกวนที่เกิดจากรถยนต์ส่วนตัวของนักท่องเที่ยว ประเสริฐอ้างว่าบริษัทได้ลงทุนการก่อสร้างและระบบไฟฟ้าใช้งบประมาณราว 200 ล้านบาท ต่อมาบอกว่า 150 ล้านบาท โดยทางสวนสัตว์เชียงใหม่และบริษัท ไทยโมโนเรล จำกัดได้ตกลง โดยบริษัทจะสัมปทานเป็นระยะเวลา 20 ปี 10 ปีแรกจะแบ่งรายได้ส่วนเกินราว 2 ล้านบาทแก่สวนสัตว์เชียงใหม่ ส่วน 10 ปีหลังจะแบ่งรายได้ครึ่งหนึ่งของทั้งหมดแก่สวนสัตว์ และหลังครบ 20 ปีจะส่งมอบเส้นทางรถรางเดี่ยวให้ทางสวนสัตว์บริหารจัดการเอง และมีวงเงินประกัน 10 ล้านบาทต่ออุบัติเหตุหนึ่งครั้ง แต่ตลอดระยะเวลาของการดำเนินกิจการ บริษัทกลับขาดทุนมาโดยตลอดเพราะต้องเสียเฉพาะค่าดอกเบี้ยที่กู้ยืมมาลงทุนไม่ต่ำกว่าปีละ 12 ล้านบาท รวมทั้งประสบปัญหาทางเทคนิคบ่อยครั้ง และปัญหาพิพาทกันระหว่างบริษัทกับสวนสัตว์ อาทิ การที่บริษัทเพิ่มราคาตั๋วในราคา 100 บาทโดยไม่ได้รับการยินยอมจากสวนสัตว์ และการค้างชำระเงินตอบแทนแต่สวนสัตว์เชียงใหม่ตั้งแต่เดือนเมษายน พ.ศ. 2554 อันส่งผลให้สวนสัตว์เชียงใหม่ประกาศยกเลิกสัญญาตั้งแต่เดือนตุลาคม พ.ศ. 2557 แต่บริษัทก็ยังคงเปิดให้บริการวิ่งเป็นปกติแม้ถูกยกเลิกสัญญาและมีหนังสือแจ้งเตือนแล้วหลายครั้ง นายสัตวแพทย์กาญจน์ชัย แสนวงศ์ ผู้อำนวยการสวนสัตว์เชียงใหม่กล่าวว่าบริษัท ไทยโมโนเรล จำกัด กระทำผิดสัญญาข้อที่ 10 ทางสวนสัตว์จึงบอกเลิกให้ทางบริษัทรื้อถอนสิ่งปลูกสร้าง ยานพาหนะ และพนักงานออกจากสวนสัตว์ภายในหรือก่อนวันที่ 16 ธันวาคม พ.ศ. 2557การเดินรถ การเดินรถ. เส้นทางเดินรถของโมโนเรลสวนสัตว์เชียงใหม่มีระยะทาง 2 กิโลเมตร มีสถานีขึ้นลง 4 สถานี โดยตั้งชื่อตามสัตว์และพรรณพืช เช่น คีรีบูน หรือพุดซ้อน เป็นต้น เบื้องต้นมีรถให้บริการ 4 ขบวน ขบวนละ 5 ตู้ รองรับผู้โดยสานได้ 50-70 คน มีความเร็ว 15-30 กิโลเมตรต่อชั่วโมง ใช้เวลาวนแต่ละรอบ 25 นาที มีอัตราค่าโดยสาร เด็กราคา 50 บาท ผู้ใหญ่ราคา 70 บาท และชาวต่างชาติ 100 บาท (บางแห่งว่าชาวต่างชาติ 150 บาท) แต่ภายหลังทางบริษัท ไทยโมโนเรล จำกัดได้เพิ่มอัตราค่าโดยสารขึ้นเป็น 100 บาทสำหรับคนไทยทั้งเด็กและผู้ใหญ่ โดยมิได้รับการยินยอมจากสวนสัตว์</doc>
