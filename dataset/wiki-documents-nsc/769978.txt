<doc id="769978" url="https://th.wikipedia.org/wiki?curid=769978" title="วัคซีนป้องกันเชื้อฮีโมฟิลุส อินฟลูเอนซา ชนิดบี">วัคซีนป้องกันเชื้อฮีโมฟิลุส อินฟลูเอนซา ชนิดบี วัคซีนป้องกันเชื้อฮีโมฟิลุส อินฟลูเอนซา (Haemophilus influenzae) ชนิดบี เป็นวัคซีนที่ใช้เพื่อป้องกันการติดเชื้อฮีโมฟิลุส อินฟลูเอนซา ชนิดบี (ฮิบ) ในประเทศที่ได้กำหนดให้วัคซีนนี้เป็นวัคซีนพื้นฐาน อัตราการติดเชื้อฮิบขั้นรุนแรงนั้นได้ลดลงมากกว่า 90% ดังนั้นจึงส่งผลให้อัตราของภาวะเยื่อหุ้มสมองอักเสบ ปอดบวมและฝากล่องเสียงอักเสบลดลงตามไปด้วย ทั้งองค์การอนามัยโลกและศูนย์ควบคุมโรคติดต่อได้แนะนำให้มีการใช้วัคซีนนี้ ทั้งนี้ควรให้วัคซีนจำนวนสองหรือสามเข็มก่อนที่เด็กจะอายุครบหกเดือน อายุที่แนะนำสำหรับการให้วัคซีนเข็มแรกคือประมาณหกสัปดาห์และระยะห่างระหว่างการให้วัคซีนแต่ละครั้งคือสี่สัปดาห์ ถ้ามีการให้วัคซีนเพียงสองครั้ง ก็แนะนำว่าควรให้วัคซีนอีกหนึ่งเข็มในภายหลัง การให้วัคซีนสามารถทำได้โดยการฉีดเข้ากล้ามเนื้อ ผลข้างเคียงขั้นรุนแรงนั้นพบได้น้อยมาก การเกิดความเจ็บปวดที่ตำแหน่งการฉีดวัคซีนพบได้ประมาณ 20 ถึง 25% ส่วนการมีไข้มีเพียง 2% ทั้งนี้ไม่มีข้อมูลที่ชัดเจนของการเกิดปฏิกิริยาภูมิแพ้ขั้นรุนแรง วัคซีนฮิบมีทั้งแบบวัคซีนเดี่ยวและวัคซีนรวมที่ให้ร่วมกับวัคซีนตัวอื่น ซึ่งได้แก่ วัคซีนโรคคอตีบ/บาดทะยัก/ไอกรน และการให้ร่วมกับวัคซีนไวรัสตับอักเสบบีและวัคซีนตัวอื่นๆ ปัจจุบันการให้วัคซีนฮิบทั้งหมดเป็นการให้ในฐานะวัคซีนควบคู่ การผลิตวัคซีนฮิบเกิดขึ้นครั้งเมื่อปี 2520 และหลังจากปี 2533 ก็ได้มีการเปลี่ยนไปใช้วัคซีนซึ่งมีสูตรผสมที่มีประสิทธิภาพมากกว่าแทน นับตั้งแต่ปี 2556 ประเทศต่างๆ จำนวน 184 ประเทศได้กำหนดให้วัคซีนนี้เป็นวัคซีนพื้นฐานสำหรับประเทศของตน วัคซีนนี้อยู่ในทะเบียนยาที่จำเป็นขององค์การอนามัยโลก โดยเป็นยารักษาโรคที่มีความสำคัญมากที่สุดซึ่งจำเป็นต่อระบบสุขภาพขั้นพื้นฐาน นับตั้งแต่ปี 2557 ราคาขายส่งของวัคซีนสำหรับห้าโรคสำคัญ (pentavalent vaccine) ซึ่งมีฮิบรวมอยู่ด้วยคือ 15.40 เหรียญสหรัฐฯ ต่อหนึ่งเข็ม ในสหรัฐอเมริการาคาจะอยู่ที่ประมาณ 25 ถึง 50 เหรียญสหรัฐฯ ต่อหนึ่งเข็มข้อมูลอ้างอิง</doc>
