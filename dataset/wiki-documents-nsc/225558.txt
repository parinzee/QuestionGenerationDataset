<doc id="225558" url="https://th.wikipedia.org/wiki?curid=225558" title="วันวัณโรคโลก">วันวัณโรคโลก วันวัณโรคโลก () ตรงกับวันที่ 24 มีนาคม ของทุกปี ตั้งขึ้นเพื่อให้ประชาชนตระหนักถึงปัญหาวัณโรคที่ยังคงระบาดอยู่ในหลายส่วนของโลก ซึ่งเป็นสาเหตุการเสียชีวิตของประชาชนราว 1.6 ล้านคนต่อปีโดยเฉพาะในประเทศโลกที่สาม สาเหตุที่ตรงกับวันที่ 24 มีนาคมเนื่องจากในวันนี้เมื่อปี ค.ศ. 1882 (พ.ศ. 2425) ดร.โรเบิร์ต คอคได้ประกาศการค้นพบสาเหตุของวัณโรค คือเชื้อแบคทีเรียไมโคแบคทีเรียม ทูเบอร์คิวโลซิส โดยในขณะที่คอคได้ประกาศความสำเร็จที่เบอร์ลินนั้น วัณโรคได้ระบาดไปทั่วยุโรปและอเมริกาและเป็นสาเหตุการตายของประชากร 1 ในทุกๆ 7 คน การค้นพบของคอคถือเป็นการบุกเบิกวิธีการรักษาและวินิจฉัยวัณโรค ในปี ค.ศ. 1982 (พ.ศ. 2525) ซึ่งเป็นวาระครบ 100 ปีของการประกาศความสำเร็จของ ดร.คอค สหพันธ์นานาชาติเพื่อต่อต้านวัณโรคและโรคปอด (International Union Against Tuberculosis and Lung Disease; IUATLD) จึงประกาศให้วันที่ 24 มีนาคมเป็นวันวัณโรคโลก และในปี ค.ศ. 1996 (พ.ศ. 2539) องค์การอนามัยโลกได้ร่วมกับ IUATLD และองค์กรอื่นๆ ที่ตระหนักถึงภัยจากโรคนี้ร่วมรณรงค์เนื่องในวันวัณโรคโลกอย่างกว้างขวาง</doc>
