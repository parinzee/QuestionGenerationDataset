<doc id="854962" url="https://th.wikipedia.org/wiki?curid=854962" title="บริแทนเนีย">บริแทนเนีย บริแทนเนีย (, ) เป็นชื่อที่ชาวโรมันใช้เรียกภูมิภาคบริเตนใหญ่หรือบริเตนใหญ่และไอร์แลนด์อันเป็นที่อยู่อาศัยของชาวบริติช, ชาวเบลไก และชาวพิกต์ นอกจากนี้ ยังเป็นชื่อที่ตั้งให้แก่สตรีซึ่งเป็นบุคคลวัตของเกาะบริเตนใหญ่ ใน ค.ศ. 43 จักรวรรดิโรมันได้บุกครองเกาะบริเตนและจัดตั้งมณฑลขึ้นชื่อว่า บริตันนิอา () ซึ่งกินพื้นที่เกาะบริเตนทางทิศใต้ของแคลิโดเนีย (สกอตแลนด์ในปัจจุบัน) โดยชื่อบริตันนิอามีรากศัพท์มาจากศัพท์กรีกว่า Brettaniai ต่อมาในคริสต์ศตวรรษที่ 2 บริตันนิอาได้มีรูปลักษณ์อย่างมนุษย์ขึ้น เป็นเทพีทรงสามง่ามและเกราะอย่างโรมันและสวมหมวกโลหะคอรินเธียน แม้จักรวรรดิโรมันจะล่มสลายลงในศตวรรษที่ 5 แต่คำว่า Britannia ก็ยังเป็นที่ใช้อยู่ทั้งในเกาะบริเตนและในต่างประเทศ เทพีบริแทนเนียนี้ได้กลายเป็นบุคคลวัตของเกาะบริเตนในรัชสมัยของสมเด็จพระราชินีนาถเอลิซาเบธที่ 1 แห่งอังกฤษ และต่อมาได้พัฒนาเป็นสัญลักษณ์แทนลัทธิจักรวรรดินิยมของจักรวรรดิอังกฤษ ในประเทศนิวซีแลนด์เองก็มีการสร้างบุคคลวัตประจำชาติขึ้นมา โดยตั้งชื่อให้ว่า ซีแลนเดีย เป็นบุตรีของบริแทนเนีย ซึ่งซีแลนด์เดียปรากฏอยู่บนตราแผ่นดินของนิวซีแลนด์</doc>
