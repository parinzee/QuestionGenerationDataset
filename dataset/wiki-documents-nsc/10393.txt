<doc id="10393" url="https://th.wikipedia.org/wiki?curid=10393" title="นักพิสูจน์ท้าทดลอง">นักพิสูจน์ท้าทดลอง นักพิสูจน์ท้าทดลอง () คือรายการโทรทัศน์ของอเมริกาซึ่งมีเนื้อหาเกี่ยวกับการทดลองวิทยาศาสตร์ ออกฉายในช่อง Discovery Channel ทางทรูวิชั่นส์ ดำเนินรายการโดยแอดัม แซวิจ (Adam Savage) และเจมี ไฮน์แมน (Jamie Hyneman) สองผู้เชี่ยวชาญด้านการแสดงผลพิเศษที่พยายามที่จะพิสูจน์มูลความจริง และฐานความเป็นไปได้ของตำนานพื้นบ้าน และเรื่องเล่าขานที่ถูกบอกเล่าต่อกันไปปากต่อปากรูปแบบรายการ รูปแบบรายการ. แอดัมและเจมีเป็นผู้ทำการทดลอง เพื่อพิสูจน์ตำนานหรือเรื่องเล่าขานที่โด่งดัง ว่าเป็นไปได้หรือ "มั่วนิ่ม" (Busted) โดยใช้ความรู้ทางด้านวิศวกรรมศาสตร์ และประสบการณ์เฉพาะทางของพวกเขา ในการสร้างอุปกรณ์เพื่อดำเนินการทดลอง ซึ่งถ้าในกรณีทดลองที่มีร่างกายมนุษย์เข้ามาเกี่ยวข้อง พวกเขาจะใช้หุ่นทดสอบการชน ที่พวกเขาตั้งชื่อว่าบัสเตอร์ (Buster) หรือเจลาตินทดสอบการยิง สารคล้ายวุ้นซึ่งถูกใช้ในการจำลองร่างกายหรืออวัยวะบางส่วนของมนุษย์ หุ่นบัสเตอร์ได้รับการซ่อมแซม ต่อเติม หรือสร้างบางส่วนขึ้นมาใหม่หลายครั้งด้วยกัน (โดยไม่เปลี่ยนหุ่นเลย) โดยมีอยู่หนึ่งหรือสองการทดลองด้วยกันที่เกือบทำลายมันไปอย่างสิ้นเชิง เนื่องจากมีอยู่หลายการทดลองด้วยกันที่เกี่ยวกับวัตถุระเบิด ซึ่งทำให้ผลการทดลองนั้นค่อนข้างยับเยิน และเมื่อการทดลองนั้นถูกพิสูจน์แล้วว่าไม่สามารถเกิดขึ้นได้, พวกเขาก็มักที่จะออกนอกลู่นอกทางการทดลองเพื่อที่จะทำให้มันได้ผลดังที่พวกเขาต้องการเท่าที่จะทำได้ (เช่น ถ้าระเบิดสองกิโลกรัมไม่ระเบิดวัตถุ ตามที่สถานการณ์กำหนดและพวกเขาพิสูจน์แล้วว่าเป็นไปไม่ได้ พวกเขาก็จะเพิ่มแรงระเบิดเป็นสิบกิโลกรัมเป็นต้น) ซึ่งนำไปสู่ความตลกขบขันซึ่งเป็นจุดเด่นของรายการนี้ แอดัมและเจมียังมีทีมเล็ก ๆ คอยช่วยเหลือในงานที่ต้องใช้คนมากกว่าสองคน ทีมนี้มักถูกเรียกว่า "ทีมผู้สร้าง" หรือ "มิทบิลเดอส์" (MythBuilders) โดยในบางครั้ง พวกเขาจะทดลองกันเองโดยไม่มีทั้งเจมีและแอดัม ระหว่างฤดูที่สองของรายการสมาชิกของทีมประกอบด้วย :- แครี ไบรอน (Kari Byron) - สกอตตี แชปแมน (Scottie Chapman) - ทอรี เบลเลชี (Tory Belleci) โดยในระหว่างฤดูที่สองและสาม สกอตตี แชปแมนลาออกจากรายการเพื่อที่จะ "ไปใช้ชีวิต" (ตามที่เธอกล่าว) เธอถูกแทนด้วยแกรนต์ อิมาฮารา (Grant Imahara) ในสองฤดูแรก ในบรรดาทีมงานของรายการ ยังมีตำแหน่งพิเศษที่ถูกเรียกว่า "มิทเทิร์น" (Mythtern) (คำประสมของคำว่า myth ซึ่งแปลว่าตำนาน และ tern ซึ่งแปลว่านกส่งสาร) ซึ่งทำหน้าที่ตั้งแต่การเป็นผู้ค้นคว้าตำนานไปจนถึงนักพิสูจน์คนที่สาม ผู้ที่เป็นมิทเทิร์นคือคริสติน เชมเบอร์เลน (Christine Chamberlain) เธอลาออกในปลายฤดูที่สอง เนื่องจากเพิ่งแต่งงานและต้องการใช้เวลากับครอบครัวใหม่ให้มากขึ้น อีกบุคลากรที่มักปรากฏตัวบ่อย ๆ ในรายการคือเฮทเธอร์ โจเซฟ-วิธแธม (Heather Joseph-Wittham) ซึ่งเป็นผู้อธิบายที่มาที่ไปของตำนานแต่ละตำนานที่ถูกนำเสนอในรายการ ทีมงานนักพิสูจน์มักดำเนินการทดลองอยู่ในบริเวณเมืองแซนแฟรนซิสโก ส่วนใหญ่มักจะทดลองที่บริษัท M5 Industries ของเจมี หรือถ้าการทดลองนั้น ๆ ต้องการพื้นที่ปลอดภัยที่กว้างขวาง พวกเขาก็จะไปทดลองกันที่สถานีอากาศยานนาวีแอละเมดา (Naval Air Station Alameda)</doc>
