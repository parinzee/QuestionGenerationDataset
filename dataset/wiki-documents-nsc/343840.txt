<doc id="343840" url="https://th.wikipedia.org/wiki?curid=343840" title="เยื่อไม้">เยื่อไม้ เยื่อไม้ เป็นชื่อวงดนตรีสัญชาติไทย ที่มีผลงานระหว่างปี พ.ศ. 2530 - 2533 ทั้งหมด 13 ชุด โดยเป็นการนำเพลงเก่าของสุนทราภรณ์ และศิลปินครูเพลงลูกกรุง มาบรรเลงใหม่โดยใช้เครื่องดนตรีอคูสติก ผู้ตั้งชื่อวงคือ ประภาส ชลศรานนท์ โดยให้ความเห็นว่า "งานของท่านก็เหมือนกับต้นไม้ใหญ่ที่ยังยืนต้นอยู่ เยื่อไม้ก็เป็นเพียงเยื่อบางๆ ของต้นไม้ใหญ่เท่านั้น" สมาชิกวงดนตรี “เยื่อไม้” มี ทรงวุฒิ จรูญเรืองฤทธิ์ เป็นหัวหน้าวงควบตำแหน่งเปียโน และ นพ โสตถิพันธุ์ นักไวโอลินอาวุโส โดยรวบรวมพรรคพวกจากวงยามาฮ่าซาวด์เข้าร่วมวงเยื่อไม้ ได้แก่ วีรชัย เขียวขจี มือกลอง เจน เฉลยกาย เล่นดับเบิลเบส สมชาย เฟี้ยวสำอางค์ เล่นฟลุท พิเนตร เนตรงาม เล่นกีตาร์ โดยมี วิระ บำรุงศรี และ อรวี สัจจานนท์ เป็นนักร้องนำของวง โดยมีจุดประสงค์เพื่ออนุรักษ์และสืบสานงานเพลงเก่าอันทรงคุณค่า ดังนั้นลักษณะการร้องและการเล่นดนตรีของวงจึงใกล้เคียงกับต้นฉบับ แต่มีความเป็นเอกลักษณ์เฉพาะตัวในการใช้เครื่องดนตรีที่ล้วนทำจากไม้ ท่ามกลางวิวัฒนาการการบันทึกเสียงด้วยเครื่องดนตรีอันทันสมัย อัลบั้มชุดแรกของวง ออกจำหน่ายในปี พ.ศ. 2531 ภายใต้สังกัด คีตาแผ่นเสียง-เทป ในชื่อชุด "เยื่อไม้ ๑" โดยเป็นบทเพลงของสุนทราภรณ์ทั้งหมด บันทึกเสียงที่ห้องอัดไพบูลย์ ศุภวารี ต่อมาถึงชุด "เยื่อไม้ ๒" ได้นำบทเพลงของครูเพลงท่านอื่นๆ ที่มีผลงานเป็นที่รู้จักกันทั่วไป ได้แก่ พยงค์ มุกดา, นคร มงคลายน, ชาลี อินทรวิจิตร, สมาน กาญจนผลิน, สุรพล โทณะวณิก, ป.ชื่นประโยชน์ และ เกษม ชื่นประดิษฐ์ มาบรรเลงใหม่ และยังได้ออกผลงานในนามวงอีก โดยแบ่งเป็นอัลบั้มเพลงร้อง คือ "เยื่อไม้ ๓ บานเช้า", "เยื่อไม้ ๔ บานเย็น", "เยื่อไม้ ๖ เก้าละคอน", "เยื่อไม้ ๗ เก้าครู", "เยื่อไม้ ๙ ลีลาศ", "เยื่อไม้ ๑๐ ลีลา", "เยื่อไม้ ๑๑ สถาบัน", "เยื่อไม้ ๑๒ เพลงรัก" และ "เยื่อไม้ ๑๓ เพลงรำ" ส่วนอัลบั้มเพลงบรรเลง มี 2 ชุดคือ "เยื่อไม้ ๕ เสียงจากไม้" และ "เยื่อไม้ ๘ เพลงผลัดใบ" โดย นพ โสตถิพันธุ์ รับหน้าที่บรรเลงเดี่ยวไวโอลิน วงเยื่อไม้ยุบวงในปี พ.ศ. 2533 โดยออกอัลบั้มชุดที่ 12 และ 13 ซึ่งได้เพิ่มเครื่องเป่าทองเหลืองเข้าร่วมบรรเลงด้วย และไม่ใช้สีทองสกรีนบนปกเทปเช่นชุดก่อน นอกจากนี้ นพ โสตถิพันธุ์ ยังได้ออกอัลบั้มเดี่ยวไวโอลินอีกชุดหนึ่งโดยไม่ใช้ชื่อเยื่อไม้ คือ "ชนบทบรรเลง" หลังจากนั้น นักร้องของวงคือ วิระ เป็นสมาชิกวงมะลิลา บราซิลเลี่ยน และยังคงตระเวนร้องเพลงตามงานต่างๆ ควบคู่กับงานราชการ ส่วน อรวี เป็นนักร้องค่ายแกรมมี่จนถึงปัจจุบัน อนึ่ง มีสมาชิกวงเฉลียงเข้ามาเป็นศิลปินรับเชิญบันทึกเสียงให้กับวงเยื่อไม้ คือ ภูษิต ไล้ทอง เล่นคลาริเน็ต ในชุดที่ 2 และ 5 และ วัชระ ปานเอี่ยม ร่วมร้องเพลง บ่าวสาวรำวง และ ไม่รักใครเลย ในชุดที่ 9</doc>
