<doc id="33486" url="https://th.wikipedia.org/wiki?curid=33486" title="สวิงแมน">สวิงแมน สวิงแมน () เป็นศัพท์ในกีฬาบาสเกตบอล ใช้เรียกผู้เล่นซึ่งสามารถเล่นได้ทั้งตำแหน่งสมอลฟอร์เวิร์ด และชู้ตติ้งการ์ด ในขณะที่นักบาสเกตบอลเอ็นบีเอ ลาร์รี เบิร์ด (Larry Bird) สูง 6 ฟุต 9 นิ้วเหมาะกับสมอลฟอร์เวิร์ด และเร็กจี มิลเลอร์ (Reggie Miller) สูง 6 ฟุต 7 นิ้ว เหมาะกับชู้ตติ้งการ์ด ผู้เล่นที่มีความสามารถหลากหลายเช่น เลอบรอน เจมส์ (LeBron James) ซึ่งสูง 6 ฟุต 8 นิ้ว สามารถเล่นสลับข้ามกันระหว่างสองตำแหน่ง แนวความคิดของสวิงแมน เริ่มปรากฏให้เห็นช่วงปลายคริสต์ทศวรรษ 1970 ถึงต้น 1980 เมื่อผู้เล่นมีชื่อเสียง เช่น จอร์จ เกอร์วิน (George "Iceman" Gervin) มีลักษณะที่ไม่ตรงกับตำแหน่งสองและสาม แต่ใช้ความสูงที่อยู่ก้ำกึ่งและความสามารถทางกีฬามาเป็นข้อได้เปรียบตอนประกบคู่แข่ง คือวิ่งเร็วกว่าผู้เล่นที่ตัวใหญ่กว่า และชู้ตลูกข้ามคนที่ตัวเล็กกว่า ไมเคิล จอร์แดน (Michael Jordan) และเพื่อนร่วมทีม สก็อตตี พิพเพน (Scottie Pippen) เป็นอีกผู้เล่นที่เป็นสวิงแมนที่มีชื่อเสียงมาก นักบาสเกตบอลยอดนิยมในปัจจุบันหลายคนก็เป็นสวิงแมน เช่น เทรซี แม็คเกรดี (Tracy McGrady) , วินส์ คอร์เตอร์ (Vince Carter) , โคบี ไบรอันต์ (Kobe Bryant) , เลอบรอน เจมส์ และ พอล เพียส (Paul Pierce) สวิงแมนที่ยังเป็นคนถือลูกและกำหนดแผนการบุก ซึ่งรวมทักษะของพอยท์การ์ด ชู้ตติ้งการ์ด และสมอลฟอร์เวิร์ดเข้าด้วยกัน เรียกว่า พอยท์ฟอร์เวิร์ด สก็อตตี พิพเพน เป็นพอยท์ฟอร์เวิร์ดที่มีชื่อเสียงที่สุด เลอบรอน เจมส์ และเทรซี แม็คเกรดี ก็จัดเป็นพอยท์ฟอร์เวิร์ดได้เช่นกัน</doc>
