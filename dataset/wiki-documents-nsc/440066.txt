<doc id="440066" url="https://th.wikipedia.org/wiki?curid=440066" title="ไรอัน เบอร์ทรันด์">ไรอัน เบอร์ทรันด์ ไรอัน ดอมินิก เบอร์ทรันด์ () เป็นนักฟุตบอลชาวอังกฤษ ปัจจุบันเล่นให้กับสโมสรฟุตบอลเซาแทมป์ตันในพรีเมียร์ลีก ไรอัน เป็นแบ็กซ้ายจอมบุก มีความเร็ว เคยเล่นเป็นปีกมาก่อน เขาย้ายมาเมื่อเดือนกรกฎาคมปี 2005 จากจิลลิงงัม ด้วยค่าตัวเริ่มต้นที่ 125,000 ปอนด์ และจะเพิ่มขึ้นตามความก้าวหน้าของเขา เขาเซ็นสัญญาอาชีพในเดือนสิงหาคมปี 2006 และไปทัวร์อเมริกากับทีมชุดใหญ่ในช่วงหน้าร้อนปีนั้น ก่อนจะติดทีมชาติอังกฤษชุดยู 19 ในเดือนกันยายนปี 2006 จากนั้นเขาก้าวขึ้นมาเป็นตัวหลักในชุดยู 21 ได้ เขาถูกยืมตัวไปเล่นให้ทีมอื่นเป็นส่วนมากในช่วง 2 ฤดูกาลครึ่งที่ผ่านมา และได้เก็บเกี่ยวประสบการณ์มากมายในทีมชุดใหญ่ เขาเริ่มเล่นให้บอร์นมัทในลีกวันฤดูกาล 2006/07 แต่ไรอันพลาดการลงเล่นในช่วง 2 เดือนสุดท้ายของฤดูกาลเนื่องจากม้ามแตกในการเล่นให้ทีมสำรองของเชลซี เขากลับมาเล่นในส่วนที่เหลือของปี 2007 กับโอลดัมแอทเลติกในลีกวัน และในเดือนมกราคม 2008 เขาขยับขึ้นดิวิชันมาเล่นกับนอริชซิตีนาน 18 เดือน ลงสนาม 60 นัด แต่ทีมจบด้วยการตกชั้น ไรอันถูกยืมตัวไปเล่นให้เรดิงทั้งฤดูกาลเมื่อปีก่อน โดยพลาดการลงสนามในลีกเพียง 2 นัดเท่านั้น เขากำลังจะลงสนามในลีกครบ 150 เกม และได้มีส่วนร่วมในช่วงพรีซีซันกับเชลซีเป็นครั้งแรกตั้งแต่ปี 2006 ช่วงต้นเดือนสิงหาคม เขาเซ็นสัญญายืมตัวไปเล่นให้นอตทิงแฮมฟอเรสต์จนถึงปีใหม่ เขาเป็นตัวหลักในทีมแชมเปียนชิปที่กำลังลุ้นเลื้อนชั้น โดยเป็นตัวจริง 19 เกม ตั้งแต่เดือนมกราคมปี 2011 ด้วยการที่ปาตริก ฟัน อานฮอลต์ ออกไปเล่นแบบยืมตัว ไรอันเลือกอยู่กับเชลซีเพื่อเป็นตัวสำรองของแอชลีย์ โคล และได้ลงเล่นในลีกครั้งแรกในฐานะตัวสำรองในเกมกับเบอร์มิงแฮมเมื่อเดือนเมษายน</doc>
