<doc id="476337" url="https://th.wikipedia.org/wiki?curid=476337" title="พรรคนโรดม รณฤทธิ์">พรรคนโรดม รณฤทธิ์ พรรคนโรดม รณฤทธิ์ (Norodom Ranariddh Party; NRP) เป็นพรรคการเมืองที่จัดตั้งในกัมพูชาโดยพระนโรดม รณฤทธิ์ หลังจากที่พระองค์แยกตัวออกมาจากพรรคฟุนซินเปกที่พระองค์เคยเป็นผู้นำอยู่ เดิมพรรคนี้ชื่อพรรคแห่งชาติเขมร และเปลี่ยนมาใช้ชื่อพรรคนโรดม รณฤทธิ์เมื่อ 16 พฤศจิกายน พ.ศ. 2549 และให้พระนโรดม รณฤทธิ์เป็นหัวหน้าพรรค ในช่วง พ.ศ. 2551 – 2553 พรรคนี้ใช้ชื่อว่าพรรคชาตินิยมแนวคิดทางการเมือง แนวคิดทางการเมือง. พรรคนี้มีแนวคิดทางการเมืองหลายอย่างอยู่ด้วยกัน อย่างแรกคือแนวคิดฝ่ายขวาสนับสนุนการอนุรักษ์เอกลักษณ์ทางวัฒนธรรมของกัมพูชา ปรับปรุงเมืองหลวงคือพนมเปญให้มีความทันสมัย คงไว้ซึ่งเชื้อชาติ ภาษาและวัฒนธรรมเขมร ลดการขึ้นราคาสินค้าและการนำเข้าสินค้าจากต่างประเทศ ในทำนองเดียวกัน มีนโยบายฝ่ายซ้ายด้วย เช่น ส่งเสริมสิทธิของผู้ใช้แรงงาน รวมทั้งแนวคิดเสรีนิยม ในการสนับสนุนเสรีภาพ ประชาธิปไตยและการใช้กฎหมายกิจกรรมทางการเมือง กิจกรรมทางการเมือง. พรรคนี้ได้จัดตั้งกลุ่มพันธมิตรกับพรรคสมรังสี พรรคฟุนซินเปกและพรรคสิทธิมนุษยชน เพื่อต่อสู้กับพรรคประชาชนกัมพูชาแต่ก็เป็นฝ่ายแพ้การเลือกตั้งใน พ.ศ. 2551 ซึ่งพรรคเหล่านี้กล่าวหาว่าพรรคประชาชนกัมพูชาทำให้การเลือกตั้งไม่เป็นธรรม แม้ว่าพระนโรดม รณฤทธิ์จะประกาศเลิกเล่นการเมืองไปเมื่อ 3 ตุลาคม พ.ศ. 2551 แต่พระองค์ยังมีอิทธิพลต่อนโยบายของพรรค โดย ชิม เสียก เลง มีแนวโน้มจะเป็นผู้นำคนต่อไป และพรรคเปลี่ยนไปใช้ชื่อว่าพรรคชาตินิยม พระนโรดม รณฤทธิ์ กลับมาเล่นการเมืองอีกเมื่อ 11 ธันวาคม พ.ศ. 2553 พรรคจึงกลับมาใช้ชื่อพรรคนโรดม รณฤทธิ์อีกครั้ง</doc>
