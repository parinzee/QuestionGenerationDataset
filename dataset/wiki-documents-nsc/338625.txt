<doc id="338625" url="https://th.wikipedia.org/wiki?curid=338625" title="เพอร์ซีย์ แจ็กสัน กับคำสาปแห่งไททัน">เพอร์ซีย์ แจ็กสัน กับคำสาปแห่งไททัน เพอร์ซีย์ แจ็กสัน กับคำสาปแห่งไททัน เป็นวรรณกรรมเยาวชน ประพันธ์โดย ริก ไรออร์ดัน และเป็นนวนิยายแฟนตาซีเล่มที่สาม ในหนังสือชุดเพอร์ซีย์ แจ็กสัน ต่อจาก เพอร์ซีย์ แจ็กสัน กับสายฟ้าที่หายไป และ เพอร์ซีย์ แจ็กสัน กับอาถรรพ์ทะเลปีศาจ วางจำหน่ายครั้งแรกในสหรัฐอเมริกา เมื่อปี พ.ศ. 2550 'โครนอส' รอเวลารวบรวมพลไปสู้รบกับเหล่าเทพโอลิมปัสเพื่อแย่งชิงบัลลังก์คืน สงครามระหว่างเทพโอลิมปัสกับยักษ์ไททันกำลังเกิดขึ้นอีกครั้งในศตวรรษที่ 21 ค่ายฮาล์ฟบลัดในฐานะที่เป็นสถานที่ของลูกหลานเทพจึงต้องรีบรวบรวมสมัครพรรคพวกไปช่วยเช่นกัน โกรเวอร์ค้นพบลูกครึ่งเทพสองพี่น้อง แต่ไม่สามารถพาออกมาได้ เพอร์ซีย์จึงต้องออกไปรับด้วยตนเอง แต่กว่าจะรู้ว่าเป็นกับดัก เขาก็เสียคนสำคัญไปให้ศัตรูเสียแล้ว การทำภารกิจครั้งนี้เพอร์ซีย์ต้องร่วมมือกับเหล่าพรานแห่งอาร์เทมีสในการตามหาเทพีซึ่งสาบสูญ เพื่อให้ครบองค์ประชุมสภาโอลิมปัส ตลอดจนหาตัวอสุรกายลึกลับให้พบ ก่อนมันจะตกไปอยู่ในมือของโครนอส และทำให้เขาทรงพลังมากกว่าเดิม นอกจากนี้ยังมีคำพยากรณ์ที่ว่า เลือดผสมที่เกิดจากหนึ่งในสามเทพผู้ยิ่งใหญ่จะทำการตัดสินใจอันอาจนำมาซึ่งการล่มสลายของยุคแห่งเทพ</doc>
