<doc id="243211" url="https://th.wikipedia.org/wiki?curid=243211" title="ไดแอน เลน">ไดแอน เลน ไดแอน เลน () นักแสดงหญิงชาวอเมริกัน ที่มีผลงานแสดงมาเป็นเวลา 30 ปี มีผลงานแสดงครั้งแรกเมื่ออายุเพียง 14 ปี โดยรับบทนำในเรื่อง A Little Romance คู่กับลอว์เรนซ์ โอลิเวียร์ ประสบความสำเร็จและมีชื่อเสียงจนได้ตีพิมพ์ขึ้นหน้าปกนิตยสารไทม์ ในฐานะนักแสดงเด็กชั้นนำ ไดแอน เลนเกิดและเติบโตในนิวยอร์ก บิดาชื่อ เบอร์ตัน ยูยีน เลน เป็นผู้ฝึกสอนการแสดง มารดาชื่อ คอลลีน แฟริงตัน เคยเป็นนางแบบหน้ากลางของนิตยสารเพลย์บอย บิดามารดาหย่าขาดกันตั้งแต่เธอยังเด็ก และฟ้องร้องแย่งสิทธิการเลี้ยงดูเธอจนกระทั่งเธอบรรลุนิติภาวะ ไดแอน เลน เริ่มชีวิตการแสดงตั้งแต่อายุ 6 ปี ได้รับอิทธิพลในการแสดงมาจากยาย เธอเริ่มจากการแสดงละครเวที และเริ่มมีชื่อเสียงอย่างกว้างขวางจากการแสดงภาพยนตร์คู่กับลอว์เรนซ์ โอลิเวียร์ ใน A Little Romance และได้ขึ้นปกนิตยสารไทม์เมื่ออายุเพียง 14 ปี จากนั้นได้แสดงภาพยนตร์ The Outsiders คู่กับนักแสดงเด็กหลายคน ที่กลายเป็นนักแสดงดังในอนาคต คือ แมทท์ ดิลลอน ทอม ครูซ ร็อบ โลว์ และแพทริก สเวย์ซี และภาพยนตร์ Rumble Fish คู่กับ มิคกี รูร์ค นิโคลัส เคจ และแมทท์ ดิลลอน ภาพยนตร์สองเรื่องถัดมา ได้รับการคาดหมายว่าจะทำให้เธอกลายเป็นนักแสดงชั้นนำ คือภาพยนตร์เพลง Streets of Fire ของวอลเทอร์ ฮิลล์ และ The Cotton Club ของฟรานซิส ฟอร์ด คอปโปลา แต่ปรากฏว่าภาพยนตร์กลับไม่ประสบความสำเร็จ ทำให้เธอหันหลังให้กับวงการแสดง และกลับไปอาศัยกับมารดา ภาพยนตร์ที่ทำให้เธอกลับมาประสบความสำเร็จอีกครั้ง คือเรื่อง Unfaithful ในปี ค.ศ. 2002 กำกับโดยเอเดรียน ไลน์ และ Under the Tuscan Sun ในปี 2003 สร้างจากหนังสือขายดีของ Frances Mayes</doc>
