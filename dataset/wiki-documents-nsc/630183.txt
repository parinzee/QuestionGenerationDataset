<doc id="630183" url="https://th.wikipedia.org/wiki?curid=630183" title="อิแมจินดรากอนส์">อิแมจินดรากอนส์ อิแมจินดรากอนส์ () เป็นวงดนตรีแนวอัลเทอร์เนทีฟร็อกชาวอเมริกันมาจากเมืองลาสเวกัส รัฐเนวาดา วงเป็นที่รู้จักในเดือนกันยายน ค.ศ. 2012 หลังจากออกสตูดิโออัลบั้มเปิดตัว ไนต์วิชันส์ และซิงเกิลแรก "อิตส์ไทม์" อัลบั้มขึ้นถึงอันดับ 2 บนชาร์ตบิลบอร์ด 200 และนำไปสู่การทัวร์คอนเสิร์ตในปี ค.ศ. 2013 ตามข้อมูลของนิตยสารบิลบอร์ด อิแมจินดรากอนส์อยู่อันดับ 1 ของการจัดอันดับวงร็อกแห่งปี ค.ศ. 2013 บิลบอร์ดขนานนามอิแมจินดรากอนส์ให้เป็น "วงดนตรีที่ประสบความสำเร็จมากที่สุดแห่งปี ค.ศ. 2013" (The Breakthrough Band of 2013) และนิตยสารโรลลิงสโตน เรียกซิงเกิล "เรดิโอแอ็กทีฟ" ว่าเป็นเพลงร็อกที่เป็นที่นิยมที่สุดแห่งปี เอ็มทีวีขนานนามวงว่าเป็น "วงดนตรีที่มาแรงแห่งปี" (the year's biggest breakout band) สมาชิกวงอิแมจินดรากอนส์ประกอบด้วยนักร้องนำ แดน เรย์โนลส์ นักกีตาร์ เวย์น เซอร์มอน มือเบส เบน แม็กคี และมือกลอง แดเนียล แพลตซ์แมน อัลบั้มเปิดตัว ไนต์วิชันส์ ได้รับการรับรองระดับแพลตินัมใน 12 ประเทศ ขายได้ 2 ล้านหน่วยในสหรัฐอเมริกา อัลบั้มยังได้รับการรับรองระดับทองคำในหลายประเทศ ด้านการตอบรับอัลบั้ม อิแมจินดรากอนส์ ชนะรางวัลอเมริกันมิวสิกอวอร์ดสาขา Favorite Alternative Artist รางวัลแกรมมีสาขา Best Rock Performance (เพลง "เรดิโอแอ็กทีฟ") และรางวัลทีนช้อยส์อวอร์ด (เพลง "เรดิโอแอ็กทีฟ") ในเดือนพฤษภาคม ค.ศ. 2014 วงได้เข้าชิงรางวัลจากบิลบอร์ดมิวสิกอวอร์ด 14 รางวัล เช่น Top Artist of the และ Milestone ซึ่งเป็นรางวัลที่มอบให้กับนักร้องที่สร้างสรรค์ในแนวดนตรีต่าง ๆ ในปี ค.ศ. 2015 พวกเขาออกอัลบั้มที่สอง สโมก + มิรเรอส์ ที่เปิดตัวเป็นอันดับที่ 1 ของชาร์ตบิลบอร์ด 200 ในสหรัฐอเมริกา และอันดับที่ 1 ในชาร์ตอัลบั้มแห่งสหราชอาณาจักรและชาร์ตอัลบั้มแห่งแคนาดา อัลบั้มนี้ได้รับการรับรองระดับโกลด์ในสหรัฐอเมริกา, สหราชอาณาจักร, เม็กซิโกและบราซิล มีซิงเกิลนำอย่าง "ไอเบตมายไลฟ์" และ "โกลด์" ที่ขึ้นถึงอันดับที่ 3 และ 12 ของชาร์ตฮอตร็อกซองส์ของบิลบอร์ดตามลำดับ ในอัลบั้มนี้อิแมจินดรากอนส์ออกทัวร์กว่า 40 ประเทศทั่วโลก รวมถึงในประเทศไทย วันที่ 31 มกราคม ค.ศ. 2017 อิแมจินดรากอนส์ปล่อยซิงเกิล "บีลีฟเวอร์" ซึ่งเป็นซิงเกิลแรกของอัลบั้มที่สาม ซิงเกิลนี้ขึ้นถึงอันดับที่ 1 ของชาร์ตฮอตร็อกซองส์ของบิลบอร์ดนานถึง 13 สัปดาห์ วันที่ 27 เมษายน ปีเดียวกัน พวกเขาปล่อยซิงเกิลที่สอง "ธันเดอร์" ต่อมาในวันที่ 8 พฤษภาคม ค.ศ. 2017 อิแมจินดรากอนส์เปิดเผยว่าอัลบั้มที่สามจะใช้ชื่อว่า อีวอล์ฟ โดยมีกำหนดวางจำหน่าย วันที่ 23 มิถุนายน ค.ศ. 2017 พร้อมกับปล่อยซิงเกิลโปรโมต "วอตเอฟเวอร์อิตเทกส์" ต่อมาพวกเขาประกาศการทัวร์ โดยเริ่มที่เมืองฟีนิกซ์ รัฐแอริโซนา ในวันที่ 26 กันยายนและสิ้นสุดที่กรุงสตอกโฮล์ม ประเทศสวีเดน วันที่ 26 เมษายน ค.ศ. 2018</doc>
