<doc id="249729" url="https://th.wikipedia.org/wiki?curid=249729" title="อลิศ คริสตัน">อลิศ คริสตัน อลิศ คริสตัน นักแสดง และนักร้องสาวมาดทอมบอย ในสังกัดนิธิทัศน์ โปรโมชั่น โดยเธอมีชื่อจริงว่า "ลิลิต พินดัม" อลิศ คริสตันโด่งดังจากการเป็นนางแบบ และนักแสดงมาก่อน เคยได้รับการเสนอชื่อเข้าชิงรางวัลตุ๊กตาทอง สาขานักแสดงประกอบหญิงยอดเยี่ยม ในปี พ.ศ. 2524 จากเรื่อง "แม้เลือกเกิดได้" ผลงานที่มีชื่อเสียง คือเรื่อง "นางสิงห์แก้มแดง" ในปี พ.ศ. 2526 ที่ประกบคู่กับจารุณี สุขสวัสดิ์ และสรพงศ์ ชาตรี และยังได้แสดงละครโทรทัศน์เรื่อง "ละครคน" คู่กับ ฉัตรชัย เปล่งพานิช ในปี พ.ศ. 2530 จากนั้นได้เซ็นสัญญาเป็นนักร้องในสังกัดนิธิทัศน์ โปรโมชั่น ออกอัลบั้มแรกในปีพ.ศ. 2531 ใช้ชื่อว่า "บอกมาเลยนะ" นำเสนอในภาพลักษณ์ของสาวห้าว ทอมบอย ซึ่งประสบความสำเร็จอย่างมาก และผลิตผลงานอัลบั้มชุดที่ 2 ในปีถัดมา(พ.ศ. 2532) ชื่อว่า "หุ่นไล่กา" มีเพลงดังคือ "หุ่นไล่กา" จนได้รับรางวัลสีสันอะวอร์ดส์ ครั้งที่ 2 สาขาศิลปินหญิงยอดเยี่ยม หลังจากนั้นได้ออกอัลบั้มชุดสุดท้ายในปี พ.ศ. 2535 ชื่อชุด "ท้าทาย" หลังจากอัลบั้มที่สาม เธอก็หมดสัญญากับนิธิทัศน์ และออกไปจากวงการเป็นเวลาสิบกว่าปี และกลับมามีผลงานแสดงละครหลายเรื่อง เช่น กระต่ายในเงาจันทร์, นางโชว์ ฯลฯ</doc>
