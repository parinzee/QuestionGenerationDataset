<doc id="629390" url="https://th.wikipedia.org/wiki?curid=629390" title="ปริซึม (อัลบั้มเคที เพร์รี)">ปริซึม (อัลบั้มเคที เพร์รี) ปริซึม () เป็นสตูดิโออัลบั้มลำดับที่สี่ของเคที เพร์รี นักร้องอเมริกัน ออกจำหน่ายโดยแคปิตอลเรเคิดส์ในวันที่ 18 ตุลาคม ค.ศ. 2013 แรกเริ่มวางแผนว่าอัลบั้มนี้จะ "ลึกลับ" กว่าอัลบั้มที่แล้ว แต่ที่สุดแล้วปริซึมกลายเป็นอัลบั้มที่โดดเด่นเรื่องเต้น เพร์รีทำงานร่วมกับผู้ร่วมงานคนเก่าจำนวนมาก แต่ก็ได้โปรดิวเซอร์และนักร้องรับเชิญคนใหม่มาร่วมด้วยหลายคนเช่นกัน เพลงในอัลบั้มส่วนมากจะมีธีมเกี่ยวกับการอยู่กับปัจจุบัน ความสัมพันธ์ และการให้อำนาจตนเอง การตอบรับส่วนมากนั้นคละกัน นักวิจารณ์หลายคนกล่าวว่าเนื้อหาในเนื้อเพลงโตเป็นผู้ใหญ่ แต่ก็มองว่าอัลบั้มฟังดูซ้ำซากมากกว่าผลงานชิ้นที่แล้ว อัลบั้มเปิดตัวที่อันดับสูงสุดบนชาร์ตบิลบอร์ด 200 มียอดขายในสัปดาห์แรก 286,000 ชุด เป็นอัลบั้มที่ขายดีที่สุดของเพร์รีจนถึงปัจจุบัน อัลบั้มยังขึ้นอันดับหนึ่งในออสเตรเลีย แคนาดา ไอร์แลนด์ นิวซีแลนด์ และสหราชอาณาจักร ปริซึม กลายเป็นอัลบั้มที่ขายได้เร็วที่สุด ขายดีเป็นอันดับสองในออสเตรเลียใน ค.ศ. 2013 และเป็นอัลบั้มของนักร้องผู้หญิงที่ขายดีเป็นอันดับที่สองในสหรัฐอเมริกาใน ค.ศ. 2013 สมาพันธ์ผู้ผลิตสิ่งบันทึกเสียงระหว่างประเทศกล่าวว่าอัลบั้ม ปริซึม เป็นอัลบั้มที่ขายดีเป็นอันดับที่หกของโลกใน ค.ศ. 2013 อัลบั้มของศิลปินหญิงที่ขายดีที่สุดในโลก และขนานนามเพร์รีว่าเป็น "ปรากฏการณ์ของโลก" (global phenomenon) ความสำเร็จของอัลบั้มยังดำเนินต่อไปตลอดปี ค.ศ. 2014 ติดอันดับสิบอันดับแรกในชาร์ตประจำปีในสหรัฐอเมริกา แคนาดา ออสเตรเลีย และนิวซีแลนด์ และได้เข้าชิงรางวัลแกรมมีสาขาอัลบั้มเพลงป็อปยอดเยี่ยมในงานประกาศรางวัลแกรมมีครั้งที่ 57 ก่อนอัลบั้มวางจำหน่าย มีซิงเกิลออกล่วงหน้าสองเพลงคือ "โรร์" ออกจำหน่ายวันที่ 10 สิงหาคม ค.ศ. 2013 และเป็นซิงเกิลเปิดตัวของอัลบั้ม เพลงประสบความสำเร็จและเป็นเพลงลำดับที่แปดของเพร์รีที่สามารถขึ้นอันดับหนึ่งบนชาร์ตบิลบอร์ดฮอต 100 อีกเพลงคือ "อันคอนดิชันแนลลี" เปิดตัววันที่ 16 ตุลาคม ค.ศ. 2013 เป็นซิงเกิลที่สองจากอัลบั้มและประสบความสำเร็จปานกลางทั่วโลก ในระหว่างซิงเกิลดังกล่าวออกจำหน่าย มีซิงเกิลส่งเสริมอัลบั้มสองเพลงคือ "ดาร์กฮอร์ส" ออกมาวันที่ 17 กันยายน และ "วอล์กกิงออนแอร์" ออกมาวันที่ 30 กันยายน ค.ศ. 2013 "ดาร์กฮอร์ส" กลายเป็นซิงเกิลที่สามของอัลบั้มในสามเดือนต่อมา โดยออกวันที่ 17 ธันวาคม ค.ศ. 2013 และเป็นเพลงที่เก้าของเพร์รีที่ขึ้นอันดับหนึ่งบนชาร์ตบิลบอร์ดฮอต 100 "เบิร์ธเดย์" และ "ดิสอิสฮาววีดู" เป็นซิงเกิลที่สี่และห้าตามลำดับ เพร์ร์ส่งเสริมอัลบั้มผ่านทัวร์คอนเสิร์ตชื่อ เดอะพริซมาติกเวิลด์ทัวร์เบื้องหลัง เบื้องหลัง. หลังจากเสร็จสิ้นการทัวร์คอนเสิร์ต แคลิฟอร์เนียดรีมส์ทัวร์ เธอกล่าวว่าจะขอ "พักผ่อนสักเล็กน้อย" ก่อนที่จะบันทึกงานเพลงใหม่ให้เป็นเพลงที่คุ้มค่าแก่การฟัง หลังจากที่สามีของเธอ รัสเซลล์ แบรนด์ เลิกรากับเธอเมื่อวันที่ 30 ธันวาคม ค.ศ. 2011 เธอเสียใจและเกือบจะคิดฆ่าตัวตาย ในเดือนมิถุนายน ค.ศ. 2012 เคทีเปิดเผยกับนิตยสาร โว้ก ซึ่งเธอมีความคิดจะทำอัลบั้มนี้ให้ "ลึกลับ" (dark) กว่าอัลบั้มที่แล้ว เธอกล่าวว่า "หลังจากสิ่งที่ฉันผ่านพ้นมา ฉันรู้ว่ามันเป็นสิ่งที่หลีกเลี่ยงไม่ได้ ถ้าฉันมีไทม์แมชชีนและกลับไปเวลานั้นได้ ฉันคงจะหลีกเลี่ยงมัน แต่ฉันทำไม่ได้ ดังนั้นคุณจึงจะพบอีกมุมหนึ่งของตัวฉัน" ในการสัมภาษณ์ เธอยืนยันว่าจะเพิ่มกลิ่นอายอคูสติกเข้าไปในงานเพลงชิ้นนี้ด้วย เคทียังพูดว่าเพลงของเธอ "โคตรลึกลับเลยจริง ๆ" (real fucking dark) อย่างไรก็ดี เธอบอกว่าเหล่าแฟนคลับของเธอสามารถเข้าใจได้ "ฉันจินตนาการว่างานเพลงชิ้นต่อไปอาจจะมีรสนิยมเพิ่มขึ้นเล็กน้อย" เธอกล่าว "ไม่ใช่ว่าฉันจะทำลายตนเอง และบอกว่า ฉันจะทำงานเพลงให้เพี้ยนเสียจนไม่มีใครเข้าใจได้จริง ๆ เลย'" ในฤดูใบไม้ร่วงครั้งนั้น เธอกล่าวกับบิลบอร์ดเกี่ยวกับแผนการทำอัลบั้ม ว่าเธอได้เห็นมุมมองไว้หลายมุมมอง เพร์รีบอกกับนิตยสารดังกล่าวว่า เธอมีเพลงและแนวคิดแล้ว และรู้รูปแบบของอัลบั้มที่เธอจะทำออกมา เธอยังกล่าวว่าแม้ว่าเธอยังไม่ได้บันทึกเสียง แต่เธอก็รู้ว่าปกอัลบั้ม สี และโทนของอัลบั้มจะออกมาเป็นอย่างไร เพร์รีให้รายละเอียดต่อไปอีกว่า "ฉันต้องปล่อยให้เพลงเป็นรูปเป็นร่างก่อน ฉันยังรู้อีกว่าฉันจะทำทัวร์คอนเสิร์ตแบบไหนต่อไป ฉันจะยินดีมากถ้าสิ่งที่ฉันมองไว้กลายเป็นจริง แต่ฉันต้องเคารพเสียงดนตรีด้วย"การบันทึกเสียง การบันทึกเสียง. การพัฒนาอัลบั้มปริซึมเริ่มขึ้นเมื่อเพร์รีเริ่มทัวร์คอนเสิร์ตแคลิฟอร์เนียดรีมส์ทัวร์ เธอเริ่มที่ขั้นตอนที่เธอเรียกว่า "การทำอาหารช้า ๆ" (slow cooking) ประกอบด้วยการบันทึกสุ่ม "ชิ้นส่วนของความคิด" ลงแอพลิเคชันบันทึกตามคำบอก (dictaphone) ในโทรศัพท์มือถือ สมาชิกคนหนึ่งจากกลุ่มไดเรกต์แมเนจเมนต์ (Direct Management Group) Ngoc Hoang ถอดตัวหนังสือจากไฟล์เสียงและนำไปใส่ในสิ่งที่เพร์รีเรียกว่า "กล่องสมบัติ" เพร์รีค้นหาสิ่งที่อยู่ในกล่องภายหลังในขณะอัดเสียง ขณะเพร์รีเริ่มบันทึกเสียงอย่างเป็นทางการในเดือนพฤศจิกายน ค.ศ. 2012 ร่วมกับเกร็ก เวลส์ และเกร็ก เคิร์สติน เธอระบุว่าเธอยังคงอยู่ใน "ที่มืด" และเธอยังไม่ได้ "ปล่อยให้แสงเข้าถึง" การอัดเสียงเริ่มอีกครั้งในเดือนมีนาคม ค.ศ. 2013 หลังเดินทางไปมาดากัสการ์ซึ่งเพร์รีกล่าวว่า "ใส่ลำดับสำคัญ [ของเธอ] ลงไปในทัศนคติ" นำเธอไปสู่การ "ทำงานด้วยตัวเองให้มากขึ้น" เพร์รียังชมวิดีโอที่เอ็กอาร์ต โทเลอ ทำเพื่ออธิบายความสูญเสีย เธอให้ความเห็นว่า "เมื่อคุณสูญเสียอะไรบางอย่าง สิ่งที่คุณสร้างมาจะพังทลาย แต่มันจะทิ้งช่องว่างขนาดใหญ่เปิดไว้ให้สิ่งที่ยิ่งใหญ่ผ่านเข้ามา" หลังจากพร้อมอัดอีกครั้ง เธอรวมตัวกับทีมจากอัลบั้มทีนเอจดรีม ประกอบด้วยดร.ลู้ก บอนนี แม็กคี และเซอร์คัต ณ แซนตาบาร์บารา รัฐแคลิฟอร์เนีย บ้านเกิดของเพร์รี โดยอัดเสียงที่เพลย์แบ็กเรคอร์ดิงสตูดิโอเป็นเวลาหนึ่งเดือน หลังจากอัดเสียงครั้งนี้ เธอเดินทางไปสตอกโฮล์ม ทำงานกับโปรดิวเซอร์เพลง แมกซ์ มาร์ติน ทำสิ่งที่เพร์รีเรียกว่า "ใส่น้ำตาลลงบนเค้ก" เธอยังได้ผู้ร่วมงานคนอื่น ๆ เช่น ทีมโปรดิวเซอร์ชาวนอร์เวย์ชื่อ สตาร์เกต บลัดชาย เบนนี บลังโก โจนาธา บรูก และเซีย เฟอร์เลอร์ ในเดือนเมษายน ค.ศ. 2013 การอัดเสียงเดินทางมาถึงครึ่งทาง เพร์รีเผยกับ ASCAP ถึงวิธีการทำงานกับเพื่อน ๆ เธอยืนยันว่าเวลส์ยอมให้เธอ "สรรหาคำ" และเลือกเมโลดีให้กับเพลงร่วมกับมาร์ติน ลู้กคอยควบคุมทิศทางในการผลิตเป็นส่วนใหญ่และเธอทำงานกับ "คนมีฝีมือและเมโลดี" เพร์รีเล่าถึงการเขียนเพลงกับแม็กคีว่าเป็น "การใช้อารมณ์ในทางที่ผิด" เสริมว่าทะเลาะกันเรื่อง "เนื้อเพลงที่ดีที่สุด" ราวกับว่าพวกเขาต่อสู้กันบนสังเวียน แม็กคี ซึ่งเขียนเพลงให้สี่เพลงในอัลบั้มปริซึม กล่าวกับเอ็มทีวีถึงความพยายามดังกล่าวว่า "โตขึ้นอีกเล็กน้อย" และ "น่าสนใจ"รายชื่อเพลง รายชื่อเพลง. เครดิตนำมาจากโน้ตในอัลบั้ม ปริซึมชาร์ตชาร์ตประจำสัปดาห์ชาร์ตสิ้นปีการรับรอง</doc>
