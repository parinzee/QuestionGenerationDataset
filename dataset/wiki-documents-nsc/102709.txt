<doc id="102709" url="https://th.wikipedia.org/wiki?curid=102709" title="คอนเสิร์ตทำโดยคนไทย">คอนเสิร์ตทำโดยคนไทย คอนเสิร์ตทำโดยคนไทย เป็นการจัดคอนเสิร์ตใหญ่ครั้งแรกของวงคาราบาว เมื่อวันเสาร์ที่ 9 กุมภาพันธ์ พ.ศ. 2528 ณ.สนามเวโลโดรม ในสนามกีฬาหัวหมาก ซึ่งเป็นครั้งแรกของศิลปินไทยที่มีการจัดคอนเสิร์ตในสนามกีฬา และถ่ายทอดสดทางสถานีโทรทัศน์สีกองทัพบกช่อง 7 อีกด้วย คอนเสิร์ตครั้งนี้มีผู้ชมประมาณ 60,000 คนการแสดง การแสดง. คอนเสิร์ตทำโดยคนไทย อำนวยการสร้างโดย กลุ่มนินจารีเทิร์น ซึ่งมี ชนินทร์ โปสาภิวัฒน์ และ สมชาย ชีวสุทธานนท์ เป็นผู้จัดการแสดง ปรุงแต่งเสียงโดย เจษฎา พัฒนถาบุตร โดยมีเครื่องดื่มโค้กเป็นผู้สนับสนุน คอนเสิร์ตครั้งนี้ได้รับเกียรติจากศิลปินท่านอื่น ๆ ได้แก่ สุรสีห์ อิทธิกุล และ พงษ์เทพ กระโดนชำนาญ มาร่วมแสดงด้วย การตั้งเวทีเริ่มขึ้นเมื่อวันที่ 30 มกราคม พ.ศ. 2528 ถึงวันที่ 1 กุมภาพันธ์ ปีเดียวกัน การซ้อมใหญ่เกิดขึ้นในวันที่ 8 กุมภาพันธ์ หรือก่อนการแสดงจริงเพียงหนึ่งวัน คอนเสิร์ตเปิดให้ผู้ชมเข้าในเวลา 15.00 น. แต่จำนวนผู้ชมแออัดตั้งแต่ยังไม่เปิดประตู จนทำให้การจราจรติดขัดจนถึงหน้ามหาวิทยาลัยรามคำแหง การแสดงเริ่มต้นในเวลา 18.00 น. ด้วยการโซโล่กลองของ เป้า - อำนาจ ลูกจันทร์ ในเพลง ท.ทหารอดทน และเปิดตัวด้วยเพลง มนต์เพลงคาราบาว โดยสถานีโทรทัศน์สีกองทัพบกช่อง 7 ได้ทำการถ่ายทอดการแสดงด้วย โดยใช้ชื่อว่า คาราบาว อินคอนเสิร์ต เนื่องจากอัฒจันทร์ทางด้านซ้ายของเวทีนั้น เป็นอัฒจันทร์เก่าที่เลิกใช้งานแล้ว ซึ่งทางผู้จัดได้นำเอาผ้าสีขาวกับลังโค้กซึ่งเป็นผู้สนับสนุนของทางวงขึ้นไปไว้เพื่อมิให้มีใครปีนขึ้นไป กระนั้น ด้วยจำนวนผู้ชมที่มีจำนวนมากถึงกว่า 60,000 คน ทำให้ต้องมีผู้ปีนขึ้นไปนั่งบนนั้น ทำให้อัฒจันทร์ไม่สามารถรับน้ำหนักคนจำนวนมากได้จนมีทีท่าว่าจะถล่มลงมา แอ๊ด - ยืนยง โอภากุล จึงเตือนผู้ชมเป็นระยะ ๆ ให้ระวังเรื่องความปลอดภัยของอัฒจันทร์ อีกทั้งยังมีเหตุวิวาทกันเองเป็นระยะ ๆ ของผู้ชม ด้วยการขว้างปาก้อนหิน และ ขวดน้ำทางด้านบนอัฒจันทร์กันไปมา ในที่สุดก่อนการแสดงจบลงราวครึ่งชั่วโมง และเหลือเพลงที่ยังไม่ได้เล่นอีก 3 เพลง อัฒจันทร์ก็ได้ถล่มลงมา มีผู้บาดเจ็บจำนวนมาก ทำให้ทางคณะผู้จัดระงับการแสดงและขอให้ผู้ชมคอนเสิร์ตออกนอกบริเวณในทันที โดยแอ๊ดได้ร้องเพลง รอยไถแปร โดยไม่มีดนตรีซึ่งไม่มีในคิวคอนเสิร์ตระหว่างผู้ชมทะยอยออกจากเวโลโดรมจนหมด ในระหว่างที่แอ๊ดกำลังร้องเพลงรอยไถแปรอยู่นั้น สมาชิกวงคาราบาวทุกคนอยู่ในอาการซึมเศร้า เล็ก - ปรีชา ชนะภัย มือกีตาร์ ถึงกับกลั้นน้ำตาไว้ไม่อยู่ อีกทั้งยังได้ขอความร่วมมือจากตำรวจและสารวัตรทหารให้กันตัวสมาชิกออกจากบริเวณแสดงด้วย วงคาราบาวรู้สึกเสียใจกับเหตุการณ์ครั้งนี้มาก แอ๊ด นักร้องนำ ถึงกับก้มหน้าและไม่พูดอะไรเมื่อนักข่าวสัมภาษณ์หลังจบคอนเสิร์ต คอนเสิร์ตทำโดยคนไทย เป็นต้นแบบอีกหลายคอนเสิร์ตในภายหลัง จนกระทั่ง วันที่ 14 พฤษภาคม พ.ศ. 2547 วงคาราบาวก็ได้จัดคอนเสิร์ตครั้งใหญ่ในชื่อว่า คอนเสิร์ต เมด อิน ไทยแลนด์ ภาค 2546 สังคายนา ณ.อิมแพคอารีน่าเมืองทองธานี เสมือนการแก้ตัวจากคอนเสิร์ตครั้งนี้ด้วย ซึ่งโปสเตอร์และบัตรคอนเสิร์ตก็เป็นรูปจากการแสดงคอนเสิร์ตทำโดยคนไทยด้วย และการแสดงก็ได้จบลงด้วยดี ในปี พ.ศ. 2554 ทาง วอร์นเนอร์ มิวสิก ไทยแลนด์ ต้นสังกัดของวง ได้นำวิดีโอบันทึกการแสดงสดครั้งนี้มาจัดจำหน่ายใหม่อีกครั้งในรูปแบบดีวีดี โดยได้ตัดการโซโล่กลอง ก่อนเริ่มการแสดงของเป้า - อำนาจ ลูกจันทร์ ออก และเซ็นเซอร์การสูบบุหรี่ขณะเล่นกีตาร์ของเล็ก ปรีชา ชนะภัย และในวันที่ 19 และ 20 มีนาคม ปีเดียวกัน วงคาราบาวได้จัดคอนเสิร์ตทำโดยคนไทยครั้งที่ 2 หรือคาราบาว เวโลโดม รีเทิร์น คอนเสิร์ต อย่างอลังการ ณ สถานที่จัดเดิม ซึ่งเป็นส่วนหนึ่งของมหกรรมดนตรี 30 ปี คาราบาว และได้ออกบันทึกการแสดงในครั้งนั้นในรูปแบบวีซีดีและดีวีดีออกมาจำหน่ายด้วย และมีสมาชิกวงคาราบาวยุคคลาสสิกขึ้นคอนเสิร์ตด้วย ขาดเพียง เป้า - อำนาจ ลูกจันทร์ ที่มีปัญหาด้านสุขภาพ คอนเสิร์ตครั้งนี้จึงเปรียบเสมือนการแก้ตัวจากคอนเสิร์ตทำโดยคนไทยอีกครั้งหนึ่ง และการแสดงก็ได้จบลงด้วยดีสมาชิกที่ขึ้นเล่นคอนเสิร์ตสมาชิกที่ขึ้นเล่นคอนเสิร์ต. - ยืนยง โอภากุล : กีตาร์ , ร้องนำ , ร้องประสาน - กีรติ พรหมสาขา ณ สกลนคร : กีตาร์ , ร้องประสาน - ปรีชา ชนะภัย : กีตาร์ , ร้องนำ , ร้องประสาน - อนุพงษ์ ประถมปัทมะ : เบส - อำนาจ ลูกจันทร์ : กลอง - เทียรี่ เมฆวัฒนา : กีตาร์ , ร้องนำ , ร้องประสาน - อ.ธนิสร์ ศรีกลิ่นดี : คีย์บอร์ด , แซกโซโฟน , ขลุ่ย , ร้องประสานศิลปินรับเชิญศิลปินรับเชิญ. - พงษ์เทพ กระโดนชำนาญ - สุรสีห์ อิทธิกุล (ไม่ได้ขึ้นทำการแสดงเนื่องจากคอนเสิร์ตถูกยกเลิกก่อน)ลำดับการแสดงลำดับการแสดง. 1. มนต์เพลงคาราบาว 2. ทินเนอร์ 3. มหาลัย 4. คนเก็บฟืน 5. ลุงขี้เมา 6. นางงามตู้กระจก 7. บัวลอย 8. ราชาเงินผ่อน 9. (กรึ๊บ) คนชอบเมา : พงษ์เทพ กระโดนชำนาญ 10. โคราช : พงษ์เทพ กระโดนชำนาญ 11. สองเฒ่าผู้ยิ่งใหญ่ 12. ลาวเดินดิน 13. กัญชา 14. ปลาใหญ่ ปลาน้อย 15. ลูกหิน 16. ลูกแก้ว 17. เฉย : พงษ์เทพ กระโดนชำนาญ 18. จับกัง 19. เดือนเพ็ญ 20. หำเทียม 21. รอยไถแปร (ร้องสด)</doc>
