<doc id="576132" url="https://th.wikipedia.org/wiki?curid=576132" title="อีเอฟเอดูเคชันเฟิสต์">อีเอฟเอดูเคชันเฟิสต์ EF Education First (ชื่อย่อว่า EF) เป็นองค์กรนานาชาติที่เชี่ยวชาญเรื่องการฝึกอบรมภาษา การท่องเที่ยวเพื่อการศึกษา หลักสูตรการศึกษาเชิงวิชาการและการแลกเปลี่ยนวัฒนธรรม EF ก่อตั้งขึ้นโดยเบอร์ทิล ฮัลท์เมื่อปีพ.ศ. 2508 ที่เมืองลุนด์ ซึ่งเป็นเมืองมหาวิทยาลัยเก่าแก่ของประเทศสวีเดน ภายใต้ชื่อ Europeiska Ferieskolan (โรงเรียนสำหรับวันหยุดยุโรป) ปัจจุบัน EF บริหารงานโดยตระกูลฮัลท์และมีสำนักงานใหญ่อยู่ที่เมืองลูเซิร์น ประเทศสวิสเซอร์แลนด์ EF ถือเป็นองค์กรเอกชนด้านการศึกษาขนาดใหญ่ที่สุดในโลกที่มีโรงเรียนในเครือกว่า 400 โรงเรียน และมีเจ้าหน้าที่ถึง 34,000 คนที่ทำงานให้กับองค์กรในภาคธุรกิจและหน่วยงานไม่แสวงผลกำไรทั้ง 16 แห่งใน 50 ประเทศทั่วโลก EF ได้รับเกียรติให้เป็นผู้จัดอบรมด้านภาษาในการแข่งขันกีฬาโอลิมปิค 2008 ที่ปักกิ่งและการแข่งขันกีฬาโอลิมปิคฤดูหนาว 2014 ที่โซชีอย่างเป็นทางการ โดยเจ้าหน้าที่โอลิมปิค อาสาสมัครและเจ้าหน้าที่ฝ่ายการท่องเที่ยวจำนวน 70,000 คนกำลังเข้ารับการฝึกอบรมหลักสูตรภาษาอังกฤษผ่านระบบการเรียนรู้ออนไลน์ของ EF เพื่อเตรียมความพร้อมสำหรับการแข่งขันกีฬาที่จะมีขึ้นในปี 2014 นี้ EF English First เป็นหน่วยงานย่อยของ EF Education First ที่ดูแลเรื่องการจัดฝึกอบรมภาษาอังกฤษ (ELT) สำหรับเด็กและผู้ใหญ่ในประเทศจีน อินโดนีเซียและรัสเซีย Hult International Business School เป็นกิจการในเครือของ EF ที่ได้รับการตั้งชื่อตามเบอร์ทิล ฮัลท์ผู้ก่อตั้ง โรงเรียนธุรกิจระหว่างประเทศ Hult เปิดสอนทั้งในหลักสูตร MBA หลักสูตร MBA สำหรับผู้บริหาร หลักสูตรปริญญาตรีและหลักสูตรปริญญาโทในจุดหมายปลายทาง 7 แห่งทั่วโลก ตั้งแต่บอสตัน ซานฟรานซิสโก ลอนดอน ดูไบ เซี่ยงไฮ้ นิวยอร์กจนถึงเซาเปาโล นอกจากนี้ Hult ยังเป็นสปอนเซอร์รางวัล Hult Prize (หรือที่รู้จักกันในชื่อ Hult Global Case Challenge ก่อนหน้านี้) ซึ่งมีวัตถุประสงค์เพื่อกระตุ้นให้บัณฑิตรุ่นใหม่จากโรงเรียนธุรกิจร่วมเป็นส่วนหนึ่งในการขับเคลื่อนประเด็นสังคมผ่านการเป็นผู้ประกอบการ คัลเจอรัล แคร์ ออแพร์หรือโครงการแลกเปลี่ยนวัฒนธรรมผ่านการเลี้ยงเด็กก็เป็นอีกโครงการหนึ่งของ EF โดย EF มีความเชี่ยวชาญด้านการสรรหาออแพร์จากต่างประเทศเพื่อทำงานให้กับครอบครัวในประเทศสหรัฐอเมริกา อีกทั้งยังเป็นหนึ่งใน 14 สปอนเซอร์ที่ได้รับการแต่งตั้งสำหรับการยื่นขอวีซ่าออแพร์ US J-1 ด้วย นอกจากนี้ EF Education First ยังได้จัดทำ EF English Proficiency Index (EF EPI) ซึ่งเป็นการจัดอันดับประเทศจากความสามารถด้านการใช้ภาษาอังกฤษ รายงานล่าสุดได้รับการตีพิมพ์เผยแพร่เมื่อเดือนตุลาคม พ.ศ. 2555</doc>
