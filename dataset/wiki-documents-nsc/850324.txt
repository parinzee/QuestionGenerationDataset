<doc id="850324" url="https://th.wikipedia.org/wiki?curid=850324" title="ลีนออน">ลีนออน "ลีนออน" () เป็นเพลงของวงดนตรีแนวอิเล็กทรอนิกส์อเมริกัน เมเจอร์เลเซอร์ และโปรดิวเซอร์ชาวฝรั่งเศส ดีเจสเนก จากสตูดิโออัลบั้มที่สาม พีซอิสเดอะมิชชัน เพลงมีศิลปินรับเชิญคือ มุ (MØ) นักร้องชาวเดนมาร์ก ผลิตโดยเมเจอร์เลเซอร์และดีเจสเนก และเขียนโดย มุ, เมเจอร์เลเซอร์, ดิโพล และดีเจสเนก ผ่านสังกัดแมดดิเซนต์, บีคอส และวอร์เนอร์ เพลงออกจำหน่ายเป็นซิงเกิลนำในอัลบั้มดังกล่าวเมื่อวันที่ 2 มีนาคม ค.ศ. 2015 "ลีนออน" เป็นเพลงแนวแดนซ์ และมีดนตรีแบบอิเล็กทรอนิกส์ นอกจากนี้ยังมีการระบุว่าเป็นเพลงเฮาส์บัลลาด "ลีนออน" ประสบความสำเร็จเชิงพาณิชย์ ขึ้นสูงสุดที่อันดับสี่บนชาร์ตบิลบอร์ด ฮอต 100 และอันดับที่สองบนชาร์ตซิงเกิลแห่งสหราชอาณาจักร เพลงยังขึ้นอันดับหนึ่งในอีกหลายประเทศ เช่น ออสเตรเลีย, ไอร์แลนด์, เนเธอร์แลนด์, เม็กซิโก, นิวซีแลนด์, ฟินแลนด์, เดนมาร์ก และสวิตเซอร์แลนด์ ในเดือนพฤศจิกายน ค.ศ. 2015 "ลีนออน" ทำสถิติเป็นเพลงที่ถูกเปิดมากที่สุดในสปอติฟาย ด้วยจำนวนสตรีม 892 ล้านครั้ง อย่างไรก็ตาม สถิตินี้ก็ถูกทำลายโดยเพลง "วันแดนซ์" ของเดรก ในปี ค.ศ. 2016 มิวสิกวิดีโอถ่ายทำที่เอ็นดีสตูดิโอส์ ณ วไส รัฐมหาราษฏระ วิดีโอเผยแพร่ในวันที่ 23 มีนาคม ค.ศ. 2015 และมียอดผู้ชมมากกว่า 2.0 พันล้านครั้งในเดือนพฤษภาคม ค.ศ. 2017 "ลีนออน" เป็นเพลงที่ขายดีที่สุดเป็นอันดับที่ห้าในปี ค.ศ. 2015 และเป็นหนึ่งในซิงเกิลที่ขายดีที่สุดตลอดกาล ด้วยยอดขาย 13.1 ล้านแผ่นทั่วโลก จากข้อมูลของสมาพันธ์ผู้ผลิตสิ่งบันทึกเสียงระหว่างประเทศ (IFPI)</doc>
