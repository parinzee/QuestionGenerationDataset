<doc id="829929" url="https://th.wikipedia.org/wiki?curid=829929" title="การแทรกแซงการเลือกตั้งสหรัฐของรัสเซีย พ.ศ. 2559">การแทรกแซงการเลือกตั้งสหรัฐของรัสเซีย พ.ศ. 2559 ประชาคมข่าวกรองสหรัฐยืนยันความมั่นใจว่า รัสเซียแทรกแซงการเลือกตั้งสหรัฐ พ.ศ. 2559 ในจดหมายเดือนตุลาคมปีนั้น สำนักงานผู้อำนวยการข่าวกรองแห่งชาติ (DNI) ซึ่งเป็นตัวแทนของสำนักข่าวกรอง 17 สำนักและกระทรวงความมั่นคงแห่งมาตุภูมิ (DHS) แถลงร่วมกันว่ารัสเซียแฮ็ก (hack) คณะกรรมการเดโมแครตแห่งชาติ (DNC) และปล่อยเอกสารให้วิกิลีกส์ ประเทศรัสเซียระบุว่าตนไม่เกี่ยวข้อง ประธานาธิบดีบารัก โอบามาใช้สายโทรศัพท์แดง (red phone line) ติดต่อกับประธานาธิบดีวลาดีมีร์ ปูตินโดยตรงและย้ำความสำคัญของการโจมตีไซเบอร์ดังกล่าว สำนักข่าวกรองกล่าวว่าพวกตนมีความมั่นใจสูงว่าประเทศรัสเซียกระทำเพื่อให้ดอนัลด์ ทรัมป์ได้รับเลือกตั้ง สารสนเทศหลังการเลือกตั้งนำสู่ "ความมั่นใจระดับสูง" ว่าปูตินสั่งการปฏิบัติการดังกล่าวด้วยตนเอง ประเทศรัสเซียแย้งการมีส่วนเกี่ยวข้องของปูติน ผู้อำนวยการซีไอเอ จอห์น เบรนเนน ผู้อำนวยการเอฟบีไอ เจมส์ โคเมย์ (James Comey) และดีเอ็นไอ เจมส์ แคลปเพอร์ เห็นพ้องกันเรื่อง "ขอบเขต สภาพและเจตนา" ของการแทรกแซงของรัสเซียเพื่อสนับสนุนทรัมป์ บริษัทความมั่นคงไซเบอร์ ได้แก่ คราวด์สไตรก์ (CrowdStrike) ฟิเดลิสไซเบอร์ซีคัวริตี (Fidelis Cybersecurity) แมนเดียนท์ (Mandiant) ซีคัวร์เวิกส์ (SecureWorks) และเธรตคอนเนกต์ (ThreatConnect) แถลงว่ากลุ่มข่าวกรองรัสเซีย แฟนซีแบร์และโคซีแบร์ เป็นผู้ลงมือโจมตีไซเบอร์ดังกล่าว ประธานาธิบดีโอบามาสั่งให้จัดทำรายงานการแทรกแซงการเลือกตั้งของต่างชาติ สมาชิกวุฒิสภาสหรัฐเรียกร้องการสอบสวนสองพรรค ประธานาธิบดีทรัมป์ปฏิเสธรายงานดังกล่าว และโจมตีราชการข่างกรองในแถลงการณ์ของคณะเปลี่ยนผ่าน ผู้ก่อตั้งวิกิลีกส์ จูเลียน อาสซานจ์ กล่าวว่ารัสเซียไม่เกี่ยวข้องกับการเผยแพร่ หัวหน้าฝ่ายข้างมากวุฒิสภาพรรครีพับลิกัน มิทช์ แม็กคอนเนล แสดงความมั่นใจในสำนักข่าวกรองสหรัฐและสนับสนุนการสอบสวนสองพรรค เช่นเดียวกับคณะกรรมาธิการข่าวกรองของวุฒิสภา ประธานาธิบดีโอบามาแถลงว่าสหรัฐจะตอบโต้รัสเซีย ในวันที่ 29 ธันวาคม สหรัฐกำหนดการลงโทษที่กว้างขวางที่สุดต่อรัสเซียนับแต่สงครามเย็น</doc>
