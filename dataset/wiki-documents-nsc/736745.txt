<doc id="736745" url="https://th.wikipedia.org/wiki?curid=736745" title="ทิม แม็กกรอว์ (เพลง)">ทิม แม็กกรอว์ (เพลง) "ทิม แม็กกรอว์" () เป็นซิงเกิลเปิดตัว และซิงเกิลแรกที่ออกจำหน่ายของนักร้องนักแต่งเพลงชาวอเมริกัน เทย์เลอร์ สวิฟต์ เพลงเขียนโดยสวิฟต์ และลิซ โรส และผลิตโดยนาธาน แชปแมน เพลงออกจำหน่ายวันที่ 19 มิถุนายน ค.ศ. 2006 โดยสังกัดบิกแมชีนเรเคิดส์ เป็นซิงเกิลเปิดตัวและซิงเกิลนำจากอัลบั้มเทย์เลอร์ สวิฟต์ สวิฟต์เขียนเพลง "ทิม แม็กกรอว์" ระหว่างเรียนชั้นปีที่ 1 ในโรงเรียนมัธยม หลังจากรู้ว่าเธอและคนรักรุ่นพี่ของเธอ ดรูว์ ดันแลป จะต้องเลิกรากันเมื่อปีสิ้นสุดและเขาต้องเข้าวิทยาลัย เพลงเขียนเกี่ยวกับสิ่งต่าง ๆ ที่เตือนความจำดันแลปไม่ให้ลืมสวิฟต์ และเวลาที่เขาเคยใช้ร่วมกัน หลังจากแยกทางกัน "ทิม แม็กกรอว์" มีส่วนเชื่อมกันระหว่างดนตรีคันทรีดั้งเดิมและยุคใหม่ เนื้อเพลงรวบรวมสิ่งต่าง ๆ ที่เกี่ยวข้องกับความสัมพันธ์ในอดีต หนึ่งในนั้นคือเพลงของนักร้องแนวคันทรี ทิม แม็กกรอว์ เพลงได้รับคำสรรเสริญจากนักวิจารณ์ซึ่งชื่นชมการสื่อสานผ่านเสียงร้องของสวิฟต์ นักวิจารณ์บางคนมองว่าเป็นเพลงที่อ่อนโยน แต่อีกกลุ่มหนึ่งยกย่องความเป็นมืออาชีพ "ทิม แม็กกรอว์" ทำยอดขายได้ดี เพลงใช้เวลาอยู่ในชาร์ตบิลบอร์ดฮอต 100 และฮอตเพลงคันทรีเป็นเวลาหลายสัปดาห์ เพลงขึ้นอันดับ 40 และอันดับที่ 6 ตามลำดับ ซิงเกิลได้รับการรับรองระดับแพลตินัมจากสมาคมผู้ประกอบกิจการเพลงของสหรัฐอเมริกา (RIAA) และขายได้มากกว่า 1 ล้านซิงเกิล มิวสิกวิดีโอเพลง "ทิม แม็กกรอว์" กำกับโดยเทรย์ แฟนจอย นำเสนอฉากความทรงจำที่มีคนรักของสวิฟต์ ตัดกับฉากสวิฟต์นอนอยู่ที่พื้นทะเลสาบ สวิฟต์สนับสนุนเพลง "ทิม แม็กกรอว์" ตามคลื่นวิทยุและการแสดงในหลายงาน สวิฟต์แสดงร้องเปิดเพลงนี้เปิดคอนเสิร์ตให้กับศิลปินคันทรีมากมาย เธอยังแสดงเพลงนี้ในทัวร์คอนเสิร์ตเฟียร์เลสทัวร์ (2009–10) ด้วย</doc>
