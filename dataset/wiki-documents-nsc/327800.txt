<doc id="327800" url="https://th.wikipedia.org/wiki?curid=327800" title="เอลเลนส์ดริทเทอร์เกซัง">เอลเลนส์ดริทเทอร์เกซัง เอลเลนส์ดริทเทอร์เกซัง () หรือ เอลเลนส์เทิร์ดซอง () เป็นงานประพันธ์ชิ้นหนึ่งที่เป็นที่นิยมของฟรันซ์ ชูแบร์ท แต่งขึ้นในปี ค.ศ. 1825 มักเรียกกันว่าเป็น "อาเว มารีอา ฉบับชูแบร์ท" ทั้งที่ในความเป็นจริงนั้นชูแบร์ทไม่ได้ประพันธ์เพลงนี้เพื่อสดุดีพระแม่มารี ชูแบร์ทประพันธ์งานชิ้นนี้เพื่อประกอบโคลงภาษาเยอรมัน ที่แปลมาจากต้นฉบับภาษาสกอตชื่อ "The Lady of the Lake" ที่แต่งโดยเซอร์วอลเทอร์ สกอตต์ (1771 - 1832) กวีชาวสกอต ซึ่งเป็นโคลงที่กล่าวถึงตำนานกษัตริย์อาเธอร์โดยบรรยายถึงตัวละครชื่อ เอลเลน ดักลาส "ธิดาแห่งสายน้ำ" ผู้เป็นบุตรสาวของเจมส์ ดักลาส ผลงานชิ้นนี้บรรเลงเป็นครั้งแรกที่ปราสาทของเคาน์เทสส์โซฟี ไวส์เซนวอล์ฟ ในออสเตรีย ที่ทำให้เธอเองได้รับฉายาว่า "The Lady of the Lake" บทนำและบทร้องซ้ำของเพลงเอลเลนที่เริ่มด้วยคำว่า "อาเว มารีอา" ซึ่งเป็นคำเดียวกับบทภาวนาอาจจะเป็นสาเหตุที่นำไปสู่ความคิดในการดัดแปลงท่วงทำนองดนตรีของชูแบร์ทไปเป็นดนตรีทั้งชิ้นของธรรมเนียมบทสวดมนต์อาเว มารีอาของโรมันคาทอลิก อาเว มารีอาภาษาละตินในปัจจุบันมักจะใช้กับดนตรีของชูแบร์ท ที่ทำให้เกิดความเข้าใจผิดกันไปว่าชูแบร์ทตั้งใจที่จะประพันธ์งานชิ้นนี้เพื่อเป็นการในการที่จะเขียนบทสวดมนต์ขอพรพระแม่มารี จึงทำให้พากันเรียกงานชิ้นนี้ว่า "อาเว มารีอา" ในปี ค.ศ. 1940 วอลต์ ดิสนีย์ได้นำทำนองเพลงนี้มาใช้ในตอนจบของภาพยนตร์ แฟนเทเชีย เรียบเรียงโดยลีโอโปลด์ สโตคอฟสกี โดยนำเพลงนี้มาต่อเนื่องกับ Night on Bald Mountain ผลงานประพันธ์ของโมเดสต์ มุสซอร์กสกี แต่ได้ดัดแปลงคำร้องเป็นภาษาอังกฤษ</doc>
