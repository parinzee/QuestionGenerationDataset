<doc id="632747" url="https://th.wikipedia.org/wiki?curid=632747" title="ฟุตบอลในประเทศเยอรมนี">ฟุตบอลในประเทศเยอรมนี ฟุตบอลนับเป็นกีฬาที่ได้รับความนิยมมากที่สุดของประเทศเยอรมนี โดยมีสมาคมฟุตบอลเยอรมนี ( หรือ ) เป็นองค์กรบริหารหลักของประเทศ ร่วมกับสมาชิก 6.6 ล้านคน (ประมาณแปดเปอร์เซ็นต์ของประชากร) ที่ได้มีการจัดสโมสรขึ้นกว่า 26,000 สโมสร โดยมีระบบลีก อันประกอบด้วยบุนเดสลีกา บุนเดสลีกาสอง และลีกาสาม ที่อยู่ในระดับสูงสุด โดยผู้ชนะของบุนเดสลีกาจะครองตำแหน่งแชมป์ฟุตบอลเยอรมัน นอกจากนี้ ยังมีการแข่งขันฟุตบอลแห่งชาติ โดยการแข่งขันที่โดดเด่นที่สุดคือเดเอฟเบโพคาล (เยอรมันคัพ) และเดเอฟเอ็ล-ซูเพอร์คุบ (เยอรมันซูเปอร์คัพ) ส่วนในการแข่งขันระดับนานาชาติ เยอรมนีเป็นหนึ่งในประเทศที่ประสบความสำเร็จด้านฟุตบอลมากที่สุด ซึ่งฟุตบอลทีมชาติเยอรมนีได้เคยชนะการแข่งขันฟุตบอลโลกมาแล้วถึงสี่สมัย (ค.ศ. 1954, 1974, 1990, 2014) เช่นเดียวกับการทำสถิติชนะในฟุตบอลชิงแชมป์แห่งชาติยุโรปมาแล้วถึงสามสมัย (ค.ศ. 1972, 1980, 1996) รวมทั้งฟุตบอลหญิงทีมชาติเยอรมนียังได้ชนะการแข่งขันฟุตบอลโลกหญิงมาแล้วถึงสองสมัย (ค.ศ. 2003, 2007) และทำสถิติเป็นผู้ชนะการแข่งขันฟุตบอลหญิงชิงแชมป์แห่งชาติยุโรปมาแล้วถึงแปดสมัย (ค.ศ. 1989, 1991, 1995, 1997, 2001, 2005, 2009, 2013) ซึ่งเยอรมนีเป็นเพียงประเทศเดียวที่สามารถชนะการแข่งขันฟุตบอลโลกและฟุตบอลชิงแชมป์แห่งชาติยุโรปได้ทั้งประเภททีมชายและทีมหญิง นอกจากนั้น ประเทศเยอรมนียังเคยเป็นเจ้าภาพจัดการแข่งขันฟุตบอลโลก 1974, ฟุตบอลชิงแชมป์แห่งชาติยุโรป 1988 และฟุตบอลโลก 2006 ตลอดจนฟุตบอลหญิงชิงแชมป์แห่งชาติยุโรป 1989, ฟุตบอลหญิงชิงแชมป์แห่งชาติยุโรป 1995, ฟุตบอลหญิงชิงแชมป์แห่งชาติยุโรป 2001 และฟุตบอลโลกหญิง 2011</doc>
