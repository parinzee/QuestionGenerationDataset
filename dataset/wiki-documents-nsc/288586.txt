<doc id="288586" url="https://th.wikipedia.org/wiki?curid=288586" title="ศุภนร ศุขสวัสดิ ณ อยุธยา">ศุภนร ศุขสวัสดิ ณ อยุธยา ศุภนร ศุขสวัสดิ ณ อยุธยา เป็นนักกรีฑาทีมชาติไทย (กระโดดไกล) เกิดเมื่อวันที่ 11 มิถุนายน พ.ศ. 2535 ที่ จ.เชียงใหม่ ได้รับเหรียญทองจากการแข่งขันกระโดดไกล ในซีเกมส์ 2009 ที่สาธารณรัฐประชาธิปไตยประชาชนลาว และเมื่อวันที่ 12 มิถุนายน 2558 ได้เหรียญทองจากการแข่งขันกรีฑาประเภทกระโดดไกล (ชาย) ในการแข่งขันกีฬาซีเกมส์ 2015 ณ ประเทศสิงคโปร์ประวัติ ประวัติ. ตีโต้ (ชื่อจริง ศุภนร อ่านว่า สุ-พะ-นะ-ระ แปลว่า ชายผู้มีความเจริญ) มีส่วนสูง 185 ซม. เป็นคนจังหวัดเชียงใหม่ เป็นบุตรของ ม.ล.จักรีพันธ์ และ นางอรวัลย์ ศุขสวัสดิ ณ อยุธยา โดยพ่อมีอาชีพเป็นทนายความ และมีน้องชาย 1 คน ชื่อ น้องตีต้า อายุ 15 ปี ปัจจุบันตีโต้กำลังศึกษาอยู่ที่คณะนิติศาสตร์ มหาวิทยาลัยธรรมศาสตร์ สำหรับชื่อเล่น ตีโต้ นั้นมีที่มาจากการที่ บรรพบุรุษของเขาต้องการให้บุตรชายของตระกูล มีอักษร ต.เต่า นำหน้าชื่อ จะเป็นชื่อจริงหรือเล่นก็ได้ เขาเริ่มเล่นกีฬามาตั้งแต่ 9 ขวบ โดยเล่นทั้งลีลาศ บาสเกตบอล และกรีฑา ทั้งวิ่งและกระโดดไกล แต่ที่ถนัดที่สุดก็คือกระโดดไกล และได้ติดเป็นนักกีฬาของโรงเรียนด้วย โดยมีนาวาอากาศตรีสังวร ทวีเฉลิมดิษฐ์ อดีตนักเขย่งก้าวกระโดดทีมชาติไทย เจ้าของเหรียญเงิน กีฬาซีเกมส์ เป็นผู้ฝึกสอนคนแรก โดยก่อนเข้ามาฝึกซ้อมกับสมาคมฯ เขาทำได้เพียง 5.50 ม.เท่านั้น จากนั้นก็เริ่มพัฒนาตัวเองมาต่อเนื่อง จนเข้าตาแมวมองของสมาคมกรีฑาแห่งประเทศไทยฯ จึงถูกดึงเข้าสู่แคมป์ทีมชาติในเวลาต่อมา แต่เมื่อผ่านไป 2 ปี ในการแข่งขันกรีฑาชิงแชมป์ประเทศไทยปี 2552 เขาทำสถิติได้ถึง 7.40 ม. ผ่านเกณฑ์สหพันธ์กรีฑานานาชาติ ทำให้ได้ไปแข่งขันกรีฑาเยาวชนชิงแชมป์โลก 2009 และได้เหรียญทองมาครองได้เป็นคนแรกของไทย ด้วยสถิติ 7.65 ม. จากผลงานอันยอดเยี่ยมครั้งนั้นเขาจึงถูกจับตามองอย่างมาก ถึงขั้นมีแมวมองจากมหาวิทยาลัยแห่งรัฐฟลอริดา สหรัฐอเมริกา เข้ามาทาบทามเพื่อดึงตัวไปร่วมทีมด้วย โดยมอบทุนการศึกษาเรียนฟรีเป็นเครื่องแลกเปลี่ยน ซึ่งเขาเองก็อยากศึกษาต่อในต่างประเทศด้วยนอกจากทุนเรียนฟรีดังกล่าวแล้ว ยังได้รับทุนจากกองทุนโอลิมปิกโซลิดาริตี้ ที่จะต้องทำเรื่องผ่านคณะกรรมการโอลิมปิคแห่งประเทศไทยฯ ซึ่งสมาคมกรีฑาแห่งประเทศไทยฯจะต้องพิจารณาอีกครั้งว่าอันไหนเหมาะสมและดีที่สุดสำหรับนักกีฬา และขณะนี้ตีโต้กำลังรอสัมภาษณ์ เพื่อเข้าศึกษาคณะนิติศาสตร์ มหาวิทยาลัยธรรมศาสตร์ ซึ่งถ้าได้คงจะอยู่ที่เมืองไทย ตีโต้ เป็นนักกีฬาในโครงการ “ดาวรุ่งมุ่ง ยูธ โอลิมปิกและนานาชาติ” ของสมาคมกรีฑาฯ รวมทั้งยังเป็นนักกีฬาในโครงการ “สปอร์ต ฮีโร่” ของการกีฬาแห่งประเทศไทยด้วย เขาตั้งใจว่าจะพยายามเป็นตัวแทนทีมชาติไทย เพื่อเข้าร่วมการแข่งขันในโอลิมปิกเกมส์ ปี 2012 ที่กรุงลอนดอน ประเทศอังกฤษผลงานผลงาน. - เหรียญทองกรีฑาประเภทกระโดดไกล(ชาย) ในการแข่งขันกีฬาซีเกมส์ 2015 ณ ประเทศสิงคโปร์ - เหรียญทองจากเขย่งก้าวกระโดดและเหรียญเงินจากกระโดดไกล ในการแข่งขันกรีฑาเยาวชนชิงแชมป์อาเซียน ครั้งที่ 4 ที่นครโฮจิมินห์ ประเทศเวียดนาม - เหรียญทองกระโดดไกล จากการแข่งขันกรีฑาเยาวชนชิงแชมป์โลก 2009 ครั้งที่ 6 ระหว่างวันที่ 8-12 ก.ค. 52 ที่เมืองเบรสซาโนเน ประเทศอิตาลี ซึ่งเป็นนักรีฑาไทยคนเดียวที่ได้ไปร่วมการแข่งขันรายการนี้ ด้วยการคว้าสิทธิ์จากรายการ กรีฑาชิงแชมป์ประเทศไทย ครั้งที่ 55 ที่ศูนย์กีฬามหาวิทยาลัยธรรมศาสตร์ รังสิต ในรุ่นเยาวชนจากกระโดดไกล ด้วยสถิติ 7.40 เมตร และเขย่งก้าวกระโดด สถิติ 15.20 เมตร ซึ่งสถิติทั้ง 2 รายการเป็นสถิติที่สามารถผ่านเข้าไปร่วมเวทีโลกในครั้งนี้ได้ นอกจากนั้นยังได้เหรียญเงินเขย่งก้าวกระโดด ด้วยสถิติ 15.70 ม. อีกรายการ - เหรียญทองกระโดดไกล จากการแข่งขันกีฬาอาเซียนสกูลเกมส์ ครั้งที่ 1 ที่ จ.สุพรรณบุรี เมื่อช่วงปลายเดือน ก.ค. 2552 พร้อมทำลายสถิติประเทศไทย 7.82 ม. และสถิติซีเกมส์ 7.87 ม.ด้วยสถิติ 7.96 ม. - เหรียญเงินกระโดดไกลจากการแข่งขันกีฬาแห่งชาติ ครั้งที่ 38 “ตรังเกมส์” ที่ จ.ตรัง เมื่อวันที่ 11 กันยายน พ.ศ. 2552 ด้วยสถิติ 7.54 เมตร โดยกระโดดฟาวล์ถึง 4 ครั้ง จาก 6 ครั้ง - ลำดับที่ 9 ด้วยสถิติ 7.39 เมตร จากการแข่งขันกีฬาเอเชี่ยนอินดอร์เกมส์ ครั้งที่ 3 ที่ประเทศเวียดนาม เมื่อวันที่ 1 พฤศจิกายน พ.ศ. 2552 - เหรียญทองจากการแข่งขันกระโดดไกล ในซีเกมส์ 2009 ครั้งที่ 25 ที่สาธารณรัฐประชาธิปไตยประชาชนลาว ด้วยสถิติ 7.83 เมตร ซึ่งเป็นเหรียญทองเหรียญที่ 8 ของทีมกรีฑาไทยในการแข่งขันครั้งนี้ - รางวัลนักกีฬาสมัครเล่นชายดีเด่นวันกีฬาแห่งชาติ ประจำปี พ.ศ. 2552 เมื่อวันที่ 25 ธันวาคม พ.ศ. 2552 ณ อินดอร์สเตเดียม สนามกีฬาหัวหมาก</doc>
