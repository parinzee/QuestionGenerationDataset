<doc id="245707" url="https://th.wikipedia.org/wiki?curid=245707" title="ยัน เบรอเคิล (ผู้พ่อ)">ยัน เบรอเคิล (ผู้พ่อ) ยัน เบรอเคิล (ผู้พ่อ) (; ค.ศ. 1568 - 13 มกราคม ค.ศ. 1625) เป็นจิตรกรชาวเฟลมิชของสมัยบาโรกในคริสต์ศตวรรษที่ 16 และ 17 ผู้มีความเชี่ยวชาญทางการเขียนภาพจิตรกรรมประวัติศาสตร์ ศิลปะคริสเตียน จิตรกรรมภูมิทัศน์ ภาพชีวิตประจำวัน และจิตรกรรมภาพนิ่งชีวิตและงาน ชีวิตและงาน. ยัน เบรอเคิลเกิดในปี ค.ศ. 1568 ที่บรัสเซลส์ เป็นบุตรของปีเตอร์ เบรอเคิล (ผู้พ่อ) และเป็นพ่อของยัน เบรอเคิล (ผู้ลูก) ยัน เบรอเคิลได้รับการขนานนามว่า "เบรอเคิลกำมะหยี่", "เบรอเคิลดอกไม้" และ "เบรอเคิลสวรรค์" สองชื่อหลังมาจากหัวข้อที่ยันชอบวาด ชื่อแรกอาจจะมาจากเงาของเสื้อผ้ากำมะหยี่ที่เขาชอบสวม บิดาของยันเสียชีวิตในปี ค.ศ. 1569 และแม่ในปี ค.ศ. 1578 ยัน, ปีเตอร์ เบรอเคิล (ผู้ลูก) น้องชาย และน้องสาวมารีจึงต้องไปอาศัยอยู่กับยายไมเกิน เฟอร์ฮึลสต์ (Mayken Verhulst) ผู้เป็นแม่หม้ายของปีเตอร์ กุกเกอ ฟัน อาลสต์ (Pieter Coecke van Aelst) ไมเกินเองก็เป็นจิตรกรผู้มีฝีมือพอตัว และตามคำกล่าวของกาเริล ฟัน มันเดอร์ (Carel van Mander) อาจจะเป็นครูคนแรกของลูกชายสองคน ครอบครัวย้ายไปแอนต์เวิร์ปราวหลังจากปี ค.ศ. 1578 ยันเริ่มเขียนภาพดอกไม้และผลไม้ก่อน หลังจากนั้นก็เริ่มสร้างชื่อเสียงในการเขียนภาพภูมิทัศน์และทะเลทัศน์ ลักษณะการเขียนของยันต่างจากของบิดาและจากของน้องชาย งานสมัยแรกของยันมักจะเป็นภาพภูมิทัศน์ที่เป็นฉากจากพระคัมภีร์โดยเฉพาะฉากป่าที่ไม่เหมือนกับงานของคิลลิส ฟัน โกนิงก์สโล (Gillis van Coninxloo) จิตรกรภูมิทัศน์ผู้มีฝีมือ ต่อมายันก็เริ่มเขียนภาพภูมิทัศน์ที่แท้จริงและบุรีทัศน์ ในบั้นปลายเขาก็หันกลับไปเขียนภาพนิ่ง หลังจากไปอยู่ที่โคโลญอยู่เป็นเวลานานยันก็เดินทางไปอิตาลี ที่งานภูมิทัศน์ที่มีคนตัวเล็ก ๆ ในภาพเป็นที่นิยมกันมากในอิตาลี ยันทิ้งงานเขียนไว้เป็นจำนวนมากที่ส่วนใหญ่เป็นภาพภูมิทัศน์ ภาพเขียนหลายภาพเป็นงานเขียนที่ทำร่วมกับผู้อื่นโดยผู้อื่นเขียนคนในภาพ และยันเขียนภูมิทัศน์ งานชิ้นสำคัญที่ทำร่วมกับผู้อื่นคืองานที่เขียนภาพเล็กหลายภาพร่วมกับเปเตอร์ เปาล์ รือเบินส์ เช่นภาพ "เวอร์ทัมนัสและโพโมนา", "แซเตอร์ชมนิมฟ์หลับ" และ "สวรรค์บนโลก" ยันมีห้องเขียนภาพในแอนต์เวิร์ป ซึ่งเป็นที่ที่เขาเสียชีวิตจากอหิวาตกโรคเมื่อวันที่ 13 มกราคม ค.ศ. 1625</doc>
