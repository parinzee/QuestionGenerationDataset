<doc id="725489" url="https://th.wikipedia.org/wiki?curid=725489" title="คลีเมนต์ ก็อตต์วอลด์">คลีเมนต์ ก็อตต์วอลด์ คลีเมนต์ ก็อตต์วอลด์ (; 23 พฤศจิกายน ค.ศ. 1896 – 14 มีนาคม ค.ศ. 1953) เป็นนักการเมืองชาวเช็ก เป็นอดีตนายกรัฐมนตรีแห่งเชโกสโลวาเกีย (ค.ศ. 1946–1948) และอดีตประธานาธิบดีแห่งเชโกสโลวาเกีย (1948–1953) คลีเมนต์ ก็อตต์วอลด์เกิดเมื่อปี ค.ศ. 1896 ที่เมืองเดดิตซ์ ในออสเตรีย-ฮังการี เขาเข้าร่วมในกองทัพออสเตรีย-ฮังการีในสงครามโลกครั้งที่หนึ่ง แต่แปรพักตร์ไปอยู่ฝ่ายรัสเซีย เมื่อสิ้นสุดสงครามโลกครั้งที่หนึ่ง ก็อตต์วอลด์ทำงานเป็นบรรณาธิการหนังสือพิมพ์ และต่อมาได้รับตำแหน่งเลขาธิการพรรคคอมมิวนิสต์แห่งเชโกสโลวาเกีย ในปี ค.ศ. 1935 เขาได้รับตำแหน่งเลขานุการองค์การคอมมิวนิสต์สากล (Comintern) เมื่อมีการทำความตกลงมิวนิก ในปี ค.ศ. 1938 ก็อตต์วอลด์ก็ลี้ภัยในมอสโก และเป็นหนึ่งในผู้นำชาวเช็กที่ต่อต้านนาซี หลังสงครามโลกครั้งที่สองได้สามปี พรรคคอมมิวนิสต์ก็ทำการรัฐประหารรัฐบาลที่ปกครองเชโกสโลวาเกียในขณะนั้น ทำให้ก็อตต์วอลด์ได้ขึ้นเป็นประธานาธิบดี และปกครองเชโกสโลวาเกียจนกระทั่งถึงแก่กรรมในปี ค.ศ. 1953</doc>
