<doc id="878770" url="https://th.wikipedia.org/wiki?curid=878770" title="โตโยต้า ยาริส (รหัส XP150)">โตโยต้า ยาริส (รหัส XP150) โตโยต้า ยาริส (รหัส XP150) ในประเทศไทยนั้นได้เข้าร่วมโครงการอีโคคาร์ และยาริสรุ่นนี้ไม่ได้มีความเกี่ยวข้องกับยาริส/วิตซ์ (รหัส XP130)ที่มา ที่มา. ปกติแล้ว โตโยต้า ยาริส ทำตลาดอยู่ในกลุ่มรถยนต์นั่งขนาดเล็กมาก ประเภททั่วไป (เช่น ฮอนด้า แจ๊ซ, เชฟโรเลต โซนิค, มาสด้า 2) แต่นับตั้งแต่ พ.ศ. 2553 เป็นต้นมาได้เกิดตลาดใหม่ในประเทศไทย คือ ตลาดรถยนต์นั่งขนาดเล็กมาก ประเภทอีโคคาร์ ซึ่งจะเป็นรถยนต์ระดับต่ำกว่า ใช้เครื่องเล็ก ประหยัดน้ำมันกว่า ต้นทุนการผลิตต่ำกว่า และได้มาตรการสนับสนุนด้านการลดภาษีจากรัฐบาล ทำให้มีราคาถูกกว่ารถประเภททั่วไป โตโยต้าจึงต้องการจะทำตลาดกลุ่มอีโคคาร์บ้าง แต่ไม่ต้องการให้มีรถยนต์นั่งขนาดเล็กมาก 5 ประตูขายพร้อมกันสองประเภท จึงตัดสินใจ ยุติการผลิตยาริสเดิมลง พัฒนาอีโคคาร์รุ่นใหม่ขึ้นมาให้ได้ตามเงื่อนไขอีโคคาร์ของรัฐบาล ซึ่งไม่มีความเกี่ยวข้องกับยาริสเดิมแม้แต่น้อย แต่ยืมชื่อยาริสมาใช้ในการทำตลาดเพียงเท่านั้น ดังนั้น รุ่นนี้จึงไม่สามารถนับเป็นยาริสรุ่นที่ 4 ได้ และไม่สามารถเปรียบเทียบราคาได้กับ ฮอนด้า แจ๊ซ, มาสด้า 2, เชฟโรเลต โซนิคได้เหมือนรุ่นเดิม แต่ต้องเปรียบเทียบกับรถยนต์ที่อยู่ในโครงการอีโคคาร์เช่นเดียวกัน เช่น ฮอนด้า บริโอ้, นิสสัน มาร์ช, ซูซูกิ สวิฟต์, มิตซูบิชิ มิราจ จึงจะถูกต้อง ด้วยการใช้ชื่อยาริส อีกทั้งโตโยต้ายังออกแบบ เฉพาะห้องโดยสารและลายล้อ ให้คล้ายคลึงกับ โตโยต้า วีออส 2013 (ซึ่งเป็นรถประเภทปกติ ไม่ใช่อีโคคาร์) ทำให้ผู้บริโภคจำนวนมากเข้าใจผิดว่าเป็นรุ่นต่อจากยาริสรุ่นเดิมที่เป็นประเภทปกติ และไปเทียบราคากับคู่แข่งของยาริสเดิม แล้วเข้าใจว่าเป็นยาริสรุ่นใหม่ที่ลดราคาลงถูกกว่าคู่แข่ง แต่ในความเป็นจริงแล้วราคาที่ปรับถูกลง เนื่องจากตัวรถนั้นได้มีการปรับเปลี่ยนเครื่องยนต์ลงจากเดิม 1.5 ลิตร เป็นอีโคคาร์ที่ 1.2 ลิตร ซึ่งยาริส อีโคคาร์นั้นก็มีจุดเด่นที่ขนาดซึ่งใหญ่ที่สุดในบรรดารถอีโคคาร์ 5 ประตูในตลาดทั้งหมดและเครื่องยนต์ที่มีอัตราเร่งที่ดี การเปิดตัวมีขึ้นในวันที่ 22 ตุลาคม พ.ศ. 2556 โดยใช้สโลแกนว่า "That's right" และได้นักร้องสาวเคที่ เพอร์รี่มาเป็นพรีเซนเตอร์ในโฆษณาด้วย ใช้เครื่องยนต์ 3NR-FE 4 สูบ ขนาด 1200 ซีซี 86 แรงม้า เกียร์ CVT ทุกรุ่น มีให้เลือกทั้งหมด 7 สี คือ สีขาว, สีส้ม, สีเงิน, สีดำ, สีฟ้า, สีเทา และสีแดง โดยแบ่งจำหน่ายออกเป็นรุ่นย่อยรุ่นต่างๆดังนี้- รุ่น J Eco ล้อกระทะขนาด 14 นิ้ว ไม่มีเครื่องเสียง กระจกมองข้าง,มือจับประตูและกระจังหน้าสีดำ กระจกมือหมุนทั้ง 4 บาน- รุ่น J ล้อกระทะพร้อมฝาครอบขนาด 14 นิ้ว มีเครื่องเสียง กระจกมองข้างและมือจับประตูสีเดียวกับตัวรถ กระจังหน้าและคิ้วฝากระโปรงท้ายสีดำ- รุ่น E ล้อกระทะพร้อมฝาครอบขนาด 15 นิ้ว กระจกปรับไฟฟ้า กระจังหน้าและคิ้วฝากระโปรงท้ายสีเมทัลลิก สวิตช์เปิดฝาท้ายไฟฟ้า ไฟหน้าแบบมัลติรีเฟลกเตอร์- รุ่น G ล้อแม็กซ์อัลลอยขนาด 15 นิ้วลายใหม่เช่นเดียวกับ Vios 2013 รุ่น E/G มือจับประตูโครเมี่ยม กระจกปรับและพับไฟฟ้าพร้อมไฟเลี้ยวในตัว กระจังหน้าสีเมทัลลิก ฝากระโปรงท้ายโครเมียม ไฟหน้าโปรเจกเตอร์ ไม่มีไฟตัดหมอก- รุ่นพิเศษ TRD SPORTIVO (ได้เพิ่มในภายหลัง) ล้อแม็กซ์อัลลอยขนาด 15 นิ้ว แบบเดียวกับรุ่น G ปัดเงาดำ กระจังหน้า,คิ้วฝากระโปรงท้าย,กระจกมองข้างและมือจับประตูสีเดียวกับตัวรถ วัสดุตกแต่งแผงประตูและคอนโซลหน้าแบบ PIANO BLACK วัสดุตกแต่งแผงควบคุมกระจกไฟฟ้าสีเงิน เบาะนั่งเป็นเบาะหนังและหนังสังเคราะห์สีดำ ชุดแต่ง TRD Sportivo รอบคัน ปลายท่อไอเสียสเตนเลส ไฟหน้าโปรเจกต์เตอร์ สัญญาณเตือนกะระยะด้านท้าย ไฟตัดหมอกด้านหน้า ไฟหน้า และไฟท้ายรมดำ ระบบเชื่อมต่อโทรศัพท์แบบไร้สาย (Bluetooth) พร้อมจอทัชสกรีนขนาด 7 นิ้วรองรับ Smart G-BOOK ในตัว (พัฒนามาจากรุ่น E)</doc>
