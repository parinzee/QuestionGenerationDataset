<doc id="285051" url="https://th.wikipedia.org/wiki?curid=285051" title="มอริซ กิบบ์">มอริซ กิบบ์ มอริซ เอิร์นสต กิบบ์ ซีบีอี นักร้อง นักแต่งเพลง นักกีตาร์ชาวอังกฤษ เป็นหนึ่งในสามพี่น้องกิบบ์ ที่เป็นสมาชิกวงบีจีส์ วงดนตรีป็อปวงหนึ่งที่ประสบความสำเร็จสูงสุด มียอดขายมากกว่า 100 ล้านแผ่น มอริซเป็นคู่แฝดกับโรบิน กิบบ์ เป็นน้องชายของแบร์รี กิบบ์ และเป็นพี่ชายของแอนดี กิบบ์ มอริซ กิบบ์ เป็นนักแต่งเพลงชาวอังกฤษที่ประสบความสำเร็จสูงสุดเป็นอันดับ 14 บนชาร์ตของอังกฤษ มอริซ กิบบ์ เกิดที่เกาะแมน ประเทศอังกฤษ ต่อมาครอบครัวย้ายไปอยู่ที่แมนเชสเตอร์ และย้ายไปอาศัยที่บริสเบน ประเทศออสเตรเลียในปี ค.ศ. 1958 มอริซร่วมกับแบร์รีและโรบิน โดยมอริซเน้นไปที่การแต่งทำนองและเรียงเรียงเสียงประสาน ได้เริ่มร้องเพลงและบันทึกเสียงในชื่อ "บีจีส์" ก่อนจะย้ายกลับประเทศอังกฤษในปี 1967 และได้เซ็นสัญญาออกแผ่นเสียงในอังกฤษและสหรัฐอเมริกา ต่อมาพี่น้องกิบบ์ได้ย้ายไปอาศัยที่ไมอามี ฟลอริดา สหรัฐอเมริกา ตั้งแต่ปี 1975 จนกระทั่งเสียชีวิตเมื่อปี 2003 ภายหลังการเสียชีวิตของมอริซ สมาชิกบีจีส์ที่เหลือเพียงสองคน คือโรบินและแบร์รีได้ประกาศว่าจะหยุดการแสดงโดยใช้ชื่อ บีจีส์ จนกระทั่งในปี 2009 ทั้งคู่ได้ประกาศว่าจะกลับมาแสดงร่วมกันอีกครั้งหนึ่ง มอริซ สมรสกับลูลู่ นักร้องชาวสกอตแลนด์ชื่อดังในปี ค.ศ. 1969 ก่อนจะหย่าขาดจากกันในปี 1973 ทั้งคู่ไม่มีบุตรด้วยกัน</doc>
