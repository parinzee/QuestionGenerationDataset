<doc id="16019" url="https://th.wikipedia.org/wiki?curid=16019" title="มุฮัมมัด อัลบะรอดะอี">มุฮัมมัด อัลบะรอดะอี ดร. มุฮัมมัด มุศเฏาะฟา อัลบะรอดะอี (; เกิด 17 มิถุนายน พ.ศ. 2485, ชาวอียิปต์) เคยดำรงตำแหน่งผู้อำนวยการสำนักงานพลังงานปรมาณูระหว่างประเทศหรือไอเออีเอ องค์การอิสระและอยู่ภายใต้การอุปถัมภ์ของสหประชาชาติ เขาและไอเออีเอได้รับรางวัลโนเบลสาขาสันติภาพประจำปี พ.ศ. 2548 อัลบะรอดะอีได้รับปริญญาตรีทางด้านกฎหมายจากมหาวิทยาลัยไคโรในปี พ.ศ. 2505 และได้รับปริญญาเอกด้านกฎหมายระหว่างประเทศที่คณะนิติศาสตร์ มหาวิทยาลัยนิวยอร์ก ในปี พ.ศ. 2517 เข้าสู่วงการทูตโดยทำงานที่กระทรวงการต่างประเทศอียิปต์ในปี พ.ศ. 2507 จากนั้นเขาได้เป็นคณะทูตถาวรอียิปต์ ประจำสหประชาชาติ ทั้งในนครนิวยอร์ก และกรุงเจนีวา ในปี พ.ศ. 2523 เขารับตำแหน่งที่ปรึกษาอาวุโสของโครงการกฎหมายระหว่างประเทศ ที่สถาบันวิจัยและฝึกอบรมแห่งสหประชาชาติ ตั้งแต่ปี พ.ศ. 2527 อัลบะรอดะอีขึ้นเป็นสมาชิกอาวุโสของกองเลขาธิการไอเออีเอ ก่อนที่เขาจะดำรงตำแหน่งผู้อำนวยการ เขาได้เป็นที่ปรึกษาทางกฎหมายของสำนักงาน (2527 - 2536) เขาขึ้นดำรงตำแหน่งผู้อำนวยการไอเออีเอต่อจากฮันส์ บลิกซ์ เมื่อวันที่ 1 ธันวาคม พ.ศ. 2540 - 30 พฤศจิกายน พ.ศ. 2552 และเป็นที่รู้จักในฐานะนักการทูตที่ยึดมั่นในแนวทางการเจรจา เพื่อป้องกันการแพร่กระจายของอาวุธนิวเคลียร์ ดำรงตำแหน่งรองประธานาธิบดีอียิปต์ เมื่อวันที่ 14 กรกฎาคม พ.ศ. 2556 - วันที่ 14 สิงหาคม พ.ศ. 2556</doc>
