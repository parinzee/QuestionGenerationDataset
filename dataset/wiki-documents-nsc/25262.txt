<doc id="25262" url="https://th.wikipedia.org/wiki?curid=25262" title="ลามิวูดีน">ลามิวูดีน ลามิวูดีน (Lamivudine) หรือมักเรียกว่า 3TC เป็นยาต้านรีโทรไวรัสชนิดหนึ่ง ใช้เพื่อต่อต้านเชื้อ HIV และรักษาโรคเอดส์ และยังเป็นยาทางเลือกหนึ่งเพื่อรักษาโรคตับอักเสบ บี ชนิดเรื้อรัง ยานี้มีประสิทธิภาพในการต่อต้านเชื้อทั้ง HIV-1 และ HIV-2 โดยทั่วไปมักใช้ยานี้ประกอบยาต้านรีโทรไวรัสตัวอื่นๆอาทิ ซิโดวูดีน หรืออะบาคาเวียร์ สามารถรับยานี้ได้โดยการรับประทานทั้งแบบเม็ดและเหลว ผลข้างเคียงทั่วไปจากการใช้ลามิวูดีนได้แก่ คลื่นไส้, ท้องร่วง, ปวดหัว, อ่อนเพลีย และไอ ผลข้างเคียงระดับรุนแรงได้แก่ เป็นโรคตับ, ภาวะเลือดเป็นกรดแล็กติก และทำให้อาการแย่ลงสำหรับผู้ที่เป็นโรคตับอักเสบ สตรีมีครรภ์สามารถใช้ยานี้ได้ ทารกที่มีอายุตั้งแต่สามเดือนขึ้นไปก็สามารถใช้ยานี้ได้เช่นกัน สามารถทานยานี้พร้อมเวลาอาหารหรือนอกเวลาอาหารก็ได้ ลามิวูดีนได้รับการอนุมัติให้ใช้เป็นยาครั้งแรกในสหรัฐอเมริกาเมื่อปี ค.ศ. 1995 และได้รับการขึ้นทะเบียนเป็นยาหลักขององค์การอนามัยโลก</doc>
