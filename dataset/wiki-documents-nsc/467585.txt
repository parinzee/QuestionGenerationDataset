<doc id="467585" url="https://th.wikipedia.org/wiki?curid=467585" title="เกษราภรณ์ สุตา">เกษราภรณ์ สุตา นาวาโทหญิง เกษราภรณ์ สุตา เป็นอดีตนักกีฬายกน้ำหนักหญิงทีมชาติไทย เกิดวันที่ 12 ธันวาคม พ.ศ. 2514 ที่ตำบลปงเตา อำเภองาว จังหวัดลำปาง จบการศึกษาจากสถาบันการพลศึกษา จังหวัดเชียงใหม่ เคยได้รับเหรียญรางวัลจากการแข่งขันกีฬายกน้ำหนักประเภทต่าง ๆ อาทิ เหรียญทอง กีฬาแห่งชาติ ระหว่างปี พ.ศ. 2533–พ.ศ. 2536, เหรียญทอง การแข่งขันยกน้ำหนักชิงชนะเลิศแห่งประเทศไทย พ.ศ. 2541, เหรียญทอง การแข่งขันยกน้ำหนักชิงชนะเลิศแห่งเอเชีย ครั้งที่ 5 สาธารณรัฐประชาชนจีน, เหรียญทองแดง การแข่งขันยกน้ำหนักชิงชนะเลิศแห่งเอเชีย ครั้งที่ 8 ประเทศเกาหลีใต้, เหรียญทองแดง เอเชียนเกมส์ 1998 กรุงเทพมหานคร เกษราภรณ์ ถือเป็นนักกีฬาทีมชาติไทยหญิงคนแรกที่ได้รับเหรียญรางวัลโอลิมปิก โดยได้เหรียญทองแดง จากการแข่งขันยกน้ำหนักรุ่นไม่เกิน 58 กิโลกรัม ในโอลิมปิก 2000 ที่นครซิดนีย์ ประเทศออสเตรเลีย โดยถือเป็นเหรียญรางวัลเหรียญแรกของกีฬายกน้ำหนักของไทยในการแข่งขันโอลิมปิก และเป็นนักกีฬาคนที่ 3 ของไทย ที่ได้รับเหรียญรางวัลในการแข่งขันครั้งนั้นด้วย (อีก 2 คน คือ วิจารณ์ พลฤทธิ์-เหรียญทอง มวยสากลสมัครเล่น และพรชัย ทองบุราณ-เหรียญทองแดง มวยสากลสมัครเล่น) หลังจากนี้แล้ว เกษราภรณ์ก็ได้เลิกเล่นกีฬายกน้ำหนักไป โดยรับราชการเป็นทหารเรือ (ทร.) ยศทหารสัญญาบัตร</doc>
