<doc id="375105" url="https://th.wikipedia.org/wiki?curid=375105" title="เปียโนคอนแชร์โต (กริก)">เปียโนคอนแชร์โต (กริก) เปียโนคอนแชร์โตในบันไดเสียง เอ ไมเนอร์, โอปุสที่ 16 ผลงานประพันธ์ของเอ็ดเวิด กริก นักประพันธ์ชาวนอร์เวย์ ในปี ค.ศ. 1868 เป็นคอนแชร์โตเพียงชิ้นเดียวของกริก แต่เป็นผลงานหนึ่งที่มีชื่อเสียงที่สุดของเขา นอกเหนือจากสวีตประกอบบทละครเพียร์ กินต์ของเฮนริก อิบเซน และเป็นเปียโนคอนแชร์โตชิ้นหนึ่งที่ได้รับความนิยม กริกได้รับแรงบันดาลใจในการแต่งคอนแชร์โตชิ้นนี้จากการได้ชมการแสดงเปียโนคอนแชร์โตในบันไดเสียง เอ ไมเนอร์ของโรเบิร์ต ชูมันน์ บรรเลงโดยคลารา ชูมันน์ที่เมืองไลพ์ซิจในปี ค.ศ. 1858 สิบปีต่อมากริกในวัย 24 ปี ได้มีความคิดที่จะแต่งเปียโนคอนแชร์โตของตนเอง เขาแต่งคอนแชร์โตชิ้นนี้ขณะพักผ่อนอยู่ที่เดนมาร์ก โดยมีท่วงทำนอง และรูปแบบคล้ายกับผลงานของชูมันน์ สอดแทรกด้วยทำนองดนตรีโฟล์กของนอร์เวย์ ผลงานชิ้นนี้ออกแสดงครั้งแรกที่โคเปนเฮเกน เมื่อวันที่ 3 เมษายน ค.ศ. 1869</doc>
