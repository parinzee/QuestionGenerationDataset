<doc id="791656" url="https://th.wikipedia.org/wiki?curid=791656" title="โรดรีโก ดูแตร์เต">โรดรีโก ดูแตร์เต โรดรีโก โรอา ดูแตร์เต () มักถูกเรียกด้วยชื่อเล่นว่า ดีกง เป็นนักการเมืองและทนายความชาวฟิลิปปินส์ ปัจจุบันดำรงตำแหน่งเป็นประธานาธิบดีฟิลิปปินส์คนที่ 16 เขาถือเป็นประธานาธิบดีคนแรกที่มาจากเกาะมินดาเนา ซึ่งที่นั่นเขาเคยดำรงตำแหน่งเป็นนายกเทศมนตรีเมืองดาเวาถึงกว่า 22 ปี ในขณะที่เป็นนายกเทศมนตรีเมืองดาเวานั้น เขาใช้นโยบายขั้นรุนแรงในการปราบปรามอาชญากรจนเมืองดาเวากลายเป็นเมืองที่มีอัตราอาชญากรรมต่ำที่สุดในฟิลิปปินส์ และตัวเขาได้รับฉายาว่า "ผู้ลงทัณฑ์" แต่ก็ถูกวิจารณ์ว่านโยบายของเขาทำให้มีผู้เสียชีวิตมากกว่าพันคน ในพ.ศ. 2559 เขาลงสมัครรับเลือกตั้งเป็นประธานาธิบดี และได้รับชัยชนะด้วยคะแนนเสียง 13.2 ล้านเสียงหรือคิดเป็น 38.72% ของผู้มาใช้สิทธิ ภายหลังได้รับเลือกตั้ง เขาประกาศนโยบายที่จะใช้นโยบายขั้นรุนแรงในการกวาดล้างอาชญากรรมให้หมดไปจากฟิลิปปินส์ภายใน 6 เดือน และตั้งเป้าหมายจะสังหารอาชญากรในฟิลิปปินส์ให้ถึงหนึ่งแสนคน นอกจากนี้ดูแตร์เตยังย้ายร่างของประธานาธิบดีจอมเผด็จการ เฟอร์ดินานด์ มาร์กอส ไปฝังไว้ที่สุสานวีรชนในกรุงมะนิลา หลังจากขึ้นรับตำแหน่งประธานาธิบดี เขาก็ประกาศทำสงครามยาเสพติด โดยให้อำนาจเจ้าหน้าที่ตำรวจสามารถสังหารผู้ต้องสงสัยในคดียาเสพติดได้ทันทีโดยไม่มีความผิด เพียงสองเดือนหลังเขาเป็นประธานาธิบดีมีผู้ต้องสงสัยคดียาเสพติดถูกวิสามัญฆาตกรรมกว่าพันคน และมีการฆ่าตัดตอนกันเองกว่าสองพันคน แม้จะถูกโจมตีอย่างรุนแรงจากองค์กรพิทักษ์สิทธิมนุษยชน แต่เขาก็เพิกเฉยต่อคำโจมตีดังกล่าวและยังคงดำเนินนโยบายสงครามยาเสพติดต่อไป</doc>
