<doc id="54221" url="https://th.wikipedia.org/wiki?curid=54221" title="หมู่เกาะฟอล์กแลนด์">หมู่เกาะฟอล์กแลนด์ หมู่เกาะฟอล์กแลนด์ () หรือ หมู่เกาะมัลบีนัส () เป็นกลุ่มเกาะตั้งอยู่ในหมู่เกาะแอตแลนติกใต้บนไหล่ทวีปปาตาโกเนีย หมู่เกาะหลักอยู่ห่างจากชายฝั่งปาตาโกเนียที่ละติจูดราว 52° ใต้ ไปทางตะวันออกราว 500 กิโลเมตร กลุ่มเกาะมีพื้นที่ 12,173 ตารางกิโลเมตร ประกอบด้วยเกาะฟอล์กแลนด์ตะวันออก ฟอล์กแลนด์ตะวันตก และเกาะที่เล็กกว่าอื่นอีก 776 เกาะ หมู่เกาะดังกล่าวเป็นดินแดนโพ้นทะเลของสหราชอาณาจักร มีระดับการปกครองตนเองภายในสูง โดยมีสหราชอาณาจักรรับประกันรัฐบาลที่ดีและรับผิดชอบด้านการป้องกันภัยและการต่างประเทศ เมืองหลวง คือ สแตนลีย์บนเกาะฟอล์กแลนด์ตะวันออก มีการถกเถียงว่าด้วยการค้นพบหมู่เกาะฟอล์กแลนด์ครั้งแรกและการล่าอาณานิคมโดยชาวยุโรปในกาลต่อมา หลายช่วง หมู่เกาะมีนิคมฝรั่งเศส อังกฤษ สเปนและอาร์เจนตินา อังกฤษสถาปนาการปกครองอีกครั้งใน พ.ศ. 2376 แม้อาร์เจนตินาจะยังคงอ้างสิทธิ์เหนือหมู่เกาะต่อไป ใน พ.ศ. 2525 หลังการบุกครองหมู่เกาะของอาร์เจนตินา เกิดสงครามฟอล์กแลนด์ที่ไม่มีการประกาศสงครามนานสองเดือนระหว่างอาร์เจนตินากับสหราชอาณาจักร กระทั่งกองกำลังอาร์เจนตินาทั้งหมดยอมจำนนและการคืนหมู่เกาะให้อยู่ในการปกครองของอังกฤษ ประชากรหมู่เกาะฟอล์กแลนด์ ซึ่งประเมินอยู่ที่ 2,841 คน ประกอบด้วยชาวหมู่เกาะฟอล์กแลนด์ท้องถิ่นเป็นหลัก ส่วนมากมีเชื้อสายอังกฤษ ชาติพันธุ์อื่น ได้แก่ ฝรั่งเศส ยิบรอลตาร์และสแกนดิเนเวีย การเข้าเมืองจากสหราชอาณาจักร เซนต์เฮเลนา และชิลีทำให้หมู่เกาะมีประชากรเพิ่มขึ้น จากเดิมที่ลดลง ภาษาเด่นและภาษาราชการ คือ ภาษาอังกฤษ ภายใต้พระราชบัญญัติสัญชาติอังกฤษ ค.ศ. 1983 ชาวหมู่เกาะฟอล์กแลนด์เป็นพลเมืองอังกฤษตามกฎหมาย หมู่เกาะอยู่ตรงแนวแบ่งเขตระหว่างเขตลักษณะอากาศกึ่งขั้วโลกภาคพื้นสมุทรกับอบอุ่นภาคพื้นสมุทร โดยเกาะหลักทั้งสองมีแนวเทือกเขาสูงถึง 700 เมตร หมู่เกาะเป็นที่อยู่ของประชากรนกขนาดใหญ่ แม้นกหลายชนิดจะไม่ผสมพันธุ์ในเกาะหลักอีกต่อไปเพราะผลของชนิดพันธุ์ที่นำเข้ามา กิจกรรมทางเศรษฐกิจหลัก ได้แก่ การประมง การท่องเที่ยว การเลี้ยงแกะโดยเน้นการส่งออกขนแกะคุณภาพสูง และการสำรวจน้ำมัน การสำรวจน้ำมัน ซึ่งรัฐบาลหมู่เกาะฟอล์กแลนด์เป็นผู้ออกใบอนุญาต ยังถกเถียงกันอันเป็นผลจากข้อพิพาททางทะเลกับอาร์เจนตินา</doc>
