<doc id="771036" url="https://th.wikipedia.org/wiki?curid=771036" title="วอลต์ดิสนีย์คอนเสิร์ตฮอลล์">วอลต์ดิสนีย์คอนเสิร์ตฮอลล์ วอลต์ดิสนีย์คอนเสิร์ตฮอลล์ () เป็นอาคารหอประชุมที่ 4 ของลอสแอนเจลิสมิวสิกเซนเตอร์ (Los Angeles Music Center) ตั้งอยู่ระหว่างโฮปสตรีท (สายที่ 1 และที่ 2) บนถนนเลขที่ 111 แกรนด์อะเวนนู ใจกลางเมืองลอสแอนเจลิส มลรัฐแคลิฟอร์เนีย อาคารประกอบด้วยที่นั่งขนาด 2,265 ที่ เป็นที่ของวงออเคสตรา ลอสแอนเจลิสฟิลฮาร์มอนิค (Los Angeles Philharmonic) และคณะขับร้องหมู่ ลอสแอนเจลิสมาสเตอร์คอเรล (Los Angeles Master Chorale) ได้รับการออกแบบโดยสถาปนิกรางวัลพริตซ์เกอร์สัญชาติแคนาดา-อเมริกา แฟรงก์ เกห์รี ใช้เวลาก่อสร้าง 5 ปี ตั้งแต่ 1999-2003 อาคารได้เปิดตัวในวันที่ 24 ตุลาคม ปี 2003 อาคารได้เริ่มขึ้นเมื่อลิเลียน ดิสนีย์ภรรยาของวอลต์ ดิสนีย์ บริจาคเงินเป็นจำนวน 50 ล้านดอลลาร์ ในปี 1987 เพื่อใช้สร้างสถานที่แสดงสำหรับประชาชนแห่งนครลอสแอนเจลิสและเป็นการแสดงถึงการอุทิศตัวต่องานศิลปะของวอลต์ ดิสนีย์และต่อเมือง แต่สุดท้ายอาคารแห่งนี้ต้องใช้งบประมาณสูงถึง 274 ล้านดอลลาร์ โดยแค่อาคารจอดรถอย่างเดียวก็ใช้งบถึง 110 ล้านดอลลาร์ อาคารได้ร่วมกันออกแบบอย่างซับซ้อนโดยมีเกห์รีเป็นผู้ออกแบบ และระบบเสียงภายในอาคารโดยมีนักโสตศาสตร์ชาวญี่ปุ่น ยาซุฮิสะ โตโยต้า (Yasuhisa Toyota) ร่วมออกแบบ อาคารได้รับคำสรรเสริญอย่างมากในความต่างจากอาคารหอประชุมของลอสแอนเจลิสมิวสิกเซนเตอร์ก่อนหน้านี้ อาคารประกอบด้วยโครงสร้างและผื้นผิวนอกทั้งหมดทำจากเหล็กกล้าไร้สนิม ซึ่งต่อมาส่งผลให้เกิดการสะท้อนแสงต่อบ้านเรือนรอบบริเวณ ทำให้อาคารรอบข้างได้รับความร้อนจากการสะท้อนเข้าไปด้วย จนสุดท้ายในปี 2005 ทางบริษัทออกแบบต้องกลับมาแก้ปัญหาด้วยใช้การวัสดุยับยั้งการสะท้อนแสงให้ลดลง วอลต์ดิสนีย์คอนเสิร์ตฮอลล์จัดได้ว่าเป็นหนึ่งในงานที่สะท้อนลัทธิคตินิยมเปลี่ยนแนว ที่สำคัญที่สุดงานหนึ่ง และยังถือเป็นหนึ่งในงานที่สร้างชื่อเสียงให้กับเกห์รีเป็นอย่างมาก</doc>
