<doc id="239399" url="https://th.wikipedia.org/wiki?curid=239399" title="ศูนย์วิจัยควบคุมศัตรูพืชโดยชีวินทรีย์แห่งชาติ">ศูนย์วิจัยควบคุมศัตรูพืชโดยชีวินทรีย์แห่งชาติ ศูนย์วิจัยควบคุมศัตรูพืชโดยชีวินทรีย์แห่งชาติ ตั้งขึ้นตามมติคณะรัฐมนตรี เมื่อวันที่ 9 พฤศจิกายน พ.ศ. 2514 โดยความช่วยเหลือเบื้องต้นจากมหาวิทยาลัยเกษตรศาสตร์ ในเรื่องบุคลากร และอาคาร สถานที่ ความช่วยเหลือจากรัฐบาลประเทศอังกฤษทางด้านครุภัณฑ์ และการบริหารงานดำเนินการโดยคณะอนุกรรมการดำเนินงานศูนย์ฯ ที่ได้รับการแต่งตั้งจาก สำนักงานคณะกรรมการวิจัยแห่งชาติ ปัจจุบันการดำเนินงานได้รับงบประมาณสนับสนุนจากรัฐบาลไทยผ่านสำนักงานคณะกรรมการวิจัยแห่งชาติ รวมทั้งทางด้านเจ้าหน้าที่ นักวิชาการเจ้าหน้าที่ธุรการ พนักงานห้องปฏิบัติการ ผู้ช่วยนักวิจัย และคนงาน ศูนย์ฯดำเนินงานในลักษณะเป็นโครงการเครือข่ายและความร่วมมือ (Collaborative Network) ระหว่างมหาวิทยาลัยเกษตรศาสตร์ และสำนักงานคณะกรรมการวิจัยแห่งชาติ ร่วมกับ มหาวิทยาลัยต่างๆ และหน่วยงานราชการและรัฐวิสาหกิจรวมทั้งหมด 18 หน่วยงาน ภายใต้การประสานงานโดยกองโครงการและประสานงานวิจัย สำนักงานคณะกรรมการวิจัยแห่งชาติ และบริหารงานโดยคณะอนุกรรมการบริหารศูนย์วิจัยควบคุมศัตรูพืชโดยชีวินทรีย์แห่งชาติ ซึ่งขึ้นตรงต่อคณะกรรมการบริหารสภาวิจัยแห่งชาติ การดำเนินงานส่วนกลางอยู่ที่มหาวิทยาลัยเกษตรศาสตร์ วิทยาเขตบางเขน กรุงเทพมหานคร และมีศูนย์ฯ ส่วนภูมิภาคต่างๆ คือ ศูนย์วิจัยควบคุมศัตรูพืชโดยชีวินทรีย์แห่งชาติภาคกลาง ตั้งอยู่ที่ มหาวิทยาลัยเกษตรศาสตร์ วิทยาเขตกำแพงแสน จังหวัดนครปฐม ศูนย์วิจัยควบคุมศัตรูพืชโดยชีวินทรีย์แห่งชาติภาคเหนือตอนบน ตั้งอยู่ที่ มหาวิทยาลัยแม่โจ้ จังหวัดเชียงใหม่ ศูนย์วิจัยควบคุมศัตรูพืชโดยชีวินทรีย์แห่งชาติภาคเหนือตอนล่าง ตั้งอยู่ที่ มหาวิทยาลัยนเรศวร จังหวัดพิษณุโลก ศูนย์วิจัยควบคุมศัตรูพืชโดยชีวินทรีย์แห่งชาติภาคตะวันออกเฉียงเหนือตอนบน ตั้งอยู่ที่ มหาวิทยาลัยขอนแก่น จังหวัดขอนแก่น ศูนย์วิจัยควบคุมศัตรูพืชโดยชีวินทรีย์แห่งชาติภาคตะวันออกเฉียงเหนือตอนล่าง ตั้งอยู่ที่ มหาวิทยาลัยอุบลราชธานี จังหวัดอุบลราชธานี ศูนย์วิจัยควบคุมศัตรูพืชโดยชีวินทรีย์แห่งชาติภาคใต้ ตั้งอยู่ที่ มหาวิทยาลัยสงขลานครินทร์ วิทยาเขตหาดใหญ่ จังหวัดสงขลา รวมเป็นศูนย์ฯ ส่วนกลาง และศูนย์ฯ ส่วนภูมิภาค ทั้งหมด 7 แห่ง หน่วยราชการอื่นๆ ที่ร่วมปฏิบัติงานในเครือข่ายโครงการดำเนินงานและโครงการวิจัยของศูนย์ฯ ในส่วนของทบวงมหาวิทยาลัย และหน่วยงานร่วมจำนวน 13 หน่วยงานคือ จุฬาลงกรณ์มหาวิทยาลัย มหาวิทยาลัยมหิดล มหาวิทยาลัยเชียงใหม่ กรมวิชาการเกษตร กรมส่งเสริมการเกษตร กรมป่าไม้ กรมชลประทาน กรมประมง กรมปศุสัตว์ กรมวิทยาศาสตร์การแพทย์ กรมควบคุมโรค สถาบันวิจัยวิทยาศาสตร์และเทคโนโลยีแห่งประเทศไทย และการไฟฟ้าฝ่ายผลิตแห่งประเทศไทย การดำเนินงานของศูนย์ฯ ได้รับการจัดสรรงบประมาณ ประจำปีจากสำนักงบประมาณผ่านสำนักงานคณะกรรมการวิจัยแห่งชาติ เพื่อการดำเนินงานของศูนย์ฯ ทั้งทางด้านการบริหาร การบริการ การฝึกอบรมและเผยแพร่ และการดำเนินงานต่างๆ รวมถึง งบอุดหนุนการวิจัยในการดำเนินงานโครงการวิจัยต่างๆ เป้าหมายและกิจกรรมหลักของศูนย์ฯ คือ1. ดำเนินการวิจัยและพัฒนา และ การวิจัยและส่งเสริม ทางด้านการควบคุมศัตรูพืชโดยชีววิธี และการบริหารศัตรูพืชแบบบูรณภาพ ของแมลงศัตรูพืช แมลงพาหะ วัชพืชและศัตรูพืชอื่นๆ ที่มีความสำคัญทางการเกษตร การแพทย์ และสาธารณสุข 2. ให้การศึกษาและฝึกอบรม ทั้งในระดับมีปริญญาและไม่มีปริญญา ทางด้านการควบคุมศัตรูพืชโดยชีววิธี และการบริหารศัตรูพืชแบบบูรณภาพในทุกระดับ ทั้งภาครัฐและเอกชนทั่วไป 3. วางแผนการดำเนินการโครงการควบคุมแมลงศัตรูพืชและวัชพืช ที่มีความสำคัญทางเศรษฐกิจทั่วประเทศโดยชีววิธี 4. ส่งเสริมและสนับสนุนกิจกรรมทางด้านการวิจัยและพัฒนา และ การวิจัยและส่งเสริมของการควบคุมศัตรูพืชโดยชีววิธี ในสถาบันและหน่วยงานร่วมต่างๆ 5. ส่งเสริมการควบคุมศัตรูพืชโดยชีววิธีให้เป็นองค์ประ กอบหลักในระบบการบริหารศัตรูพืชแบบบูรณภาพ 6. มีความพร้อมในการให้ความร่วมมือ และการดำเนินงานร่วมกัน ซึ่งงานวิจัยทางด้านการควบคุมศัตรูพืชโดยชีววิธี ที่มีความสนใจร่วมกันทั้งในระดับประเทศ ระดับภูมิภาค และระดับนานาชาติ 7. ให้บริการในระดับที่ปรึกษา ทางด้านการควบคุมศัตรูพืชโดยชีววิธี และการบริหารศัตรูพืชแบบบูรณภาพทั่วโลก</doc>
