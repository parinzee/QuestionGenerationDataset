<doc id="813678" url="https://th.wikipedia.org/wiki?curid=813678" title="กุนนีลา เบอร์นาดอตต์">กุนนีลา เบอร์นาดอตต์ กุนนีลา มาร์ธา หลุยส์ เบอร์นาดอตต์ เคาน์เตสแห่งวิสบอรย์ () มีนามเดิมว่า กุนนีลา มาร์ธา หลุยส์ วัชมีสเตอร์ อัฟ โยฮันนีชูส์ (Gunnila Märta Louise Wachmeister af Johannishus; 15 พฤษภาคม พ.ศ. 2466 – 12 กันยายน พ.ศ. 2559) เป็นภริยาของคาร์ล โยฮัน เบอร์นาดอตต์ อดีตเจ้าชายแห่งสวีเดน และพระปิตุลานีในสมเด็จพระราชาธิบดีคาร์ลที่ 16 กุสตาฟแห่งสวีเดนประวัติ ประวัติ. กุนนีลาเป็นธิดาของเคานต์นีลส์ วัชมีสเตอร์ อัฟ โยฮันนีชูส์ (Nils Wachmeister af Johannishus) กับมาร์ธา เดอ เยียร์ อัฟ ลีอุฟสตา (Märta De Geer af Leufsta) ในครอบครัวผู้ดีเก่า เธอสมรสครั้งแรกกับคาร์ล-แฮร์มัน บุสสเลร์ (Carl-Herman Bussler) เมื่อปี 2485 มีบุตรด้วยกันสามคนคือ หลุยส์, มาเดอลีน และคาร์ล-เฟรดิก ที่ต่อมาสามีคนแรกของเธอเสียชีวิตลงในปี 2524 เธอสมรสหนที่สองกับคาร์ล โยฮัน เบอร์นาดอตต์ อดีตเจ้าชายแห่งสวีเดน และพระปิตุลาในสมเด็จพระราชาธิบดีคาร์ลที่ 16 กุสตาฟแห่งสวีเดน ซึ่งกุนนีลาและคาร์ล โยฮันเคยเป็นสหายกันตั้งแต่วัยเยาว์ หลังสมรสเธอมีตำแหน่งเคาน์เตสจากราชสำนักลักเซมเบิร์ก ในปี 2553 คาร์ล โยฮันได้มอบบ้านในบอสตัด (Båstad) แก่เธอ โดยบ้านหลังดังกล่าวคาร์ล โยฮันสร้างขึ้นเพื่อตนเองและเคร์สติน วิกมาร์ก (Kerstin Wijkmark) ภริยาคนแรก ต่อมาคาร์ล โยฮัน สิ้นพระชนม์ในปี 2555 กุนนีลาเสียชีวิตเมื่อวันที 12 กันยายน พ.ศ. 2559 สมเด็จพระราชาธิบดีคาร์ลที่ 16 กุสตาฟแห่งสวีเดนมีพระราชกระแสไว้อาลัยพระปิตุลานี ความว่า "กุนนีลา เบอร์นาดอตต์สมรสกับคาร์ล โยฮัน พระปิตุลาของข้าพเจ้า เธอเป็นสตรีผู้สูงค่า สนิทสนม และจงรักภักดีต่อครอบครัวของข้าพเจ้า การจากไปของเธอถือเป็นความสูญเสียครั้งใหญ่หลวง"</doc>
