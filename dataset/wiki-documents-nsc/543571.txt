<doc id="543571" url="https://th.wikipedia.org/wiki?curid=543571" title="ทอมัส มอร์">ทอมัส มอร์ ทอมัส มอร์ () คริสตจักรโรมันคาทอลิกเรียกว่านักบุญทอมัส มอร์ เป็นนักกฎหมาย นักปรัชญาสังคม นักเขียน รัฐบุรุษ และนักมนุษยนิยมสมัยฟื้นฟูศิลปวิทยา ดำรงตำแหน่งองคมนตรีในพระเจ้าเฮนรีที่ 8 แห่งอังกฤษ และประธานฝ่ายตุลาการอังกฤษตั้งแต่เดือนตุลาคม ค.ศ. 1529 ถึงวันที่ 16 พฤษภาคม ค.ศ. 1532 ได้รับการประกาศเป็นนักบุญโดยสมเด็จพระสันตะปาปาปิอุสที่ 11 ในปี ค.ศ. 1935 ในฐานะเป็นมรณสักขีคนแรก ๆ ในช่วงศาสนเภทระหว่างสันตะสำนักกับคริสตจักรแห่งอังกฤษในคริสต์ศตวรรษที่ 16 ในปี ค.ศ. 2000 สมเด็จพระสันตะปาปาจอห์น ปอลที่ 2 ประกาศให้เขาเป็นนักบุญองค์อุปถัมภ์รัฐบุรุษและนักการเมือง มอร์เป็นผู้มีแนวคิดต่อต้านการปฏิรูปศาสนาฝ่ายโปรเตสแตนต์ โดยเฉพาะของมาร์ติน ลูเทอร์ และวิลเลียม ทินเดล เขายังคัดค้านการแยกตัวออกจากคริสตจักรโรมันคาทอลิกและไม่ยอมรับว่าพระเจ้าเฮนรีเป็นประมุขสูงสุดของคริสตจักรแห่งอังกฤษตามพระราชบัญญัติอำนาจสูงสุดทางศาสนา ค.ศ. 1534 ในปี ค.ศ. 1534 มอร์ถูกจำคุกด้วยข้อหาการกบฏเพราะไม่ยอมรับพระราชบัญญัติการสืบราชสันตติวงศ์ ค.ศ. 1533 ซึ่งมีเนื้อหาดูหมิ่นอำนาจพระสันตะปาปาและการสมรสกับพระนางแคเธอรินแห่งอารากอน ในที่สุดมอร์ก็ถูกประหารชีวิตด้วยการตัดศีรษะเมื่อวันที่ 6 กรกฎาคม ค.ศ. 1535</doc>
