<doc id="794376" url="https://th.wikipedia.org/wiki?curid=794376" title="ปลากดกลับหัวพม่า">ปลากดกลับหัวพม่า ปลากดกลับหัวพม่า หรือที่นิยมเรียกสั้น ๆ ว่า ปลากดกลับหัว (; ) เป็นปลาหนังน้ำจืดชนิดหนึ่ง ในวงศ์ปลากด (Bagaridae) เป็นปลากดขนาดเล็กหรือปลาแขยง มีความยาวเต็มที่ประมาณ 30 เซนติเมตร มีลำตัวแบน หลังโค้ง ท้องแบนราบ หลังใหญ่มีแผ่นกระดูกหนา ปากอยู่ด้านใต้ มีหนวด 3 คู่ หนวดคู่ที่ริมฝีปากมีขนาดยาว และหนวดอีก 2 คู่ มีขนาดสั้นอยู่ที่ใต้คาง และหนวดแต่ละเส้นมีแขนงเล็ก ๆ เรียงเป็นแถว ครีบหลัง และครีบอก มีก้านครีบเดี่ยวเป็นหนามแข็ง เมื่อปลาครีบแนบลำตัวมีร่องบนลำตัว ครีบไขมันมีขนาดใหญ่ ครีบท้องเล็กปลายครีบแหลม ครีบก้นมีก้านครีบไม่เกิน 10 ก้าน พบอาศัยในแม่น้ำสายใหญ่ในประเทศพม่า เช่น อิระวดี และสะโตง ตามโขดหินและแหล่งน้ำนิ่ง มีพฤติกรรมที่พิเศษ คือ ว่ายน้ำกลับหัว ด้วยการหงายท้องเหมือนท่าว่ายกรรเชียง ขณะที่ว่ายหุบครีบไว้ที่ในร่องข้างลำตัว เชื่อว่าเหตุที่ว่ายเช่นนี้มาจากการเปลี่ยนแปลงของอวัยวะที่ใช้ในการทรงตัวของกระดูกหู และถุงลม ทำให้มีพฤติกรรมการหาอาหารที่ไม่เหมือนปลาชนิดอื่น เนื่องจากปลากดกลับหัวนั้นชอบหากินบริเวณท่อนไม้หรือตอไม้ที่จมน้ำอยู่ ซึ่งจะทำให้เข้าและออกตามซอกไม้ได้ดีกว่า และอีกข้อสันนิษฐานหนึ่งว่าน่าจะมาจากการที่ว่ายกลับหัวบนผิวน้ำจะสามารถรับออกซิเจนได้ดีขึ้น นิยมเลี้ยงเป็นปลาสวยงาม</doc>
