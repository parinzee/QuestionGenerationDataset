<doc id="238492" url="https://th.wikipedia.org/wiki?curid=238492" title="ถนนนนทบุรี 1 (สนามบินน้ำ)">ถนนนนทบุรี 1 (สนามบินน้ำ) ถนนนนทบุรี 1 (สนามบินน้ำ) เป็นทางหลวงท้องถิ่นสายสำคัญในอำเภอเมืองนนทบุรี จังหวัดนนทบุรี โดยอยู่ในเขตเทศบาลนครนนทบุรีตลอดทั้งสาย ประกอบด้วยถนนสองสายเรียงต่อกันคือถนนนนทบุรี 1 และถนนสนามบินน้ำ ถนนนนทบุรี 1 (สนามบินน้ำ) แยกจากถนนประชาราษฎร์หน้าศาลากลางจังหวัดนนทบุรีหลังเก่าในท้องที่ตำบลสวนใหญ่ เลียบฝั่งแม่น้ำเจ้าพระยาขึ้นไปทางทิศตะวันตกเฉียงเหนือ ผ่านหน้าเรือนจำกลางบางขวาง ตรงไปทางทิศเหนือและข้ามคลองบางแพรก จากนั้นแนวเส้นทางจะขนานไปกับแม่น้ำเจ้าพระยาโดยมุ่งไปทางทิศตะวันตกเฉียงเหนือ ตัดกับถนนเลี่ยงเมืองนนทบุรี ไปทางทิศตะวันตก โค้งไปทางทิศเหนือก่อนข้ามคลองมะขามโพรง ผ่านปากซอยเลี่ยงเมืองนนทบุรี 13 (เรวดี) ข้ามคลองบางซื่อเข้าเขตตำบลบางกระสอ ตรงไปทางทิศเดิม ตัดกับถนนรัตนาธิเบศร์ที่ทางแยกสะพานพระนั่งเกล้า จากนั้นข้ามคลองบางกระสอ ไปทางทิศตะวันออกเฉียงเหนือ ข้ามคลองบางสร้อยทอง ข้ามคลองบางธรณีเข้าเขตตำบลท่าทราย ก่อนวกไปทางทิศตะวันออกเฉียงใต้ ตัดกับถนนเลี่ยงเมืองนนทบุรี-สนามบินน้ำ ตัดกับซอยนนทบุรี 39 (จารุกลัส) และซอยนนทบุรี 42 (รณสิทธิพิชัย) ที่แยกกองบังคับการตำรวจภูธรจังหวัด ตัดกับซอยนนทบุรี 41 (หมู่บ้านกรนพเกล้า 3) และซอยนนทบุรี 46 (ไทยานนท์) ตรงไปทางทิศเดิมจนกระทั่งสุดระยะถนนที่ทางแยกสนามบินน้ำ (จุดตัดกับถนนติวานนท์)</doc>
