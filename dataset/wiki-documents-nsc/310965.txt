<doc id="310965" url="https://th.wikipedia.org/wiki?curid=310965" title="สกินวอล์กเกอร์">สกินวอล์กเกอร์ สกินวอร์กเกอร์ () เป็นความเชื่อพื้นเมืองของอินเดียแดง ซึ่งเป็นชนพื้นเมืองของอเมริกาเหนือ เช่น เผ่านาวาโฮ สกินวอร์กเกอร์ คือ มนุษย์ที่กลายร่างเป็นสัตว์ป่าที่ดุร้าย เช่น หมาป่า, ไคโยตี้ หรือ หมีกริซลีย์ ด้วยอำนาจของเวทมนตร์หรือคำสาป หรือในพิธีกรรมที่เอาหนังสัตว์มาสวมใส่ (ซึ่งเป็นที่มาของชื่อ สกินวอร์กเกอร์--หนังเดินได้) ซึ่งผู้ที่กลายเป็นสกินวอร์กเกอร์อาจกลายเป็นสัตว์ป่าไปทั้งตัวหรือครึ่งคนครึ่งสัตว์ก็ได้ สกินวอร์กเกอร์ เป็นปีศาจที่ดุร้าย เข้าทำร้ายและฆ่าสัตว์เลี้ยงต่าง ๆ รวมถึงมนุษย์ด้วย สกินวอร์กเกอร์สามารถเคลื่อนไหวด้วยความรวดเร็ว หลบซ่อนตัวเก่ง มีพละกำลังมาก และยังสามารถเลียนเสียงของผู้คนที่เหยื่อรักหรือผูกพันได้อีกด้วยเพื่อลวงไปสังหาร เรื่องราวของสกินวอร์กเกอร์คล้ายคลึงกับความเชื่อเรื่องมนุษย์หมาป่าในยุโรป หรือความเชื่อของไวกิ้ง ที่เชื่อว่ามนุษย์บางคนอาจกลายร่างเป็นสัตว์ป่าที่ดุร้ายเพื่อเข้าสังหารข้าศึกหรือศัตรูได้ด้วย นอกจากนี้แล้ว ทางทิศตะวันออกเฉียงใต้ของเมืองบัลลาร์ด รัฐยูทาห์ มีพื้นที่ขนาด 480 เอเคอร์ (1.9 ตารางกิโลเมตร) ที่ถูกเรียกว่า "ไร่สกินวอร์กเกอร์" (Skinwalker ranch) เป็นพื้นที่ ๆ เชื่อว่ามีปรากฏการณ์เกี่ยวกับยูเอฟโอ สกินวอร์กเกอร์ถูกอ้างอิงในวัฒนธรรมสมัยนิยมต่าง ๆ เช่น ในภาพยนตร์ฮอลลีวู้ดเรื่อง Skinwalkers ในปี ค.ศ. 2006 หรือในสารคดีของดิสคัฟเวอรี่ แชนนอลชุด Lost Tapes ในชื่อตอน Skinwalker ในปี ค.ศ. 2009 (ในประเทศไทยออกอากาศทางทรูวิชั่นส์ในกลางปีเดียวกัน) เป็นต้น</doc>
