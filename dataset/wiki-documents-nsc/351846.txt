<doc id="351846" url="https://th.wikipedia.org/wiki?curid=351846" title="Yes or No อยากรัก ก็รักเลย">Yes or No อยากรัก ก็รักเลย Yes or No อยากรัก ก็รักเลย เป็นภาพยนตร์ไทยที่ออกฉายในปี พ.ศ. 2553 กำกับโดยสรัสวดี วงศ์สมเพ็ชรนำเสนอมุมมองการรักเพศเดียวกันในผู้หญิง เป็นเรื่องราวของนักศึกษามหาวิทยาลัยในที่ใช้ชีวิตอยู่ร่วมห้องพักเดียวกัน ดูแลกันจนพัฒนาความสัมพันธ์ไปเป็นความรัก บทภาพยนตร์ดัดแปลงมาจากหนังสือสองเล่มโดย ลลนล "Yes รักนี้ใช่เลย" และ "No ก็ว่าจะไม่รัก" โดยสำนักพิมพ์สีม่วงอ่อนและ ComeOn Yes or No อยากรัก ก็รักเลย แสดงให้เห็นถึงการเปลี่ยนไปของตัวละครทีละขั้นและยอมรับการเปลี่ยนแปลงนั้นโดยตัวละครและคนรอบข้าง เดิมพายและแม่เกลียดทอม ส่วนคิมก็ไม่เคยชอบใครไม่ว่าหญิงหรือชาย เมื่อทั้งสองคนได้มาเป็นเพื่อนร่วมห้องพักกัน ความสัมพันธ์ก็พัฒนาไปเป็นลำดับ ขณะที่มีพี่แวนมาจีบพายและเจนมาจีบคิม คิมและพายต้องค้นหาตัวเองและฝ่าฟันอุปสรรคในบริบทของสังคมไทยเพื่อให้ได้มาซึ่งความรักที่ตนเองต้องการ จนในที่สุดสองคนก็รักกันและคบกันอย่างเปิดเผยโดยที่สังคมรอบข้างและคนใกล้ตัวรับรู้ Yes or No อยากรัก ก็รักเลย ถูกจัดอยู่ในเรต 4 “น 15+” ภาพยนตร์ที่เหมาะสมกับผู้มีอายุตั้งแต่ 15 ปีขึ้นไปเรื่องย่อ เรื่องย่อ. พายมีปัญหากับเพื่อนร่วมห้องในหอพักจึงต้องย้ายมาอยู่ห้องเดียวกับคิม แรกทีเดียวนั้นพายรังเกียจที่คิมมีพฤติกรรมคล้ายทอม ทั้งหน้าตาและอากัปกิริยาคล้ายผู้ชาย จึงลากเทปสีแดงกั้นเขตในห้อง ห้ามมิให้คิมล่วงล้ำข้ามไปถึงตัวพาย คิมปฏิเสธว่าตนเองมิใช่ทอมและถามว่าทอมคืออะไร คิมบอกพายว่ายังไม่เคยชอบใครไม่ว่าหญิงหรือชาย และพูดต่อไปว่าถ้าเราชอบใครสักคน ชอบที่จะอยู่กับเขา ชอบที่จะเล่นกับเขา แต่เขาดันเป็นผู้หญิง เราก็กลายเป็นทอมเลยใช่หรือเปล่า แล้วความเป็นเราจะเปลี่ยนไปไหม เราก็ยังเป็นคนเดิม แต่จะมีใครมองเห็นบ้างไหมนอกจากจะตราหน้าว่าเราเป็นทอม คิมผูกมิตรกับพายด้วยการทำอาหารในหม้อหุงข้าวแล้วชวนให้พายทาน โดยยื่นข้ามเส้นแดงไปให้ ทั้งสองจึงรู้จักกันมากขึ้น คิมเป็นคนชอบปลูกต้นไม้ ทำกับข้าว ส่วนพายชอบเลี้ยงปลา คิมได้โอกาสจึงถามพายว่าทำไมเลี้ยงปลาตัวเดียว พายจึงอธิบายให้ฟังว่าปลาดุต้องเลี้ยงตัวเดียว คิมจึงถือโอกาสแซวว่าเหมือนเจ้าของ และถามต่อว่ามีปลาที่เป็นทอมหรือปลาที่ไม่ชอบทอมบ้างไหม พายตอบได้เพียงว่ามีปลาที่รักเพศเดียวกัน แต่พายงอนไปเมื่อรู้ว่าคำถามถึงปลาที่ไม่ชอบทอมเป็นการกระทบตนอีก คิมต้องตามหาร้านน้าอินเพราะพ่อฝากไวน์มาส่ง คิมหาร้านไม่พบจนในที่สุดพายต้องพาไปโดยถือเป็นการตอบแทนอาหารของคิม ตั้งแต่นั้นมาคิมก็ไปมาหาสู่ที่ร้านน้าอิน ทั้งไปทานขนม เล่นดนตรี และได้น้าอินเป็นที่พึ่งพิงทางจิตใจ ฝนตกน้ำเข้าห้องพักของทั้งคู่ เตียงของพายเปียก คิมจึงข้ามเส้นแดงเข้าช่วยเหลือ และเสนอให้พายนอนเตียงคิม ส่วนคิมนอนพื้นได้เพราะคิมเป็นลูกชาวสวน จากนั้นฟ้าคะนองจนไฟฟ้าดับคิมจึงเข้าไปกอดพาย ทั้งสองจุดเทียนเล่นเงาเป็นรูปนกอยู่ในห้อง ความสัมพันธ์จึงพัฒนาขึ้นเป็นลำดับโดยไม่ถูกกีดกันโดยเส้นแดงแบ่งเขตอีกต่อไป ทั้งสองเรียนรู้ถึงสิ่งที่อีกฝ่ายชอบและไม่ชอบและเลื่อนเตียงมาติดกัน คนอื่นเริ่มสังเกตเห็นถึงความสัมพันธ์และล้อเลียน จนวันหนึ่งพายหอมแก้มคิมประชดรุ่นพี่ที่พูดถากถางว่าเวลาจูบกันไม่ขนลุกบ้างหรือ คิมสีหน้าเคร่งเครียดไม่ตอบสนอง พายมีพี่แวนซึ่งเป็นญาติห่างๆ มาคอยดูแล ส่วนคิมก็มีเจนซึ่งเป็นผู้หญิงมาชอบ ทำให้ความสัมพันธ์ของทั้งสองไม่ราบรื่น เพราะต่างก็งอนและเข้าใจผิดในฝ่ายตรงข้าม น้าอินเป็นที่ปรึกษาให้คิมและให้กำลังใจในการตัดสินใจ โดยสอนว่า อย่าให้ลักษณะท่าทางมากำหนดเรา เอาที่ใจเราเป็น ดูให้ดีจะได้ไม่ต้องเสียใจทีหลัง คิมตัดสินใจบอกรักพายขณะที่รับอมยิ้มที่พายอมแล้วมาอมต่อ คิมพูดว่า "มันมีผีเสื้ออยู่ในท้องเราตั้งนานแล้ว" ซึ่งอ้างถึงคำพูดของพายที่ว่า หากเราชอบใครจะทำให้รู้สึกเหมือนมีผีเสื้ออยู่ในท้อง พี่แวนเปรยกับคิมว่าแม่ของพายไม่ชอบทอมและพายคงไม่ชอบคิม ทั้งไม่ยอมทำอะไรที่ผิดธรรมชาติ จึงทำให้ทั้งคู่กระทบกระทั่งกัน คิมหนีออกไปท่ามกลางสายฝน พายตามตัวคิมกลับมาและเช็ดตัวให้ คืนนั้นทั้งสองคนก็ยอมรับกัน รุ่งขึ้นพายสับสน ใจหนึ่งหึงหวงคิม คิมจึงพูดว่าจะบอกเจนเพื่อไม่ให้เจนมายุ่ง แต่อีกใจหนึ่งพายยังไม่พร้อมที่จะเปิดเผยกับคนอื่น คิมบอกเพียงว่าเขารักพาย ไม่เห็นต้องอาย ไม่เห็นต้องกลัว พายพาแม่ไปที่ห้อง พายต้องซ่อนรูปคู่ของทั้งสอง พอคิมเข้าไปที่ห้องก็โกหกว่าเป็นเพื่อนมายืมหนังสือเพราะเห็นท่าทีของแม่พายที่ไม่ชอบคิมอย่างมาก ถึงขนาดพูดว่า "แม่ขนลุกไปหมดเลย" ช่วงสอบใกล้สิ้นสุด คิมไม่สบายใช้ผ้าปิดตานอนพักอยู่ที่ห้อง เจนสบโอกาสแอบเข้าถึงตัวคิมที่ห้อง พายสอบกลับมาเห็นทั้งสองคนนัวเนียกันจึงเข้าใจผิดและหนีกลับไปร้องไห้ที่บ้าน คิมบุกตามไปที่บ้าน พบแม่พายและขอโทษเรื่องที่โกหกว่าเป็นเพื่อนข้างห้อง คิมขอคบกับพาย แม่พายและพี่แวนจึงรับรู้เรื่องแต่ก็ไม่เห็นชอบ คิมกลับไร่อย่างไร้ความหวังเพราะต่อหน้าแม่ พายไม่กล้ายืนยันความสัมพันธ์ของทั้งคู่ พายตามมาขอคืนดีที่ไร่ พบพ่อคิมซึ่งก็ให้การสนับสนุนเต็มที่และภูมิใจในตัวคิมที่ได้แฟนสวย พายขอโทษคิม พายกลัวแม่ กลัวคนรอบข้าง แต่พายตัดสินใจได้แล้วว่าถ้ากลัวก็ต้องเสียคิมไป พายจึงบอกทุกคน และให้เหตุผลกับแม่ว่าความรักที่พายมีแต่แม่และพี่แวนไม่เหมือนความรักที่พายมีต่อคิม เพราะมันมี "ผีเสื้ออยู่ในท้อง" เหมือนอย่างที่แม่บอก พายจึงอยากให้โอกาสกับความรักนี้ คิมขอบคุณที่กล้ารักกัน ทั้งสองจึงกลับมาคืนดีกัน พ่อคิมเห็นทั้งสองสรวมกอดกันจึงเปรยกับคนงานว่า หลานคนแรกข้าจะเป็นผู้หญิงหรือผู้ชาย คนงานตอบกลับว่า คนนะไม่ใช่ปลากัดตัวละครตัวละคร. - คิม แสดงโดย ศุภนาฎ จิตตลีลา เป็นนักศึกษาคณะเกษตร บุคลิกลักษณะไม่เป็นผู้หญิง ไว้ผมสั้น พูดจาด้วยน้ำเสียงห้าวและใช้สำนวนอย่างผู้ชาย ชอบทำอาหาร ปลูกต้นไม้ และเล่นเกม มารดาเสียชีวิตตั้งแต่ยังเด็ก มีพื้นเพเป็นคนต่างจังหวัด เติบโตมาท่ามกลางไร่ไวน์ที่มีแต่บิดาและคนงานผู้ชาย - พาย แสดงโดย สุชารัตน์ มานะยิ่ง เป็นนักศึกษาคณะประมง ถูกเลี้ยงมาในกรอบของแม่ ไม่ชอบทอมเพราะกรอบเดิมที่เลี้ยงดูมาและเพราะพบกับเจนที่ผิดหวังในความรักกับทอม ทำให้พายต้องย้ายห้องหนีเจน แต่กลับมาพบกับคิม พายบ่นกับตัวเอง หนีดี้มาเจอทอม เหมือนหนีเสือปะจระเข้ - เจน แสดงโดย อริสรา ทองบริสุทธิ์ เป็นดาวมหาวิทยาลัยที่ผิดหวังจากทอมอีกคนหนึ่ง จึงหันมาชอบคิมแทน - พี่แวน แสดงโดย สรณัฐ ยุปานันท์ เป็นญาติห่างๆ ของพาย ที่ตามมารับมาส่งพาย รู้จักพายตั้งแต่เด็กและอยากจะคบหาพายเป็นแฟน โดยแม่ของพายไว้ใจให้พี่แวนมารับมาส่งพายอยู่เสมอ - น้าอิน แสดงโดย อินทิรา ยืนยง เป็นเจ้าของร้านเค้กหลังมหาวิทยาลัย เป็นญาติของคิม ทำหน้าที่เป็นที่ปรึกษาหัวใจให้กับคิม ช่วยให้คิมค้นหาตัวเอง และทำตามเสียงเรียกร้องของหัวใจ - แม่ของพาย แสดงโดย มณีรัตน์ วงศ์จีระ เป็นแม่หัวอนุรักษนิยม รังเกียจพวกรักเพศเดียวกัน - พ่อของคิม แสดงโดย พุฒิพงศ์ พรหมสาขา ณ สกลนคร เป็นพ่อที่เลี้ยงลูกอย่างอิสระ มีอารมณ์ขันการสร้างภาพยนตร์การตอบรับจากสังคมเพลงประกอบภาพยนตร์เพลงประกอบภาพยนตร์. - สบตา โดย ออมและติ๊นา - ถ้าสักวันเธอจะกล้าพอ โดย อิน บูโดกัน - ไม่ได้ โดย เหนือ</doc>
