<doc id="414917" url="https://th.wikipedia.org/wiki?curid=414917" title="อายออฟเดอะไทเกอร์">อายออฟเดอะไทเกอร์ อายออฟเดอะไทเกอร์ () เป็นเพลงของเซอร์ไวเวอร์ วงดนตรีร็อกอเมริกัน จากอัลบัมในชื่อเดียวกัน เป็นผลงานอัลบัมที่สามของวง ออกเป็นซิงเกิลวางจำหน่ายเมื่อวันที่ 29 พฤษภาคม ค.ศ. 1982 ได้รับความนิยมจากการออกอากาศทางเอ็มทีวีและรายการวิทยุ จนติดอันดับชาร์ตอันดับเพลงทั่วโลก รวมถึงอันดับ 1 บิลบอร์ดฮอต 100 และชาร์ตซิงเกิลแห่งสหราชอาณาจักร เพลงนี้แต่งโดยแฟรงกี ซัลลิแวนและจิม ปีเตอร์ริก มือกีตาร์/คีย์บอร์ด และนักร้องนำของวง ตามคำขอของซิลเวสเตอร์ สตอลโลน เพื่อใช้เป็นเพลงธีมของภาพยนตร์เรื่อง ร็อคกี้ ภาค 3 หลังจากที่สตอลโลนพยายามติดต่อกับวงควีน เพื่อขอสิทธิ์นำเพลง Another One Bites the Dust มาใช้ แต่ไม่ได้รับอนุญาต เพลงนี้ได้รับรางวัลแกรมมี ได้รับการเสนอชื่อเข้าชิงรางวัลออสการ์สาขาเพลงประกอบยอดเยี่ยม และได้รับการโหวตเป็น "เพลงใหม่ยอดเยี่ยม" รางวัลพีเพิลส์ชอยส์ ในปี 1984 เพลงนี้ถูกนำมาล้อเลียนโดย "เวียร์ด อัล" แยนคอวิค เป็นเพลงชื่อ "Theme from Rocky XIII (The Rye or the Kaiser)" เนื่องด้วยเพลงนี้มีท่อนริฟกีตาร์และการร้องประสานที่สร้างความรู้สึกฮึกเหิม ทำให้นิยมนำมาประกอบภาพยนตร์โฆษณา และใช้ในการรณรงค์ทางการเมือง เช่นในการหาเสียงของจอร์จ ดับเบิลยู บุชในปี 2004 จอห์น แมคเคนในปี 2008 และนิวต์ กิงริชในปี 2012 เมื่อวันที่ 30 มกราคม 2012 ตัวแทนของแฟรงกี ซัลลิแวน ได้ยื่นคำร้องต่อศาลชิคาโก ให้ทีมงานของนิวต์ กิงริช หยุดนำเพลง อายออฟเดอะไทเกอร์ มาใช้ในการรณรงค์หาเสียงโดยไม่ได้รับอนุญาต และเรียกร้องค่าเสียหายที่เกิดขึ้นนับตั้งแต่ปี 2009 ซึ่งมีการละเมิดเป็นครั้งแรก</doc>
