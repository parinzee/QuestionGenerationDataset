<doc id="863253" url="https://th.wikipedia.org/wiki?curid=863253" title="เหตุโจมตีในคาบูล เดือนพฤษภาคม พ.ศ. 2560">เหตุโจมตีในคาบูล เดือนพฤษภาคม พ.ศ. 2560 เมื่อวันที่ 31 พฤษภาคม พ.ศ. 2560 เวลาประมาณ 08:25 น. ซึ่งอยู่ในชั่วโมงเร่งด่วนตามเวลาท้องถิ่น (10:55 น. ตามเวลาในไทย) เกิดเหตุระเบิดติดรถที่จัตุรัสซันบักซึ่งเป็นทางแยกที่มีการจราจรคับคั่งแห่งหนึ่งใกล้สถานทูตเยอรมนีในกรุงคาบูล ส่งผลให้มีผู้เสียชีวิตกว่า 90 ราย บาดเจ็บ 463 ราย (ส่วนใหญ่เป็นพลเรือน) และสร้างความเสียหายแก่อาคารหลายแห่งในสถานทูตและบริเวณใกล้เคียง ย่านสถานทูตซึ่งถูกโจมตีในครั้งนี้เป็นพื้นที่ที่มีมาตรการรักษาความปลอดภัยหนาแน่นที่สุดพื้นที่หนึ่งในคาบูล โดยมีกำแพงป้องกันระเบิดสูง 3 เมตร (10 ฟุต) และการเข้าถึงต้องผ่านจุดตรวจหลายแห่ง แรงระเบิดได้ก่อให้เกิดหลุมกว้างประมาณ 4.5 เมตร (15 ฟุต) และลึกประมาณ 3–4 เมตร (10–13 ฟุต) หน่วยอำนวยการความมั่นคงแห่งชาติซึ่งเป็นหน่วยข่าวกรองของอัฟกานิสถานอ้างว่าเครือข่ายกองโจรฮักกานีเป็นผู้วางแผนเหตุระเบิดดังกล่าว แม้ว่ายังไม่มีกลุ่มใดอ้างความรับผิดชอบว่าเป็นผู้ก่อเหตุ แต่กลุ่มฏอลิบานก็ตกเป็นผู้ต้องสงสัยกลุ่มหนึ่ง อย่างไรก็ตาม ทางกลุ่มได้ปฏิเสธความเกี่ยวข้องและยังประณามการโจมตีครั้งนี้ด้วย</doc>
