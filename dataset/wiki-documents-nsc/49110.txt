<doc id="49110" url="https://th.wikipedia.org/wiki?curid=49110" title="แยกพลับพลาไชย">แยกพลับพลาไชย แยกพลับพลาไชย เป็นทางห้าแยกจุดตัดถนนพลับพลาไชย กับถนนหลวงและถนนไมตรีจิตต์ ในพื้นที่แขวงวัดเทพศิรินทร์และแขวงป้อมปราบ เขตป้อมปราบศัตรูพ่าย กรุงเทพมหานคร เป็นย่านชาวไทยเชื้อสายจีนในกรุงเทพฯ ที่ต่อเนื่องกับย่านถนนเยาวราชและถนนเจริญกรุง บริเวณทางแยกมีร้านข้าวหน้าไก่ ก๋วยเตี๋ยวคั่วไก่ และภัตตาคารอาหารจีนที่ขึ้นชื่อหลายแห่งประวัติศาสตร์การจลาจล ประวัติศาสตร์การจลาจล. เมื่อปี พ.ศ. 2517 ได้เกิดเหตุจลาจลที่ห้าแยกพลับพลาไชย บานปลายถึง 4 วัน มีผู้เสียชีวิต 26 ศพและบาดเจ็บอีกจำนวนมาก ซึ่งเหตุเกิดขึ้นเมื่อวันที่ 3 กรกฎาคม เจ้าหน้าที่ตำรวจสถานีตำรวจนครบาลพลับพลาไชยได้ทำการจับกุมคนขับรถแท็กซี่ชื่อ นายพูน ล่ำลือประเสริฐ ในข้อหาจอดรถในที่ห้ามจอด แต่เจ้าตัวไม่ยอมให้จับพร้อมกับตะโกนว่า ตำรวจทำร้าย เจ้าหน้าที่ได้ควบคุมตัวไปไว้ที่สถานีตำรวจ จากเหตุนี้ทำให้ผู้คนที่ไม่ทราบเรื่องได้รวมตัวกันล้อมสถานีตำรวจไว้และก่อการจลาจลขึ้น โดยมีการยิงปืนใส่เจ้าหน้าที่ตำรวจด้วย เหตุการณ์ต่อเนื่องถึงวันต่อมา คือ วันที่ 4 กรกฎาคม ก็ไม่สงบและรุนแรงขึ้น จนในเวลา 23.00 น. รัฐบาลโดย นายสัญญา ธรรมศักดิ์ นายกรัฐมนตรีและพลตำรวจตรี อรรถสิทธิ์ สิทธิสุนทร รัฐมนตรีว่าการกระทรวงมหาดไทย ประกาศสถานการณ์ฉุกเฉินและให้ทหารทำการปราบปราม เหตุการณ์มาสงบในวันที่ 7 กรกฎาคม มีผู้เสียชีวิตทั้งหมด 26 ศพ บาดเจ็บ 120 คนและรัฐบาลยกเลิกประกาศสถานการณ์ฉุกเฉินในวันที่ 9 กรกฎาคม เวลา 6.00 น.</doc>
