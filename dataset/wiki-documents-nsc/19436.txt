<doc id="19436" url="https://th.wikipedia.org/wiki?curid=19436" title="เอวานเจลีน เอ.เค. แม็คโดเวล">เอวานเจลีน เอ.เค. แม็คโดเวล เอวานเจลีน เอ.เค. แม็คโดเวล หรือบางทีใช้ว่า เอวานเจลีน A.K. แม็คโดเวล (), หรือชื่อเต็มคือ เอวานเจลีน อาทาเนเซีย แคทเธอรีน (หรือ คิตตี) แม็คโดเวล (), หรือในเรื่องมักเรียกว่า เอวาจัง (Evachan), เป็นตัวละครจากการ์ตูนญี่ปุ่นเรื่อง คุณครูจอมเวท เนกิมะ! ของ เค็ง อะกะมะสึ (Ken Akamatsu) โดยเป็นนักเรียนมัธยมศึกษาปีที่ 3 ห้องเอ เลขที่ 26 โรงเรียนมัธยมมาโฮระ ซึ่งมี เนกิ สปริงฟิลด์ (Negi Springfield) เด็กชายวัยสิบขวบที่เป็นผู้ใช้เวทมนตร์ เป็นครูประจำชั้น เอวาจังเกิดในครอบครัวขุนนางยุโรปช่วงสงครามร้อยปี บิดาของเธอรักและหวงแหนเธอมาก จึงให้เธออยู่แต่ในปราสาท เมื่อเอวาจังอายุได้สิบปี วันหนึ่งเธอตื่นขึ้นมาและพบว่าถูกสาปให้เป็นแวมไพร์ไป ซึ่งนอกจากทำให้เธอกลายเป็นอมตะแล้ว ยังมีผลให้ร่างกายเธอเป็นเด็กวัยสิบปีตลอดไปด้วย ต่อมาการล่าแม่มดระบาดในยุโรป ทำให้เธอถูกตามล่า เอวาจังจึงต้องต่อสู้เพื่อเอาชีวิตรอด ภายหลังเธอเล่าให้เพื่อนในห้องฟังว่า เธออยู่กับการเข่นฆ่านานนับสิบปี โดยเรียกยุคนั้น "ถ้าไม่ฆ่าก็ถูกฆ่า" เอวาจังมีทักษะดีในการทำคุณไสยและใช้มนตราเกี่ยวกับน้ำแข็ง พลังอำนาจของเธอนั้นเหนือกว่าใครเพื่อน นอกจากนี้ ความที่เป็นแวมไพร์ เธอจึงบินได้ กับทั้งเพราะเป็นอมตะ เธอจึงฟื้นคืนชีพได้ฉับพลัน เอวาจังยังสามารถเชิดหุ่นพยนต์จำนวนมากได้ในเวลาเดียวกัน ผู้คนในโลกเวทมนตร์จึงให้สมญาเธอหลาย ๆ อย่าง เช่น ผู้เผยความมืด (Gospel of Darkness, Dark Evangel), นักเชิดหุ่น (Puppet/Doll Master), จอมเวทอมตะ (Maga Nosferatu) ฯลฯ ในระหว่างที่ต้องสู้เพื่ออยู่รอดนั้น เอวาจังเป็นที่เกรงขามของโลกเวทมนตร์และโลกมนุษย์มาก ฝ่ายบ้านเมืองประกาศจับเธอโดยตั้งสินบนนำจับสูงถึงหกล้านดอลาร์สหรัฐ เธอจึงหนีไปอาศัยยังเกาะร้างทางตอนใต้ของโลก นากิ สปริงฟิลด์ (Nagi Springfield) บิดาของเนกิ ได้ช่วยเหลือเธอไว้ และดูแลเธอเป็นอย่างดี เธอหลงรักนากิและติดตามเขาไปรอบโลก แต่เมื่อเขาทราบอดีตของเธอ จึงต้องการให้เธอปรับเปลี่ยนนิสัยแข็งกร้าวและให้เข้าใจชีวิตมากขึ้น นากิผนึกมนตราห้ามเธอออกนอกพัทธสีมาโรงเรียนมัธยมมาโฮระ โดยสัญญาว่าเมื่อเธอศึกษาเล่าเรียนจบแล้วจะถอนมนตราให้ แต่ภายหลัง นากิกลับสาบสูญไป เอวาจังจึงต้องการดูดเลือดเนกิเพื่อทำลายมนตราของบิดาเขา อย่างไรก็ดี แม้พยายามให้ได้มาซึ่งเลือดของเนกิหลายครั้ง แต่เอวาจังก็พ่ายแพ้ทุกครั้ง เพราะภายใต้มนตราของนากิ เอวาจังไม่อาจใช้พลังอำนาจเต็มที่ได้ นอกจากนี้ เมื่อยิ่งสู้กัน เอวาจังยิ่งสนใจเนกิด้วย เธอจึงตัดสินใจเลิกต่อกรกับเขา และต่อมาก็ช่วยสอนการต่อสู้และการใช้เวทมนตร์ให้แก่เนกิและเพื่อน ๆ เนกิจึงยอมให้เอวาจังดูดเลือดตนในบางโอกาสเป็นการตอบแทน สถานที่ฝึกสอนของเอวาจังนั้นเป็นโลกเสมือนจริงอันเนรมิตอยู่ในลูกแก้ว ซึ่งเธอเรียกว่าเป็น "บ้านพักตากอากาศ" ส่วนตัว หนึ่งวันในลูกแก้วเท่ากับหนึ่งชั่วโมงในชีวิตจริง ระหว่างเรียนที่โรงเรียนมัธยมมาโฮระ ฮาคาเซะ ซาโตมิ (Hakase Satomi) นักเรียนเลขที่ 24 กับ เจ้า หลินเฉิง นักเรียนเลขที่ 19 ห้องเดียวกับเอวาจัง ร่วมกันสร้างหุ่นยนต์สาวชื่อ ชาช่ามารุ (Chachamaru) ไว้คอยรับใช้เอวาจัง และเอวาจังใช้หุ่นพยนต์เพียงตัวเดียว คือ ชาช่าซีโร่ (Chachazero) อนึ่ง ชาช่ามารุเป็นเพื่อนร่วมห้องของเอวาจังด้วย โดยชาช่ามารุเลขที่ 10 ส่วนชาช่าซีโรนั้นติดตามเอวาจังมาตั้งแต่สมัยสงครามร้อยปีแล้ว เอวาจังไม่ชอบเรียนหนังสือ เวลาเรียนจึงมักแอบไปนอนหลับนอกห้อง และเมื่ออยู่ในห้องเรียนก็ไม่ค่อยพูดจา เธอเป็นสมาชิกชมรมหมากล้อมและชมรมชงชาของโรงเรียน ทำให้ชาช่ามารุซึ่งใฝ่ฝันอยากเป็นมนุษย์จริงมักสั่งน้ำชามาดื่มเลียนแบบเอวาจัง ทั้งที่จริงแล้วชาช่ามารุดื่มชาไม่ได้ นอกจากนี้ ระหว่างพำนักอยู่ในโรงเรียน เอวาจังมักไปเที่ยวหา โคโนเอมอน โคโนเอะ (Konoemon Konoe) ผู้อำนวยการ ซึ่งรู้จักกันมานมนานแล้ว ทั้งคู่เล่นหมากล้อมกันเสมอ</doc>
