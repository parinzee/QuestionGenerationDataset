<doc id="483828" url="https://th.wikipedia.org/wiki?curid=483828" title="ดาย ฮาร์ด 4.0 ปลุกอึด ตายยาก">ดาย ฮาร์ด 4.0 ปลุกอึด ตายยาก ดาย ฮาร์ด 4.0 ปลุกอึด ตายยาก () เป็นภาพยนตร์โลดโผน/ระทึกขวัญลำดับที่ 4 ในชุด ดาย ฮาร์ด กำกับโดยเลน ไวส์แมน เขียนบทโดยมาร์ค บอมแบ็ค บรูซ วิลลิสกลับมารับบท "จอห์น แมคเคลน" อีกครั้ง หลังจากภาพยนตร์ในชุดล่าสุด ดาย ฮาร์ด 3 ออกฉายเมื่อ 12 ปีก่อน ดาย ฮาร์ด 4.0 ปลุกอึด ตายยาก ถูกจัดอยู่ในประเภทเรต PG-13 (เด็กอายุต่ำกว่า 13 ปี ควรได้รับคำแนะนำ) ซึ่งต่างจากภาคอื่นๆ ที่ได้เรต R ทั้งหมด สำหรับในอเมริกาเหนือ ภาพยนตร์เรื่องนี้เข้าฉายในชื่อ Live Free or Die Hard ซึ่งดัดแปลงจากคำขวัญของรัฐนิวแฮมป์เชียร์ "Live Free or Die"เรื่องย่อ เรื่องย่อ. ในวันชาติสหรัฐอเมริกา สำนักงานสอบสวนกลาง (FBI) พบว่าแฮ็คเกอร์ฝีมือดีหลายคนถูกฆาตกรรม จึงประสานให้จอห์น แมคเคลน ตำรวจนิวยอร์กพาตัวแมทธิว "แม็ต" แฟร์เรลล์ หนึ่งในแฮ็คเกอร์ที่อยู่ในรายชื่อมาที่สำนักงาน FBI แมคเคลนไปพบแฟร์เรลล์และยิงต่อสู้กับนักฆ่าของโทมัส เกเบรียลและมาอิ หลิน ก่อนจะหลบหนีออกมา ขณะเดินทางมาที่กรุงวอชิงตัน ดี. ซี. แฟร์เรลล์บอกว่าเขาได้รับเงินก้อนโตจากมาอิหลังเขียนอัลกอริทึมสำหรับเจาะระบบรักษาความปลอดภัย เมื่อแมคเคลนและแฟร์เรลล์มาถึงวอชิงตัน เกเบรียลสั่งให้แฮ็คเกอร์เข้าควบคุมระบบขนส่งและตลาดหุ้น พร้อมทั้งเผยแพร่สื่อที่มีเนื้อหาคุกคามประเทศ แฟร์เรลล์จำได้ว่าสิ่งนี้เป็นจุดเริ่มต้นของ "การโละทิ้ง" (fire sale) หรือการโจมตีระบบต่าง ๆ ของประเทศโดยใช้คอมพิวเตอร์ แมคเคลนและแฟร์เรลล์ถูกพาไปที่สำนักงาน FBI แต่มาอิเปลี่ยนเส้นทางให้ขบวนรถของ FBI ไปเจอกับเฮลิคอปเตอร์จู่โจม แมคเคลนขับรถพาแฟร์เรลล์หนีเข้าไปในอุโมงค์ ก่อนจะใช้รถวิ่งขึ้นไปชนเฮลิคอปเตอร์จนระเบิด ต่อมาเกเบรียลเผยแพร่ภาพอาคารรัฐสภาสหรัฐอเมริกาถูกระเบิด ทำให้ผู้คนแตกตื่น แฟร์เรลล์รู้ว่าเป้าหมายต่อไปของเกเบรียลคือการโจมตีสถานีพลังงานหลักในรัฐเวสต์เวอร์จิเนีย จึงรีบเดินทางไปที่นั่นและพบกับมาอิ แมคเคลนสู้กับมาอิจนฝ่ายหลังตกลงไปในช่องลิฟต์เสียชีวิต แฟร์เรลล์ใช้ฟุตเตจวิดีโอที่เกเบรียลติดต่อมาส่งให้ FBI เมื่อรู้ว่ามาอิถูกฆ่า เกเบรียลสั่งให้ระบบขนส่งก๊าซธรรมชาติทั้งหมดวิ่งมาที่สถานี แมคเคลนและแฟร์เรลล์หนีออกมาก่อนสถานีจะระเบิด ทำให้ฝั่งตะวันออกของสหรัฐอเมริกาและแคนาดาไม่มีพลังงานใช้ แฟร์เรลล์พาแมคเคลนไปหาเฟรเดริก "วอร์ล็อก" คาลูดิส เพื่อนแฮ็คเกอร์ในบอลทิมอร์ วอร์ล็อกพบว่ารหัสที่แฟร์เรลล์เขียนขึ้นเป็นรหัสที่ใช้เข้าถึงข้อมูลที่เก็บไว้ในอาคารที่วูดลอว์น รัฐแมรีแลนด์ อาคารแห่งนี้เป็นอาคารของหน่วยงาน NSA ที่เกเบรียลเคยออกแบบไว้เพื่อเก็บข้อมูลต่าง ๆ นอกจากนี้วอร์ล็อกยังบอกว่าเดิมเกเบรียลเป็นนักเขียนโปรแกรมที่มีความสามารถมากของ NSA และเคยเตือนว่าระบบสาธารณูปโภคในอเมริกาอ่อนแอเกินไป แต่ไม่ได้รับความสนใจ วอร์ล็อกสืบหาที่อยู่ของเกเบรียลแต่เกเบรียลพบว่ามีคนพยายามจะหาที่อยู่ของเขาจึงติดต่อกลับมา เกเบรียลบอกแมคเคลนว่าเขาได้ลักพาตัวลูซี ลูกสาวของแมคเคลนไป แมคเคลนและแฟร์เรลล์จึงรีบไปที่อาคารในวูดลอว์น และพบว่าเกเบรียลกำลังดาวน์โหลดข้อมูลลงคอมพิวเตอร์พกพาเพื่อนำไปรีดเอาทรัพย์จากรัฐบาลสหรัฐ แฟร์เรลล์ถูกจับตัวได้หลังเข้ารหัสป้องกันข้อมูลไว้ แมคเคลนใช้รถบรรทุกตามเกเบรียลไปและให้วอร์ล็อกช่วยตามรถของเกเบรียล เกเบรียลเจาะเข้าระบบสื่อสารกับนักบินเครื่องบินขับไล่ F-35 ที่ส่งมาจัดการผู้ก่อการร้ายและหลอกว่าผู้ก่อการร้ายคือแมคเคลน แมคเคลนหนีออกมาได้แล้วตามไปที่โกดังที่วอร์ล็อกบอก แต่ก่อนที่จะหยุดยั้งเกเบรียล แมคเคลนถูกเอเมอร์สัน ลูกน้องคนสุดท้ายของเกเบรียลยิงที่ไหล่ขวา เกเบรียลจับแมคเคลนแล้วเตรียมจะฆ่าเขา แต่แมคเคลนจับปืนของเกเบรียลแล้วยิงทะลุไหล่ตัวเองไปถูกเกเบรียลเสียชีวิต เอเมอร์สันถูกแฟร์เรลล์ยิงเสียชีวิตก่อนเจ้าหน้าที่ FBI จะมาถึง ในตอนสุดท้าย แมคเคลนทำเป็นไม่พอใจเมื่อเห็นลูซีและแฟร์เรลล์สนใจกันและกันนักแสดงนักแสดง. - บรูซ วิลลิส รับบท จอห์น แมคเคลน - จัสติน ลอง รับบท แมทธิว "แม็ต" แฟร์เรลล์ - ทิโมธี โอลิแฟนท์ รับบท โทมัส เกเบรียล - แมรี อลิซาเบธ วินสตีด รับบท ลูซี เจนเนโร-แมคเคลน - แม็คกี้ คิว รับบท มาอิ หลิน - เควิน สมิธ รับบท เฟรเดริก "วอร์ล็อก" คาลูดิส - คลิฟ เคอร์ติส รับบท มิเกล โบว์แมน - โจนาทาน ซาดาวสกี รับบท เทรย์ - เอดูอาร์โด คอสตา รับบท เอเมอร์สัน - ซีริล ราฟาเอลลิ รับบท แรนด์ - ยอร์โก้ คอนสแตนติน รับบท รุสโซ - คริส ปาเลอร์โม รับบท เดล - แอนดรู ฟรีดแมน รับบท แคสเปอร์ - เซลโก้ อิวาเนก รับบท เจ้าหน้าที่โมลินา - คริสติน่า ชาง รับบท เทย์เลอร์ - ซุง กัง รับบท ราจ - ทิม รัส รับบท เจ้าหน้าที่ซัมเมอร์</doc>
