<doc id="508767" url="https://th.wikipedia.org/wiki?curid=508767" title="ปองพล กุลชัยรัตนา">ปองพล กุลชัยรัตนา ปองพล กุลชัยรัตนา เกิดวันที่ 29 ตุลาคม พ.ศ. 2531 เป็นนักกีฬายิงปืนทีมชาติไทย ผู้ซึ่งได้รับเหรียญทองในซีเกมส์ครั้งที่ 24 และ 25 รวมถึงได้รับเหรียญทองแดงในกีฬามหาวิทยาลัยโลก และเป็นผู้ครองแชมป์รายการยิงปืนชิงชนะเลิศแห่งประเทศไทย ประจำปี 2554 ปัจจุบัน ปองพลเป็นนักศึกษาระดับปริญญาโทคณะบริหารธุรกิจ มหาวิทยาลัยกรุงเทพประวัติ ประวัติ. ปองพล กุลชัยรัตนา เป็นบุตรชายของวรพล กุลชัยรัตนา ซึ่งเป็นนักกีฬายิงปืนเช่นดียวกัน ปองพลเริ่มฝึกยิงปืนในช่วงที่มีอายุได้ 11 ปีจากการสนับสนุนโดยพ่อของเขาเอง ต่อมาเขาได้มีโอกาสเข้าแข่งขันกีฬาเยาวชนแห่งชาติในนามทีมนนทบุรี และได้รับเหรียญทองแดงจากการแข่งขันดังกล่าว ในเดือนพฤศจิกายน พ.ศ. 2551 ปองพลเข้าแข่งขันรายการไทยแลนด์โอเพ่นชูตติ้งแชมเปี้ยนชิพส์ 2008 โดยเขาได้รับเหรียญทองจากประเภทบุคคลปืนสั้นมาตรฐาน และประเภททีม เดือนพฤศจิกายน พ.ศ. 2552 ปองพลเข้าแข่งขันกีฬายิงปืนชิงชนะเลิศแห่งเอเชียอาคเนย์หรือซีซ่า ครั้งที่ 33 ซึ่งเขาได้เหรียญทองจากประเภททีมปืนสั้นมาตรฐาน จากนั้น ในเดือนธันวาคม ปองพลเข้าแข่งขันซีเกมส์ 2009 ซึ่งจัดขึ้น ณ กรุงเวียงจันทน์ ประเทศลาว โดยเขาได้รับเหรียญทองจากประเภทปืนสั้นยิงช้า 50 เมตรบุคคล ด้วยคะแนนรวม 648 คะแนน, เหรียญทองแดงประเภทปืนสั้นยิงช้าทีมชาย และเหรียญทองแดงในประเภทปืนสั้นยิงเร็วชาย เดือนเมษายน พ.ศ. 2553 ปองพลเข้าแข่งขันเพื่อรับการคัดเลือกนักกีฬาทีมชาติไทยในเอเชียนเกมส์ 2010 โดยในประเภทปืนสั้นยิงช้าชาย เขาได้อันดับ 1 ด้วย 551 (-8x) คะแนน ซึ่งขึ้นนำนักกีฬาทีมชาติรุ่นพี่อย่างจักรกฤษณ์ พณิชย์ผาติกรรม ที่เป็นอันดับ 2 ของการคัดตัว สำหรับการคัดตัวในประเภทปืนสั้นชนวนกลาง ปองพลได้อันดับ 1 ด้วยคะแนนรวมที่ 582 (-12x) คะแนน และในเดือนพฤษภาคม ได้มีการคัดตัวประเภทปืนสั้นอัดลมชาย ซึ่งปองพลได้อันดับ 1 ด้วยคะแนนรวมที่ 1,731 คะแนน ส่วนในเดือนตุลาคม ปองพลเข้าแข่งขันกีฬายิงปืนชิงชนะเลิศแห่งประเทศไทย ประจำปี 2553 โดยเขาได้รับรางวัลเหรียญทองในประเภทปืนสั้นชนวนกลางด้วยคะแนนรวม 580 (-18x) คะแนน เดือนกันยายน พ.ศ. 2554 ปองพลได้รับรางวัลเหรียญทองจากการแข่งขันยิงปืนชิงชนะเลิศแห่งเอเชียอาคเนย์หรือซีซ่า ครั้งที่ 35 ซึ่งจัดขึ้น ณ กรุงเวียงจันทน์ ประเทศลาว ทั้งในประเภทปืนสั้นยิงช้าบุคคล และปืนสั้นอัดลมชายบุคคล เดือนพฤษภาคม พ.ศ. 2555 ปองพลเข้าแข่งขันรายการกีฬามหาวิทยาลัยแห่งประเทศไทย ครั้งที่ 39 เขาได้รับเหรียญทองในประเภทปืนสั้นยิงช้าบุคคลชาย และปืนสั้นยิงช้าทีมชาย จากนั้น ในเดือนธันวาคมของปีเดียวกันนี้ ปองพลเข้าแข่งขันกีฬาแห่งชาติ ครั้งที่ 41 ให้แก่ทีมนนทบุรี และได้รับเหรียญทองแดงจากการแข่งปืนสั้นยิงช้าทีมชาย เดือนมกราคม พ.ศ. 2556 ปองพลเข้าแข่งขันรายการกีฬามหาวิทยาลัยแห่งประเทศไทย ครั้งที่ 40 ซึ่งเขาได้รับรางวัลเหรียญทองในประเภทปืนสั้นอัดลมบุคคลชาย และปืนสั้นอัดลมทีมชาย</doc>
