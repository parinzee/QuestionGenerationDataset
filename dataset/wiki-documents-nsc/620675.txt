<doc id="620675" url="https://th.wikipedia.org/wiki?curid=620675" title="ลาม็อง">ลาม็อง ลาม็อง (; ) เป็นนวนิยายอัตชีวประวัติของมาร์กูริต ดูราส นักเขียนและผู้กำกับภาพยนตร์ชาวฝรั่งเศส ตีพิมพ์ครั้งแรกเป็นภาษาฝรั่งเศสเมื่อปี ค.ศ. 1984 แปลเป็นภาษาอื่น 43 ภาษาทั่วโลก รวมทั้งฉบับภาษาไทยในชื่อเรื่อง แรกรัก และสร้างเป็นภาพยนตร์อีโรติกเรื่อง กลัวทำไมถ้าใจเป็นของเธอ (The Lover) ในปี ค.ศ. 1992 กำกับโดยชาก-ช็อง อันโน นำแสดงโดยเหลียง เจียฮุย และเจน มาร์ช นวนิยายกล่าวถึงเวียตนามในปี ค.ศ. 1929 ในยุคอาณานิคมฝรั่งเศส เล่าเรื่องผ่านตัวละครเอกเป็นเด็กหญิงฝรั่งเศสวัย 15 ปีที่อาศัยอยู่กับแม่ พี่ชายและน้องชายในย่านเสื่อมโทรมของไซ่ง่อน เธอได้พบกับหนุ่มจีนวัย 27 ปี บุตรชายคนเดียวของคหบดีชาวจีน ซึ่งได้อาสาให้คนขับรถลีมูซีนประจำตัวเป็นผู้ขับรถรับส่งเธอระหว่างบ้านและโรงเรียน ต่อมาคนขับรถได้พาเธอไปส่งที่ห้องเช่าซอมซ่อของชายหนุ่ม เพื่อร่วมรักกันทุกวัน ความสัมพันธ์ของทั้งคู่จบลงเมื่อชายหนุ่มต้องขอยุติความสัมพันธ์ เพื่อไปแต่งงานแบบคลุมถุงชนกับหญิงสาวที่บิดาเป็นผู้เลือกให้ เด็กหญิงและครอบครัวเดินทางกลับฝรั่งเศส และไม่ได้พบกับชายหนุ่มอีกเลย เมื่อนวนิยายได้รับการดัดแปลงเป็นภาพยนตร์ ดูราสให้สัมภาษณ์ว่าเรื่องราวในนวนิยายมาจากเรื่องจริงในชีวิตของเธอ แต่ไม่ยอมเปิดเผยชื่อชายหนุ่มคนรักคนนั้น เธอกล่าวเพียงว่า เขาอพยพไปอยู่สหรัฐอเมริกาหลังเกิดสงครามกลางเมืองจีน และได้เสียชีวิตแล้ว</doc>
