<doc id="718819" url="https://th.wikipedia.org/wiki?curid=718819" title="พอตเตอร์มอร์">พอตเตอร์มอร์ พอตเตอร์มอร์ เป็นเว็บไซต์เกี่ยวกับแฮร์รี่ พอตเตอร์ ที่มุ่งเน้นไปที่เนื้อหาต่าง ๆ ของแฮร์รี่ พอตเตอร์ที่ไม่ได้ถูกเล่าในหนังสือ มานำเสนอเป็นรูปแบบต่าง ๆ ก่อตั้งโดยเจ. เค. โรว์ลิง ผู้เขียน ซึ่งได้ร่วมมือกันกับบริษัทโซนีในการพัฒนาเว็บไซต์ ตัวเว็บไซต์ได้มีการรวบรวมทั้งเนื้อหาที่ไม่เคยถูกเล่าถึง ภาพกราฟิกต่าง ๆ หนังสือเสียง หนังสืออิเล็กทรอนิกส์ ไว้อย่างครบถ้วน พอตเตอร์มอร์เปิดให้ทดลองใช้บริการในวันที่ 31 กรกฎาคม ค.ศ. 2011 ก่อนที่จะเปิดตัวอย่างเป็นทางการในวันที่ 14 เมษายน ค.ศ. 2012รายละเอียดเว็บไซต์ รายละเอียดเว็บไซต์. เว็บไซต์พอตเตอร์มอร์เริ่มมีโครงการพัฒนาขึ้นตั้งแต่ช่วงเดือนเมษายน ค.ศ. 2008 โดยทำการพัฒนาเป็นเวลา 2 ปี หลังจากนั้นได้มีการนับถอยหลังภาพแชแนลของเว็บไซต์ยูทูบและเปิดตัวเวอร์ชันทดลองของพอตเตอร์มอร์ในวันที่ 31 กรกฎาคม ค.ศ. 2011 โดยได้มีการเปิดรับสมัครสมาชิกเว็บแรกเริ่มที่หนึ่งล้านคน ก่อนจะเปิดตัวอย่างเป็นทางการในภายหลัง ภายในตัวเว็บไซต์พอตเตอร์มอร์ ผู้ใช้จะต้องทำการสมัครสมาชิกเพื่อเข้าใช้งานซึ่งไม่มีการเสียค่าใช้จ่ายใด ๆ หลังจากนั้นผู้ใช้จะต้องทำแบบทดสอบเพื่อคัดสรรเข้าบ้านต่าง ๆ ทั้งสี่หลังของฮอกวอตส์ หลังจากที่ได้บ้านก็จะสามารถใช้งานในส่วนต่าง ๆ ได้ไม่ว่าจะเป็นเลือกซื้อไม้กายสิทธิ์ สัตว์เลี้ยง หนังสือเรียน เป็นต้น โดยทั้งหมดเป็นการจำลองให้ผู้เล่นรู้สึกเหมือนเข้าไปเรียนในฮอกวอตส์จริง ๆ และสามารถทำคะแนนให้กับบ้านของตัวเองผ่านการเข้าชม เก็บสะสมไอเท็มต่าง ๆ ซึ่งจะมีการประกาศรางวัลบ้านดีเด่นในทุกปี ผู้ใช้สามารถอ่านเนื้อหาของแฮร์รี่ พอตเตอร์แต่ละภาคได้ โดยจะปรากฏเป็นข้อความและภาพสำคัญของแต่ละบทหรือฉาก โดยภาพได้ถูกออกแบบเป็นกราฟิกสวยงามพร้อมเสียงที่สามารถขยับได้ ภายในฉากต่าง ๆ ก็จะสามารถเก็บสะสมไอเท็มต่าง ๆ รวมไปถึงปลดล็อกเนื้อหาเพิ่มเติมของตัวละคร สถานที่ วัตถุต่าง ๆ ที่ไม่ได้กล่าวถึงในหนังสือจากเจ. เค. โรว์ลิงได้ พอตเตอร์มอร์ได้ปล่อยเนื้อหาครบทั้ง 7 ภาคในวันที่ 14 เมษายน ค.ศ. 2012 จนกระทั่งในเดือนเมษายน ค.ศ. 2014 พอตเตอร์มอร์ได้ร่วมกับโซนี่เพื่อพัฒนาเข้าสู่เฟสต่อไป วันที่ 22 กันยายน ค.ศ. 2015 พอตเตอร์มอร์ได้ผ่านกระบวนการยกเครื่องใหม่ และฟีเจอร์ต่างๆ ถูกนำออกไปแทบทั้งหมด โดยเว็บไซต์ปรับปรุงใหม่นี้จะมุ่งเน้นในส่วนของข้อมูลต่างๆ เป็นหลัก</doc>
