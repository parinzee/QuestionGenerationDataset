<doc id="109629" url="https://th.wikipedia.org/wiki?curid=109629" title="ไอโนะทะเนะ">ไอโนะทะเนะ ไอโนะทะเนะ (ญี่ปุ่น : 愛の種/โรมะจิ : Ai no Tane/คำแปล : ชนิดของความรัก) คือ เพลงซิงเกิลเปิดตัวอย่างไม่เป็นทางการของกลุ่มนักร้องหญิงญี่ปุ่นแนวเจ-ป็อปที่ชื่อมอร์นิงมุซุเมะ โดยได้รับการเปิดตัวภายใต้สังกัดอิสระเมื่อวันที่ 3 พฤศจิกายน พ.ศ. 2540 ซิงเกิลนี้ถูกนำไปรวมไว้ในผลงานอัลบั้มของมอร์นิงมุซุเมะอยู่หลายชุด ไม่ว่าจะเป็น มอร์นิงคอฟฟี (อัลบั้มเพลงซิงเกิลอย่างเป็นทางการเพลงแรก) เฟิรสต์ไทม์ (อัลบั้มเต็มชุดแรก) และ เบสต์! มอร์นิงมุซุเมะ (อัลบั้มรวมเพลงชุดแรก) นอกจากนั้น ในผลงานอัลบั้ม เออร์ลีซิงเกิลบอกซ์ ไอโนะทะเนะยังได้รับการบรรจุเอาไว้ในรูปแบบของเพลงบรรเลงอยู่ด้วยภายในแผ่นคาราโอเกะพิเศษอีกด้วยประวัติช่วงก่อนการผลิต ประวัติ. ช่วงก่อนการผลิต. พ.ศ. 2540 วงดนตรีร็อกของญี่ปุ่นที่ชื่อชารัม คิว ได้จัดโครงการประกวดพรสววรค์ทางด้านการร้องเพลงสำหรับผู้หญิงขึ้นมา โดยใช้ชื่อโครงการว่า โจะเซรกกุโวกะริซุโตะโอดิชง (女性ロックヴォーカリストオーディション) และได้ออกอากาศการประกวดดังกล่าวนี้ผ่านทางรายการโทรทัศน์ญี่ปุ่นที่ชื่อ อะซะยัง หลังจากสิ้นสุดการประกวดในครั้งนั้น สึงกุ นักร้องนำและโปรดิวเซอร์ของชารัมคิว ได้ให้โอกาสผู้ที่รับตำแหน่งรองชนะเลิศจากการประกวด 5 คน มาร่วมงานกับเขา โดยมีข้อแม้ว่า ทั้งห้าคนต้องร่วมกันทำให้เพลงซิงเกิลเปิดตัวของพวกเธอ ซึ่งก็คือเพลง "ไอโนะทะเนะ" นี้ จำหน่ายได้ถึง 50,000 ชุด ซึ่งพวกเธอก็ตกลงทำตามข้อแม้ดังกล่าว และได้รับการตั้งชื่อกลุ่มว่ามอร์นิงมุซุเมะ หลังจากนั้น การบันทึกเสียงเพลงไอโนะทะเนะก็เริ่มต้นขึ้นการผลิตและการจัดจำหน่าย การผลิตและการจัดจำหน่าย. กระบวนการการผลิตของเพลงไอโนะทะเนะเริ่มต้นเมื่อประมาณกลางเดือนกันยายน พ.ศ. 2540 ระหว่างการผลิต ทางกลุ่มมอร์นิงมุซุเมะต้องพบกับประเด็นปัญหาใหญ่เกี่ยวกับทรงผมของยูโกะ นากาซาวะ หนึ่งในสมาชิกของกลุ่ม เนื่องจาก นากาซาวะไว้ผมยาวตอนที่เธอถ่ายภาพลงหน้าปกซีดีครั้งแรก ซึ่งตรงกับช่วงเวลาที่กลุ่มยังไม่ได้เปิดตัวเพลงนี้ต่อสาธารณชน แต่ต่อมา เธอได้เปลี่ยนทรงผมใหม่ให้กลายเป็นทรงผมสั้น ทำให้ต้องมีการถ่ายภาพหน้าปกและถ่ายทำมิวสิกวิดีโอในท่อนที่เธอร้องใหม่ทั้งหมด ไอโนะทะเนะได้เปิดตัวและออกวางจำหน่ายในประเทศญี่ปุ่นเมื่อวันที่ 3 พฤศจิกายน ณ ชินไซบะชิ เมืองโอซะกะ ด้วยยอดจำหน่าย 16,610 ชุด และต่อมาในวันที่ 9 พฤศจิกายน ณ ฟุกุโอะกะ ด้วยยอดจำหน่าย 9,004 ชุด การจัดจำหน่ายยังดำเนินต่อไปถึงวันที่ 23 พฤศจิกายน ณ เมืองซัปโปะโระ ด้วยยอดจำหน่าย 14,853 ชุด ระหว่างการตระเวนเปิดตัวผลงานชิ้นนี้ คาโอริ อีดะ หนึ่งในสมาชิกอีกคนของกลุ่ม ต้องเข้าโรงพยาบาลอย่างกะทันหันเนื่องจากคอนแทคเลนส์ที่เธอใส่แตกจนเป็นเหตุให้ตาของเธอบอดชั่วขณะ เธอสามารถกลับมาร่วมกับกลุ่มได้ก่อนวันที่สี่ของการจัดจำหน่ายที่เมืองนะโงะยะ ซึ่งพวกเธอสามารถจำหน่ายไอโนะทะเนะได้ 9,533 ชุดที่นี่ หลังจากการตระเวนจำหน่ายซิงเกิลเพลงนี้เป็นเวลา 4 วัน สมาชิกมอร์นิงมุซุเมะรุ่นที่ 1 ทั้งห้าคนก็สามารถทำตามข้อแม้ที่สึงกุตั้งไว้ได้ และได้ร่วมทำงานอย่างเป็นทางการกับสึงกุในที่สุดคณะผู้สร้างคณะผู้สร้าง. - ซะเอะกิ เค็นโซ - ผู้แต่งคำร้อง - เท็ตสึทาโร ซะกุระอิ - ผู้แต่งทำนอง เรียบเรียง และประสานเสียง - กลุ่มนักร้องมอร์นิงมุซุเมะ รุ่นก่อตั้ง - ตำแหน่งนักร้อง- ประกอบด้วย ยูโกะ นากาซาวะ คาโอริ อีดะ นัตสึมิ อาเบะ อายะ อิชิงูโระ และอาซูกะ ฟูกูดะ - ยูจิ โยะโกะเซะนิ - ตำแหน่งกลอง - มะซะฮิกิ โระกุงะวะ - ตำแหน่งเบส - คิโยะชิ สึจิยะ - ตำแหน่งกีตาร์ - ชิง โคโนะ - ตำแหน่งเปียโนและคีย์บอร์ด</doc>
