<doc id="530577" url="https://th.wikipedia.org/wiki?curid=530577" title="พิทักษ์ รังสีธรรม">พิทักษ์ รังสีธรรม พิทักษ์ รังสีธรรม อดีตนักธุรกิจชาวไทยที่มีชื่อเสียง และอดีตสมาชิกสภาผู้แทนราษฎรจังหวัดตรัง (ส.ส.ตรัง) 1 สมัย นายพิทักษ์ เกิดเมื่อปี พ.ศ. 2485 ที่จังหวัดตรัง จบการศึกษาระดับชั้นประถมศึกษาปีที่ 6 ที่โรงเรียนทับเที่ยงฮั่วเฉียว และศึกษาต่อในระดับชั้นมัธยมศึกษาที่โรงเรียนตรังวิทยา จบไฮสกูลจากเมืองปีนัง ประเทศมาเลเซีย และสอบได้เกียรตินิยม จากนั้นได้ทำงานที่บริษัท มารูเบนิ จำกัด ซึ่งเป็นบริษัทของประเทศญี่ปุ่น ตามมาด้วยที่โรงแรมฟูจิ และที่สถานทูตประเทศสหรัฐอเมริกาประจำประเทศไทย จากนั้น นายพิทักษ์ได้เดินทางกลับจังหวัดตรังบ้านเกิด ประกอบธุรกิจหมู่บ้านจัดสรร "รังสีวิลลา" ในเขตเทศบาลนครตรัง และยังประสบความสำเร็จในธุรกิจหลาย ๆ ด้าน เช่น โรงแรมเอ็ม.พี.รีสอร์ต หรือที่รู้จักกันดีในชื่อ "โรงแรมเรือ", โรงยางพารา, เคเบิลทีวี, โรงเรียน เป็นต้น ในทางการเมือง นายพิทักษ์ ได้ลงสมัคร ส.ส. เป็นครั้งแรกในสังกัดพรรคก้าวหน้า ในการเลือกตั้งเมื่อปี พ.ศ. 2529 แต่ไม่ได้รับการเลือกตั้ง จนกระทั่งในครั้งที่ 2 เมื่อปี พ.ศ. 2531 ได้รับการเลือกตั้งในสังกัดพรรคประชาชน (ต่อมาได้ยุบพรรครวมกับพรรคชาติไทย) ซึ่งเป็นที่กล่าวขานกันพอสมควร เนื่องจากเป็น ส.ส. ได้ในเขตจังหวัดตรัง โดยที่มิได้สังกัดพรรคประชาธิปัตย์ จนได้ชื่อว่าเป็นคู่แข่งของนายชวน หลีกภัย ซึ่งต่อมาได้เป็นหัวหน้าพรรคประชาธิปัตย์ และนายกรัฐมนตรีคนที่ 20 ของประเทศไทย นายพิทักษ์ มีตำแหน่งทางการเมืองต่าง ๆ เช่น เลขาธิการรัฐมนตรีประจำสำนักนายกรัฐมมนตรี คณะกรรมาธิการเศรษฐกิจ สภาผู้แทนราษฎร และได้รับรางวัลทางสังคมต่าง ๆ เช่น รางวัลพระราชทานพ่อตัวอย่าง ประจำปี พ.ศ. 2536, รางวัลพระราชทาน "โล่ห์เสมาธรรมจักร" จากสมเด็จพระเทพรัตนราชสุดาฯ สยามบรมราชกุมารี และได้รับปริญญาดุษฎีบัณฑิต จากมหาวิทยาลัยเวสเทิร์นแปซิฟิค สาขาเศรษฐศาสตร์ ประเทศสหรัฐอเมริกา จากนั้นนายพิทักษ์ได้ลงเลือกตั้งในท้องถิ่นจังหวัดตรังอีกหลายครั้ง แต่ก็ไม่ประสบความสำเร็จ ทั้งสมาชิกวุฒิสภา (ส.ว.) หรือนายกองค์กรบริหารส่วนจังหวัด (อบจ.) นายพิทักษ์เสียชีวิตลงเมื่อเวลา 00.39 น. ของวันที่ 3 ธันวาคม พ.ศ. 2550 ที่โรงพยาบาลบำรุงราษฎร์ กรุงเทพมหานคร ด้วยภาวะแทรกซ้อนของหลายอาการทั้งน้ำท่วมปอด และเกิดความผิดปกติของตับ ซึ่งเดิมนายพิทักษ์ก็ได้ป่วยด้วยโรคเบาหวานมาก่อนแล้ว สิริอายุได้ 65 ปี</doc>
