<doc id="747374" url="https://th.wikipedia.org/wiki?curid=747374" title="การปฏิวัติเราะมะฎอน">การปฏิวัติเราะมะฎอน การปฏิวัติเราะมะฎอน () หรือ การปฏิวัติ 8 กุมภาพันธ์ (8 February Revolution) หรือ การปฏิวัติในอิรัก เดือนกุมภาพันธ์ พ.ศ. 2506 (February 1963 coup d'état in Iraq) เป็นการปฏิวัติที่นำโดยพรรคบาธของอิรัก เพื่อโค่นล้มอิบด์ อัล-คะริม กอซิม (Abd al-Karim Qasim) นายกรัฐมนตรีอิรักในขณะนั้น เกิดขึ้นระหว่างวันที่ 8–10 กุมภาพันธ์ ค.ศ. 1963 เหตุการณ์นี้เกิดขึ้นในวันที่ 14 ของเดือนเราะมะฎอน บางครั้งจึงเรียกว่า การรัฐประหาร วันที่ 14 เดือนเราะมะฎอน (14 Ramadan Coup) หลังการปฏิวัติ 14 กรกฎาคมที่กลุ่มนายทหารโค่นล้มพระเจ้าฟัยศ็อลที่ 2 แห่งอิรักและเปลี่ยนการปกครองเป็นระบอบสาธารณรัฐ ได้มีความพยายามในการรวมอิรักเข้ากับสหสาธารณรัฐอาหรับ แต่พรรคคอมมิวนิสต์อิรักได้ต่อต้านความคิดนี้ ในขณะนั้นความสัมพันธ์ของอิบด์ อัล-คะริม กอซิมกับกลุ่มนายทหารที่ร่วมการปฏิวัติกำลังตกต่ำ กอซิมจึงร่วมมือกับพรรคคอมมิวนิสต์ ทำให้พรรคคอมมิวนิสต์อิรักมีอิทธิพลมากขึ้น ภายหลังกอซิมพยายามลดอิทธิพลของพรรคคอมมิวนิสต์ด้วยการจับกุมผู้นำคนสำคัญและปลดอาวุธกองกำลังในพรรค ปัจจัยหนึ่งที่นำไปสู่การปฏิวัติคือความขัดแย้งระหว่างกอซิมและอับดุล ซะลาม อะริฟ (Abdul Salam Arif) ซึ่งเคยร่วมมือกันก่อการปฏิวัติ 14 กรกฎาคม การขับไล่กอซิมออกจากตำแหน่งเริ่มขึ้นในวันที่ 8 กุมภาพันธ์ มีการวางแผนมาแล้วตั้งแต่ปี ค.ศ. 1962 เดิมกำหนดเป็นวันที่ 18 มกราคม ก่อนจะเลื่อนไปวันที่ 25 มกราคม และเลื่อนอีกครั้งเป็นวันที่ 8 กุมภาพันธ์ หลังกอซิมเริ่มรับรู้ถึงความพยายามในการปฏิวัติ การปฏิวัติเริ่มขึ้นหลังการลอบสังหารผู้นำฝ่ายทหารอากาศของพรรคคอมมิวนิสต์และหน่วยยานเกราะเข้ายึดสถานีวิทยุ การปะทะกันระหว่างพรรคบาธและฝ่ายสนับสนุนกอซิมเกิดขึ้นอย่างหนักเป็นเวลาสองวัน ก่อนกอซิมจะยื่นข้อเสนอยอมจำนนแลกกับการเดินทางออกนอกประเทศอย่างปลอดภัย แต่ข้อเสนอของกอซิมถูกปฏิเสธ ในวันที่ 9 กุมภาพันธ์ กอซิมถูกนำตัวขึ้นไต่สวนและถูกตัดสินประหารชีวิต ศพของเขาถูกเผยแพร่ทางโทรทัศน์หลังจากนั้นไม่นาน หลังการปฏิวัติ อะเหม็ด ฮัสซัน อัล-บัคร (Ahmed Hassan al-Bakr) ได้ขึ้นเป็นนายกรัฐมนตรีอิรัก โดยมีอับดุล ซะลาม อะริฟเป็นประธานาธิบดี อย่างไรก็ตาม ความขัดแย้งภายในพรรคบาธก็ก่อให้เกิดการรัฐประหารอิรัก เดือนพฤศจิกายน พ.ศ. 2506 (November 1963 Iraqi coup d'état) ในเวลาต่อมา</doc>
