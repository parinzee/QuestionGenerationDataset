<doc id="130608" url="https://th.wikipedia.org/wiki?curid=130608" title="ณัฐ ยนตรรักษ์">ณัฐ ยนตรรักษ์ ณัฐ ยนตรรักษ์ เป็นนักเปียโน นักประพันธ์เพลงที่มีชื่อเสียงของไทย มีผลงานการเล่นเป็นที่ยอมรับในระดับนานาชาติ เป็นผู้ได้รับรางวัลศิลปาธร สาขาคีตศิลป์ จัดโดยสำนักงานศิลปวัฒนธรรมร่วมสมัย กระทรวงวัฒนธรรม ประจำปี พ.ศ. 2549 ณัฐ ยนตรรักษ์ จบการศึกษาจากโรงเรียนกรุงเทพคริสเตียนวิทยาลัย เคยร่วมคณะนักร้องประสานเสียง BCC Boys' Choir จบการศึกษาจาก คณะสถาปัตยกรรมศาสตร์ จุฬาลงกรณ์มหาวิทยาลัย และไปศึกษาต่อด้านดนตรี ที่ Goldsmiths' College ประเทศอังกฤษ และได้รับทุนศึกษาต่อด้านเปียโนที่มหาวิทยาลัยรีดดิง สมรสกับวงเดือน อินทราวุธ อดีตนักแสดงหญิง มีบุตร 3 คน ณัฐ มีผลงานแสดงดนตรีคลาสสิก และประพันธ์เพลงคลาสสิกที่นำเสนอความเป็นไทยไว้หลายเพลง รวมทั้งเพลง "สยามโซนาต้า" ที่แต่งขึ้นเพื่อเฉลิมพระเกียรติพระบาทสมเด็จพระปรมินทรมหาภูมิพลอดุลยเดช เนื่องในวโรกาสที่ทรงเจริญพระชนมายุ 72 พรรษา เมื่อ พ.ศ. 2542 ได้รับการยกย่องเป็นนักเปียโนฝีมือเลิศ (Piano Virtuoso) เป็นนักเปียโนชาวไทยคนแรกที่ได้รับการประกาศเกียรติคุณเป็น Steinway Artist และได้รับการประกาศเกียรติคุณเป็นศิลปินร่วมสมัย รางวัลศิลปาธร สาขาคีตศิลป์ ประจำปี พ.ศ. 2549 ณัฐ ยนตรรักษ์ และภรรยา เป็นคริสเตียน ปัจจุบันเปิดโรงเรียนสอนเปียโน ชื่อ ณัฐ สตูดิโอ มีลูกศิษย์ที่มีชื่อเสียง เช่น พลเอกเปรม ติณสูลานนท์ และเล่นดนตรีเพื่อการกุศล ผลงานเปียโนโซนาตาของณัฐ ชื่อ "Glory to Our Great Kings" ซึ่งแสดงเป็นครั้งแรกในคอนเสิร์ตเฉลิมฉลองพระราชพิธีกาญจนาภิเษก ในปี พ.ศ. 2537 และได้รับการบรรเลงในงานประชุมสหประชาชาติที่นิวยอร์กในเดือนตุลาคม พ.ศ. 2538</doc>
