<doc id="763012" url="https://th.wikipedia.org/wiki?curid=763012" title="รัฐธรรมนูญเม็กซิโก">รัฐธรรมนูญเม็กซิโก รัฐธรรมนูญเม็กซิโก มีชื่ออย่างเป็นทางการว่า ธรรมนูญการเมืองแห่งสหรัฐเม็กซิโก () เป็นรัฐธรรมนูญเม็กซิโกฉบับปัจจุบัน ร่างในเมืองซานเตียโกเดเกเรตาโร รัฐเกเรตาโร โดยสภาร่างรัฐธรรมนูญระหว่างการปฏิวัติเม็กซิโก ได้รับอนุมัติโดยสภารัฐธรรมนูญ (Constitutional Congress) เมื่อวันที่ 5 กุมภาพันธ์ ค.ศ. 1917 เป็นฉบับสืบทอดจากรัฐธรรมนูญฉบับ ค.ศ. 1857 และหลายฉบับก่อนหน้า รัฐธรรมนูญ ค.ศ. 1917 ฉบับปัจจุบัน เป็นรัฐธรรมนูญฉบับแรกในโลกที่กำหนดสิทธิทางสังคม ใช้เป็นตัวแบบสำหรับรัฐธรรมนูญไวมาร์ ค.ศ. 1919 และรัฐธรรมนูญรัสเซีย ค.ศ. 1918 บทบัญญัติที่สำคัญที่สุดบางข้อ ได้แก่ มาตรา 3, 27 และ 124 ซึ่งแสดงการเปลี่ยนแปลงลึกซึ้งในปรัชญาการเมืองเม็กซิโกซึ่งช่วยกำหนดกรอบฉากหลังทางการเมืองและสังคมแก่ประเทศเม็กซิโกในคริสต์ศตวรรษที่ 20 มาตรา 3 มุ่งจำกัดคริสตจักรโรมันคาทอลิกในเม็กซิโก และสถาปนาฐานสำหรับการศึกษาแบบฆราวาสภาคบังคับให้เปล่า มาตรา 27 นำมาซึ่งรากฐานสำหรับการปฏิรูปที่ดิน และมาตรา 123 ออกแบบมาเพื่อเสริมอำนาจภาคแรงงาน ซึ่งกำเนิดในปลายคริสต์ศตวรรษที่ 19 และสนับสนุนกลุ่มแยกที่เป็นฝ่ายชนะในการปฏิวัติเม็กซิโก มาตรา 3, 5, 24, 27 และ 130 จำกัดคริสตจักรโรมันคาทอลิกในเม็กซิโกอย่างรุนแรง และความพยายามใช้บังคับมาตราเหล่านี้อย่างเข้มงวดโดยประธานาธิบดีปลูตาร์โก กาเยส (ค.ศ. 1924–28) ใน ค.ศ. 1926 นำไปสู่ความขัดแย้งรุนแรงชื่อ สงครามกริสเตโร ใน ค.ศ. 1992 ในรัฐบาลการ์โลส ซาลีนัส เด กอร์ตารี มีการแก้ไขเพิ่มเติมรัฐธรรมนูญอย่างมีนัยสำคัญ โดยแก้ไขมาตรา 27 ให้รับประกันสิทธิทรัพย์สินเอกชนดีขึ้นและยุติการนำที่ดินมาจัดสรรใหม่ และมาตราที่จำกัดคริสตจักรโรมันคาทอลิกในเม็กซิโกถูกยกเลิกเป็นส่วนใหญ่</doc>
