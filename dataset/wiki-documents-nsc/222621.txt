<doc id="222621" url="https://th.wikipedia.org/wiki?curid=222621" title="มุนตาเซอร์ อัล-ไซดี">มุนตาเซอร์ อัล-ไซดี มุนตาเซอร์ อัล-ไซดี (; ) เป็นนักข่าวสถานีโทรทัศน์อัล-แบกแดดเดีย ชาวอิรัก เขามีชื่อเสียงไปทั่วโลกจากเหตุการณ์ขว้างรองเท้า เข้าใส่ จอร์จ ดับเบิลยู บุช อดีตประธานาธิบดีแห่งสหรัฐอเมริกา ระหว่างการแถลงข่าวต่อสื่อมวลชน ที่กรุงแบกแดด พร้อมกับนายนูรี อัล มาลิกี นายกรัฐมนตรีอิรัก เมื่อวันที่ 14 ธันวาคม พ.ศ. 2551 ในช่วงท้ายของการดำรงตำแหน่งประธานาธิบดีของบุช ในวัฒนธรรมอาหรับและมุสลิม การขว้างรองเท้าใส่บุคคลอื่น ถือเป็นการแสดงความลบหลู่ โดยอัล-ไซดีได้ขว้างรองเท้าใส่บุช เพื่อแสดงความเกลียดชังเนื่องจากบุชเป็นผู้สั่งการให้กองทัพสหรัฐก่อสงครามรุกรานอิรัก ทำให้มีประชาชนจำนวนมากต้องเสียชีวิต และไร้ที่อยู่ ภายหลังเหตุการณ์ อัล-ไซดี ถูกจับกุมโดยเจ้าหน้าที่รักษาความปลอดภัย และถูกตั้งข้อหาก่อการประทุษร้ายต่อผู้นำต่างชาติ เขาได้รับการยกย่องในหมู่ชาวอิรักว่าเป็นวีรบุุรุษ และชุมนุมเรียกร้องให้ทางการอิรักปล่อยตัวอัล-ไซดี ทำให้เกิดพฤติกรรมเลียนแบบต่อมาอีกหลายครั้ง รวมทั้งเหตุการณ์ที่มีผู้ประท้วงขว้างรองเท้าเข้าใส่นายเหวิน เจียเป่า นายกรัฐมนตรีของจีน ที่มหาวิทยาลัยเคมบริดจ์ เมื่อวันที่ 2 กุมภาพันธ์ พ.ศ. 2552 ศาลอิรักมีคำตัดสินเมื่อวันที่ 12 มีนาคม พ.ศ. 2552 ลงโทษจำคุกอัล-ไซดี เป็นเวลาสามปี ด้วยข้อหาประทุษร้ายต่อประมุขแห่งรัฐต่างชาติ</doc>
