<doc id="897075" url="https://th.wikipedia.org/wiki?curid=897075" title="ซะโดะ">ซะโดะ เมืองซะโดะ () หรือ เกาะซะโดะ เป็นเมืองในจังหวัดนีงะตะ ประเทศญี่ปุ่น ตั้งอยู่บนเกาะนอกชายฝั่งทางตะวันตกของจังหวัด ในอดีตเกาะแห่งนี้มีสถานะเป็นจังหวัดชื่อว่า จังหวัดไอกะวะ ก่อนที่ในปี 1876 จะถูกยุบรวมเข้าเป็นส่วนหนึ่งของจังหวัดนีงะตะ เทศบาลเมืองนี้มีอาณาเขตครอบคลุมทั่วทั้งเกาะ เกาะซะโดะถือเป็นเกาะที่ใหญ่เป็นอันดับ 6 ของญี่ปุ่นรองจาก 4 เกาะหลักและเกาะโอะกินะวะ บนเกาะแห่งนี้มีการค้นพบเครื่องปั้นดินเผาในยุคโจมง และตามพงศาวดาร นิฮงโชะกิ ระบุว่า ชาวมิชิฮะเซะมายังเกาะนี้ใน ค.ศ. 544ประวัติ ประวัติ. ในศตวรรษที่ 8 เมื่อการเมืองการปกครองบนเกาะหลักเริ่มเป็นระเบียบและเรียบร้อย เกาะที่ไม่สามารถเข้าถึงได้จึงถูกใช้เป็นดินแดนสำหรับการเนรเทศ การถูกเนรเทศมายังเกาะซะโดะเป็นโทษที่ร้ายแรงมากรองจากโทษประหารชีวิต บุคคลแรกๆที่ถูกเนรเทศมายังเกาะนี้คือ โฮะซุมิ โนะ อะโซะมิ โอะยุ (穂積朝臣老) ซึ่งต้องโทษจากการวิพากษ์วิจารณ์องค์จักรพรรดิ นอกจากนี้ อดีตจักรพรรดิจุนโตะกุยังทรงถูกเนรเทศมายังเกาะนี้หลังพ่ายแพ้ในสงครามโจกีวในปีค.ศ. 1221 อดีตจักรพรรดิทรงพระชนม์อยู่บนเกาะนี้ได้ 20 ปีแล้วจึงสวรรคต เศรษฐกิจของเกาะซะโดะบูมขึ้นอย่างมากในยุคเอะโดะจากการค้นพบแร่ทองคำในปีค.ศ. 1601 ทองคำจากเกาะซะโดะถือเป็นแหล่งรายได้สำคัญของรัฐบาลเอะโดะ การขาดแคลนแรงงานเหมืองในศตวรรษที่ 18 ทำให้เกิดคลื่นการอพยพครั้งที่สองมายังเกาะแห่งนี้ และการอพยพครั้งนี้เป็นไปโดยความสมัครใจหาใช่การลงโทษเช่นในอดีต คนที่อพยพมายังเกาะนี้ส่วนใหญ่เป็นคนไร้บ้าน รัฐบาลเอะโดะคาดหวังว่าการอพยพครั้งนี้จะเกิดประโยชน์ถึงสามทาง คือทั้งแก้ปัญหาขาดแคลนแรงงานเหมือง, แก้ปัญหาคนไร้บ้าน และทำรายได้ให้รัฐบาลมากขึ้น เหมืองซะโดะสามารถผลิตทองคำได้สูงสุดถึงปีละ 400 กิโลกรัม และผลิตเงินในปริมาณพอๆกัน เหมืองซะโดะยุติกิจการในปี ค.ศ. 1989ภูมิอากาศ</doc>
