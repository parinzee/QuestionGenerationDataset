<doc id="260933" url="https://th.wikipedia.org/wiki?curid=260933" title="แคว้นปกครองตนเองเตรนตีโน-อัลโตอาดีเจ">แคว้นปกครองตนเองเตรนตีโน-อัลโตอาดีเจ เตรนตีโน-อัลโตอาดีเจ () หรือ เตรนตีโน-ซืททีโรล () เป็นแคว้นหนึ่งในยี่สิบแคว้นและหนึ่งในห้าแคว้นปกครองตนเองของประเทศอิตาลี ตั้งอยู่ทางตอนเหนือของประเทศ ประกอบด้วย 2 จังหวัด ได้แก่ เตรนโตและบอลซาโน พื้นที่นี้เคยเป็นส่วนหนึ่งของจักรวรรดิออสเตรีย-ฮังการี (รวมถึงก่อนหน้านี้ ซึ่งคือจักรวรรดิออสเตรีย) เมื่อปี ค.ศ. 1815 และถูกรวมกับอิตาลีในปี ค.ศ. 1919ภูมิศาสตร์ ภูมิศาสตร์. แคว้นปกครองตนเองเตรนตีโน-อัลโตอาดีเจมีอาณาเขตติดต่อกับรัฐทีโรลของประเทศออสเตรียทางทิศเหนือ ติดต่อกับรัฐเกราบึนเดินของประเทศสวิตเซอร์แลนด์ทางทิศตะวันตกเฉียงเหนือ ติดต่อกับแคว้นลอมบาร์เดียทางทิศตะวันตก และติดต่อกับแคว้นเวเนโตทางทิศใต้ ครอบคลุมพื้นที่ 13,607 ตารางกิโลเมตร ลักษณะพื้นที่ส่วนใหญ่เป็นภูเขา และครอบคลุมพื้นที่โดโลไมส์และเทือกเขาแอลป์ทางใต้ จังหวัดปกครองตนเองบอลซาโนครอบคลุมพื้นที่ 7,400 ตารางกิโลเมตร พื้นที่แทบทั้งหมดเป็นภูเขาและป่าไม้ที่กว้างขวาง ติดกับแคว้นลอมบาร์เดียทางทิศตะวันตก จังหวัดปกครองตนเองเตรนโตทางทิศใต้ และแคว้นเวเนโตทางทิศตะวันออก มีลักษณะภูมิอากาศเป็นแบบภาคพื้นทวีป ในจังหวัดนี้มีแนวเขาหลายแห่งที่มีความสูงเกิน 3,000 เมตรจากระดับน้ำทะเล และมีแม่น้ำสายหลักไหลผ่าน คือแม่น้ำอาดีเจ ไหลจากทิศเหนือสู่ใต้ แคว้นมีอุณหภูมิเฉลี่ยประมาณ 12.2 องศาเซลเซียส และมีปริมาณน้ำฝนเฉลี่ย 717.7 มิลลิเมตรต่อปี และมีทางหลวงผ่านเทือกเขาแอลป์ คือ ทางผ่านเบร็นเนอร์ ซึ่งเชื่อมต่อกับประเทศออสเตรีย จังหวัดปกครองตนเองเตรนโตครอบคลุมพื้นที่กว่า 6,207 ตารางกิโลเมตร พื้นที่ส่วนใหญ่เป็นภูเขา (พื้นที่ร้อยละ 20 สูงกว่า 2,000 เมตร และร้อยละ 70 สูงกว่า 1,000 เมตร) และปกคลุมโดยป่าไม้ร้อยละ 50 ของพื้นที่ มีสภาพอากาศหลากหลายตามภูมิประเทศ ทั้งอากาศแบบเทือกเขาของเทือกเขาแอลป์และอากาศแบบเมดิเตอร์เรเนียน นอกจากนี้ยังเป็นจุดหมายปลายทางยอดนิยมแห่งหนึ่งของนักท่องเที่ยว คือเป็นที่เล่นสกีบนภูเขาสูงในฤดูหนาว และในฤดูร้อนยังสามารถชมทิวทัศน์หุบเขาที่กว้างใหญ่และทะเลสาบมากมาย (ทะเลสาบที่ใหญ่ที่สุดคือ ทะเลสาบการ์ดา)การแบ่งเขตการปกครอง การแบ่งเขตการปกครอง. แคว้นปกครองตนเองเตรนตีโน-อัลโตอาดีเจประกอบด้วย 2 จังหวัดปกครองตนเอง และมีเทศบาล (โคมูนี) ทั้งหมด 339 เทศบาล แบ่งออกเป็นจังหวัดบอลซาโน 116 เทศบาล และจังหวัดเตรนโต 223 เทศบาล</doc>
