<doc id="165786" url="https://th.wikipedia.org/wiki?curid=165786" title="ชนิด สายประดิษฐ์">ชนิด สายประดิษฐ์ ชนิด สายประดิษฐ์ (15 มกราคม พ.ศ. 2456 - 15 มิถุนายน พ.ศ. 2553) เป็นนักเขียน นักแปล เจ้าของนามปากกา จูเลียต และเป็นภรรยาของ กุหลาบ สายประดิษฐ์ ได้รับการเชิดชูเกียรติ รางวัลนราธิป ประจำปี พ.ศ. 2544 ชนิด สายประดิษฐ์ เดิมชื่อ ชนิด ปริญชาญกล เกิดที่ย่านรองเมือง เป็นบุตรคนโตในจำนวน 6 คน ของขุนชาญรถกล กับนางเขียว ปริญชาญกล จบการศึกษาจากคณะอักษรศาสตร์ จุฬาลงกรณ์มหาวิทยาลัย เมื่อ พ.ศ. 2477 ได้พบกับกุหลาบ สายประดิษฐ์ เมื่อ พ.ศ. 2475 และแต่งงานกันเมื่อ พ.ศ. 2478 หลังจบการศึกษา ได้ไปเป็นครูสอนหนังสือที่ โรงเรียนฝึกหัดครูเพชรบุรีวิทยาลงกรณ์ ต่อมาย้ายไปสอนที่วิทยาลัยครูสวนสุนันทา ขณะเดียวกันก็ศึกษาต่อกฎหมาย ที่มหาวิทยาลัยธรรมศาสตร์ ชนิด สายประดิษฐ์ เริ่มงานแปลหนังสือตั้งแต่สมัยเรียนที่คณะอักษรศาสตร์ ตีพิมพ์ใน "ประชาชาติ รายสัปดาห์" เรื่องแรกคือเรื่อง "ความรักของ เจน แอร์" ใช้นามปากกาว่า "จูเลียต" ซึ่งตั้งให้โดย กุหลาบ สายประดิษฐ์ ชนิด สายประดิษฐ์ มีบุตรกับ กุหลาบ สายประดิษฐ์ 2 คน คือ แพทย์หญิงสุรภิน สายประดิษฐ์ (แอ๊ว) และ สุรพันธ์ สายประดิษฐ์ (อี๊ด) ชนิด ได้เดินทางไปใช้ชีวิตร่วมกับกุหลาบ ขณะลี้ภัยอยู่ที่ประเทศจีน ตั้งแต่ พ.ศ. 2505 เป็นเวลา 12 ปี จนกระทั่งกุหลาบ สายประดิษฐ์ เสียชีวิตในเดือนมิถุนายน พ.ศ. 2517 ชนิด สายประดิษฐ์ ถึงแก่กรรมด้วยโรคมะเร็ง เมื่อวันที่ 15 มิถุนายน 2553 สิริอายุได้ 97 ปี</doc>
