<doc id="379405" url="https://th.wikipedia.org/wiki?curid=379405" title="แม่น้ำเซนต์ลอว์เรนซ์">แม่น้ำเซนต์ลอว์เรนซ์ แม่น้ำเซนต์ลอว์เรนซ์ () เป็นแม่น้ำในรัฐออนแทรีโอและรัฐควิเบก ประเทศแคนาดา มีความยาว 1,197 กิโลเมตร ปากแม่น้ำมีความกว้างมากถึง 145 กิโลเมตร โดยถือเป็นปากแม่น้ำที่ใหญ่ที่สุดในโลก มีเกาะตั้งอยู่บนลำน้ำหลายเกาะ บางตอนขยายกว้างออกเป็นทะเลสาบขนาดเล็ก แม่น้ำไหลออกจากทะเลสาบออนแทรีโอขึ้นไปทางตะวันออกเฉียงเหนือ เป็นเส้นเขตแดนระหว่างรัฐนิวยอร์ก สหรัฐอเมริกากับรัฐออนแทรีโอ ประเทศแคนาดา จนถึงเมืองคอร์นวอลล์ ไหลผ่านเข้ารัฐควิเบกทางตอนใต้และไหลต่อไปทางทิศตะวันออกเฉียงเหนือ จนลงอ่าวเซนต์ลอว์เรนซ์ มหาสมุทรแอตแลนติก มีแควสำคัญ ได้แก่ แม่น้ำออตตาวา แม่น้ำแซงมอรีซ และแม่น้ำแซกิเนย์ไหลมาบรรจบทางด้านเหนือ แม่น้ำริเชลู แม่น้ำยาแมสกา แม่น้ำเซนต์แฟรนซิส และแม่น้ำโชดีแยร์ไหลมาบรรจบทางด้านใต้ เมืองสำคัญที่ตั้งอยู่ริมฝั่งแม่น้ำได้แก่ มอนทรีออลและควิเบก เรือขนาดใหญ่สามารถเดินเรือได้ตลอดทั้งสาย เนื่องจากมีการขุดคลอง สร้างเขื่อนและประตูน้ำไว้เป็นระยะ ๆ เพื่อให้มีร่องน้ำลึกสม่ำเสมอ เส้นทางเดินเรือนี้เรียกว่า เซนต์ลอว์เรนซ์ซีเวย์ ยังสามารถเดินเรือมายังกลุ่มทะเลสาบเกรตเลกส์ได้อีกด้วย</doc>
