<doc id="11269" url="https://th.wikipedia.org/wiki?curid=11269" title="สวนแสนปาล์ม">สวนแสนปาล์ม สวนแสนปาล์ม เป็นสวนพฤกษศาสตร์ของพืชเฉพาะวงศ์ปาล์ม นับเป็นแหล่งรวบรวมปาล์มที่ใหญ่ที่สุดแห่งหนึ่งของประเทศไทย ตั้งอยู่ภายในศูนย์ส่งเสริมและฝึกอบรมเกษตรแห่งชาติ มหาวิทยาลัยเกษตรศาสตร์ วิทยาเขตกำแพงแสน จังหวัดนครปฐม โดยมีเนื้อที่ประมาณ 40 ไร่ประวัติ ประวัติ. อาจารย์ปิฏฐะ บุนนาค ผู้บุกเบิกการส่งเสริมปลูกและให้ความรู้เรื่องปาล์ม และได้สะสมพันธุ์ปาล์มเป็นจำนวนมาก เมื่อ พ.ศ. 2536 จึงได้รวบรวมพันธุ์ปาล์ม จัดการเพาะ ปลูก ขุดย้าย มาปลูกไว้ในบริเวณดังกล่าว โดยมีพันธุ์ปาล์มจากแหล่งต่าง ๆ ทั้งภายในและต่างประเทศ ปัจจุบันมีปาล์มประมาณ 260 ชนิด แต่มีจำนวนทั้งหมดหลายหมื่นต้น สำหรับที่มาของคำว่า สวนแสนปาล์ม หมายความว่า มีปาล์มจำนวนมาก และยังตั้งให้สอดคล้องกับอำเภอกำแพงแสน อันเป็นที่ตั้งของวิทยาเขตแห่งนี้ด้วยที่ตั้ง ที่ตั้ง. สวนแสนปาล์มตั้งอยู่ทางทิศใต้ของวิทยาเขตกำแพงแสน โดยอยู่นอกรั้วของส่วนหลักของวิทยาเขต มหาวิทยาลัยเกษตรศาสตร์ วิทยาเขตกำแพงแสน ด้านหน้าติดกับถนนที่แยกจากทางหลวงหมายเลข 321 แยกเข้าทางหลวงหมายเลข 346 มาประมาณ 1 กิโลเมตร (ถนนชลประทาน หรือถนนสายพนมทวน หรือถนนพระแท่นดงรัง ถนนสายนี้ ตรงไปยัง อ.พนมทวน จ.กาญจนบุรี) มีป้ายบอก สวนแสนปาล์ม ด้านซ้ายมือ และใกล้ๆ กันเป็นป้ายของศูนย์ส่งเสริมและฝึกอบรมการเกษตรแห่งชาติ มหาวิทยาลัยเกษตรศาสตร์ปาล์มในสวน ปาล์มในสวน. พื้นที่ส่วนแสนปาล์มนั้นแบ่งเป็นหลายส่วน มีการปลูกปาล์มหลากหลายชนิดทั่วพื้นที่ ปลูกคละชนิดกันบ้าง บางส่วนก็มีชนิดเดียวกันจำนวนสิบ ๆ ต้นด้วยกัน เหมาะสำหรับผู้ที่ต้องการศึกษาเรื่องปาล์มโดยเฉพาะ และยังเป็นที่พักผ่อนหย่อนใจได้ด้วย ปาล์มที่ปลูกไว้ มีทั้งขนาดเล็ก เช่น จั๋ง, หวาย จนถึงขนาดกลางอย่าง ระกำ, จาก, สิบสองปันนา จนถึงปาล์มขนาดใหญ่ เช่น ตาลฟ้า, อินทผลัม, ปาล์มน้ำพุ เป็นต้น สวนแสนปาล์มนับเป็นแหล่งท่องเที่ยวเชิงวิทยาศาสตร์ที่น่าสนใจแห่งหนึ่งในภาคกลาง ที่สามารถเข้าไปเที่ยวชม หาความรู้ได้โดยไม่ต้องเสียค่าใช้จ่ายใด ๆ</doc>
