<doc id="787525" url="https://th.wikipedia.org/wiki?curid=787525" title="วัคซีนป้องกันโรคท้องร่วงจากเชื้อไวรัสโรตา">วัคซีนป้องกันโรคท้องร่วงจากเชื้อไวรัสโรตา วัคซีนป้องกันโรคท้องร่วงจากเชื้อไวรัสโรตา เป็นวัคซีนที่ป้องกันการติดเชื้อไวรัสโรตา ซึ่งเป็นไวรัสสำคัญที่ก่อให้เกิดโรคท้องร่วงโดยเฉพาะในกลุ่มเด็กเล็ก วัคซีนสามารถป้องกันการเกิดท้องร่วงรุนแรงได้ร้อยละ 15-34 ในประเทศกำลังพัฒนา และ ป้องกันได้ถึงร้อยละ 37-96 ในประเทศที่พัฒนาแล้ว วัคซีนแสดงให้เห็นว่าสามารถลดอัตราการตายจากโรคท้องร่วงในเด็กเล็กได้ การให้ภูมิคุ้มกันในเด็กทารกสามารถลดการเกิดโรคท้องร่วงจากเชื้อไวรัสโรตาในคนที่มีอายุมากกว่า หรือคนที่ไม่ได้รับภูมิคุ้มกันได้ องค์การอนามัยโลกแนะนำวัคซีนป้องกันโรคท้องร่วงจากเชื้อไวรัสโรตาเป็นวัคซีนประจำ โดยเฉพาะในพื้นที่ที่พบอัตราป่วยได้บ่อย นอกจากการให้ภูมิคุ้มกันแล้ว ควรส่งเสริมการให้นมมารดา การรณรงค์การล้างมือ และ ส่งเสริมสุขาภิบาลอาหารและน้ำร่วมด้วย วัคซีนป้องกันโรคท้องร่วงจากเชื้อไวรัสโรตาบริหารวัคซีนโดยการให้ทางปาก และต้องให้ 2-3 ครั้ง สามารถเริ่มให้ได้ตั้งแต่เด็กมีอายุ 6 สัปดาห์เป็นต้นไป วัคซีนทำจากไวรัสที่ทำให้อ่อนแรงลง มีความปลอดภัยค่อนข้างสูงแม้ในกลุ่มผู้ป่วย HIV/AIDS แต่เดิมนั้น พบว่าวัคซีนป้องกันการติดเชื้อโรตารุ่นก่อนๆมีความสัมพันธ์กับการเกิดลำไส้กลืนกัน ( intussusception) แต่วัคซีนรุ่นใหม่ไม่พบว่ามีความสัมพันธ์ชัดเจนกับการเกิดภาวะลำไส้กลืนกัน อย่างไรก็ดีเนื่องจากอาจมีความเสี่ยงอยู่ จึงไม่แนะนำให้ให้วัคซีนในทารกที่เคยมีประวัติว่ามีภาวะลำไส้กลืนกันมาก่อน  วัคซีนป้องกันการติดเชื้อโรตาใช้ครั้งแรกในประเทศสหรัฐอเมริกาในปี 2006 และยังเป็นวัคซีนที่อยู่ในทะเบียนยาที่จำเป็นขององค์การอนามัยโลก ราคาขายส่งในปี 2014 อยู่ที่  6.96 ถึง 20.66 เหรียญสหรัฐฯ ต่อ 1 ครั้งการให้วัคซีน ข้อมูลอ้างอิง</doc>
