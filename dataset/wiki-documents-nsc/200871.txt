<doc id="200871" url="https://th.wikipedia.org/wiki?curid=200871" title="ทัวร์กอน">ทัวร์กอน ทัวร์กอน (Turgon) เป็นตัวละครเอกตัวหนึ่งในปกรณัมเรื่อง ซิลมาริลลิออน ของ เจ. อาร์. อาร์. โทลคีน พระองค์เป็นเอลฟ์ชาว โนลดอร์ เป็นโอรสองค์ที่สองของฟิงโกลฟิน ซึ่งเป็นโอรสของฟินเว จอมกษัตริย์แห่งโนลดอร์ ทรงมีพี่ชายหนึ่งองค์คือ ฟิงกอน และน้องสาวหนึ่งองค์ คือ อาเรเดล ท่านหญิงขาว ชื่อ 'ทัวร์กอน' เป็นภาษาซินดาริน แผลงมาจากคำเควนยาว่า ทูรูคาโน (Turukáno) มีความหมายว่า 'เจ้าชายผู้กล้าหาญ'ประวัติ ประวัติ. ทัวร์กอนเดินทางจากอามันมายังมิดเดิลเอิร์ธพร้อมกับทัพโนลดอร์ภายใต้การนำของฟิงโกลฟินพระบิดา แม้ว่าที่จริงแล้วจะมิได้เต็มใจก็ตาม เมื่อทัพโนลดอร์ส่วนใหญ่ถูกเฟอานอร์ทิ้งไว้ริมชายฝั่ง ก็พากันเดินทางข้ามทุ่งน้ำแข็งเฮลคารัคเซเพื่อมายังมิดเดิลเอิร์ธ ภรรยาของทัวร์กอนชื่อ เอเลนเว เสียชีวิตในระหว่างการเดินทางครั้งนี้ ทัวร์กอนมีพระธิดาองค์เดียวชื่อ อิดริล เคเลบรินดัล เมื่อบรรดาเจ้านายโนลดอร์พากันตั้งอาณาจักรบนมิดเดิลเอิร์ธ ทัวร์กอนได้ไปอาศัยอยู่ที่เนฟรัสต์ สร้างเมืองริมชายฝั่งของตนขึ้นชื่อว่า วินยามาร์ พลเมืองในความปกครองของอาณาจักรนี้มีทั้งชาวโนลดอร์และซินดาร์ปะปนกัน ทัวร์กอนเป็นเพื่อนสนิทกับฟินร็อด เฟลากุนด์ ผู้มีศักดิ์เป็นลูกพี่ลูกน้องด้วย ทั้งสองมักเดินทางท่องเที่ยวไปด้วยกัน คราวหนึ่งขณะล่องแม่น้ำซิริออน เทพอุลโมบันดาลนิมิตให้แก่คนทั้งสองให้เสาะหาที่ซ่อนตัวเป็นอาณาจักรที่มั่นคง เพื่อให้รอดพ้นจากเงื้อมเงาของมอร์ก็อธ หลังจากนิมิตนั้นหลายปี อุลโมจึงช่วยดลใจให้ทัวร์กอนค้นพบหุบเขาทุมลาเดนภายในวงล้อมของเทือกเขาวงแหวน ทัวร์กอนเริ่มสร้างอาณาจักรใหม่ขึ้นที่นี่และลอบอพยพผู้คนจากเนฟรัสต์มาจนหมด อาณาจักรลับแลในหุบเขานี้ชื่อว่า กอนโดลิน ไม่มีใครสามารถเข้าไปถึงที่มั่นแห่งนี้ได้ แม้แต่กับพวกเอลฟ์ทั่วไปก็เพียงเคยได้ยินชื่อเท่านั้น ทัวร์กอนเคยให้ความช่วยเหลือแก่ฮูรินและฮูออร์ มนุษย์แห่งตระกูลฮาดอร์ และยังได้ยกทัพออกไปช่วยรบในสงครามเนียร์นายธ์อาร์นอยดิอัด อันเป็นสงครามที่ฝ่ายเอลฟ์และมนุษย์สูญเสียอย่างมากที่สุด นับแต่นั้นชาวกอนโดลินก็ไม่ยอมย่างออกนอกนครอีกเลย จนกระทั่ง ทูออร์ บุตรแห่งฮูออร์ เดินทางมาถึงด้วยความช่วยเหลือของเทพอุลโม ทัวร์กอนรับอุปถัมภ์ทูออร์ไว้ ต่อมาภายหลังเขาได้แต่งงานกับเจ้าหญิงอิดริล ด้วยความริษยาของญาติผู้หนึ่งคือมายกลิน ที่ตกหลุมรักอิดริลเช่นกัน ความริษยาของมายกลินเป็นต้นเหตุนำความพินาศมาสู่นครกอนโดลิน ทัพมอร์ก็อธสามารถยกมาตีนครลึกลับได้เมื่อได้ล่วงรู้ถึงเส้นทางลับ ทัวร์กอนสิ้นพระชนม์ในการรบครั้งนี้แผนผังตระกูล</doc>
