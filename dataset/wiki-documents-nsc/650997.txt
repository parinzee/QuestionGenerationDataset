<doc id="650997" url="https://th.wikipedia.org/wiki?curid=650997" title="ไลศราม สริตา เทวี">ไลศราม สริตา เทวี ไลศราม สริตา เทวี (; 1 มีนาคม พ.ศ. 2528 — ) เป็นนักมวยสากลสมัครเล่นทีมชาติอินเดีย มาจากรัฐมณีปุระ เคยได้แชมป์โลกมวยสากลสมัครเล่นหญิงในรุ่นไลท์เวท ใน พ.ศ. 2552 เธอได้รับรางวัลอรชุนะ (Arjuna award) จากรัฐบาลอินเดีย สริตา เทวีเกิดในครอบครัวเกษตรกรที่ยากจน เธอเริ่มชกมวยเมื่อ พ.ศ. 2543 โดยได้แรงบันดาลใจจากมูฮัมหมัด อาลี ในปีต่อมา ได้ติดทีมชาติอินเดียมาแข่งขันมวยสากลสมัครเล่นชิงแชมป์เอเชียที่กรุงเทพฯ และได้เหรียญเงิน จากนั้น เธอได้เหรียญรางวัลจำนวนมากจากการแข่งขัน รวมทั้งเหรียญทองมวยสากลสมัครเล่นชิงแชมป์โลกที่นิวเดลีเมื่อ พ.ศ. 2549 และได้เหรียญเงินจากการแข่งขันกีฬาเครือจักรภพอังกฤษเมื่อ พ.ศ. 2557 สริตา เทวีเข้าแข่งขันกีฬาเอเชียนเกมส์ พ.ศ. 2557 ที่อินช็อน เกาหลีใต้ ในรุ่นไลท์เวท เธอสามารถชกชนะจนถึงรอบรองชนะเลิศพบกับ พัก จีนา เมื่อ 30 กันยายน เธอถูกตัดสินให้แพ้ 0–3 ทั้งที่เธอสามารถชกพักจนถูกนับได้ และเป็นฝ่ายคุมเกมได้หมด กรรมการตัดสินในรายการนี้ได้แก่บราฮัม โมฮามัด (Braham Mohamad) จากตูนิเซีย อัลบีโน โฟตี (Albino Foti) จากอิตาลี และ มารีอุสซ์ โยเซฟ กอร์นี (Mariusz Josef Gorny) จากโปแลนด์ สามีของเธอได้ประท้วงผลการแข่งขันแต่ไม่สำเร็จ ทำให้เธอปฏิเสธที่จะรับเหรียญรางวัล</doc>
