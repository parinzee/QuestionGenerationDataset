<doc id="237599" url="https://th.wikipedia.org/wiki?curid=237599" title="บาตัม">บาตัม บาตัม (Batam) เป็นเกาะและเป็นเมืองหนึ่งในจังหวัดหมู่เกาะเรียว ของประเทศอินโดนีเซีย เป็นที่รู้จักกันดีในฐานะพื้นที่เขตการค้าเสรีของสามเหลี่ยมเศรษฐกิจซิโจรี (SIJORI Growth Triangle) อยู่ห่างจากชายฝั่งทางใต้ของสิงคโปร์ 20 กิโลเมตร เกาะนี้มีขนาด 715 ตารางกิโลเมตร มีประชากร 791,605 คน (พ.ศ. 2551) ภาษาทางการบนเกาะนี้คือ ภาษาอินโดนีเซีย แต่เนื่องจากประชากรส่วนใหญ่เป็นชาวจีน จึงมีการใช้ภาษาจีนหลายถิ่น เช่น แต้จิ๋ว ฮกเกี้ยน และภาษาจีนกลางด้วยภูมิศาสตร์ ภูมิศาสตร์. บาตัมอยู่ทางตะวันออกของคาริมุน (Karimun) และเกาะบูลัน (Bulan Island) ทางตะวันตกของบินตัน (Bintan) ทางเหนือของเรมปัง (Rempang) และทางใต้ของสิงคโปร์ โดยมีช่องแคบเรียว (Riau Strait หรือ Selat Riau) แยกระหว่างบาตัม และบินตัน ชุมชนหลักบนเกาะบาตัมได้แก่ เซกูปัง, โจโดห์, นาโกยา, สุไงปานาส, บาตัมเซ็นเตอร์, บาตูอัมปาร์ และเบงกองเศรษฐกิจ เศรษฐกิจ. ในราว พ.ศ. 2510 (ต้นคริสต์ทศวรรษ 1970) เกาะแห่งนี้อยู่ในช่วงการเปลี่ยนแปลงครั้งใหญ่ จากพื้นที่ทำป่าไม้ขนาดใหญ่ เป็นเขตอุตสาหกรรมและท่าเรือหลัก ประชากรเพิ่มขึ้นจากไม่กี่พันคนในราว พ.ศ. 2500 จนเป็นแสนคน ผลประโยชน์ทางเศรษฐกิจของเกาะนี้มาจากการอยู่ติดกับสิงคโปร์ และต้นทุนแรงงานต่ำ กับได้แรงจูงใจพิเศษจากรัฐบาล จึงเป็นแหล่งโรงงานอุตสาหกรรมจำนวนมากที่ดำเนินการโดยบริษัทของสิงคโปร์ การต่อเรือและการผลิตอุปกรณ์อิเล็กทรอนิกส์เป็นอุตสาหกรรมหลักของเกาะนี้ นอกจากนี้ยังมีแหล่งท่องเที่ยวและรีสอร์ตจำนวนมาก จากกรอบแนวคิดที่ลงนามไปเมื่อเดือนมิถุนายน พ.ศ. 2549 ทำให้บาตัมพร้อมกับพื้นที่ใกล้เคียง ได้แก่ บินตัน และคารินุม กลายเป็นส่วนหนึ่งของเขตเศรษฐกิจพิเศษกับสิงคโปร์ โดยในเขตนี้จะไม่จัดเก็บภาษีศุลกากรและภาษีมูลค่าเพิ่มจากสินค้าที่ขนส่งระหว่างบาตัมและสิงคโปร์การคมนาคม การคมนาคม. การเดินทางระหว่างเกาะนี้กับเมืองอื่นๆ ที่อยู่ใกล้เคียงได้โดยมีบริการเรือเฟอร์รีจำนวนมาก เช่น เดินทางไปยังบินตัน, คาริมุน, สิงคโปร์ และยะโฮร์บาห์รู (ประเทศมาเลเซีย) ส่วนการเดินทางไปสิงคโปร์นั้นใช้เวลาไม่ถึงหนึ่งชั่วโมง สนามบินฮางนาดิม (Hang Nadim Airport) เป็นสนามบินแห่งเดียวของเกาะนี้ โดยมีรันเวย์ยาวที่สุดในอินโดนีเซีย และจาการ์ตาเป็นจุดหมายปลายทางที่สำคัญที่สุด สะพาน "บาเรลัง" เป็นจุดเด่นที่สำคัญอย่างหนึ่งบนเกาะบาตัม ซึ่งเป็นชื่อที่ย่อมาจาก บาตัม-เรมปัง-กาลัง (Batam-Rempang-Galang) อันเป็นชื่อของเกาะใหญ่สามเกาะที่สะพานนี้เชื่อมถึง สะพานแห่งนี้สร้างขึ้นในสมัยที่ฮาบิบีเป็นรัฐมนตรีกระทรวงวิจัยและเทคโนโลยี โดยได้ทุนจากรัฐบาลเยอรมัน</doc>
