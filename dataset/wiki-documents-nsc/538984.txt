<doc id="538984" url="https://th.wikipedia.org/wiki?curid=538984" title="สมหวัง ปัทมคันธิน">สมหวัง ปัทมคันธิน สมหวัง ปัทมคันธิน หรือ จอม ปัทมคันธิน นักสังขวิทยา, นักสะสมเปลือกหอยระดับโลก, นักเดินทาง และจิตรกรชาวไทย สมหวัง มีชื่อเล่นว่า "จอม" เกิดเมื่อวันที่ 10 ตุลาคม พ.ศ. 2519 ที่อำเภอเมือง จังหวัดภูเก็ต ใกล้กับหาดราไวย์ เป็นบุตรชายของ สมนึก ปัทมคันธิน นักธุรกิจและนักสะสมเปลือกหอยชาวภูเก็ต จบการศึกษาจากโรงเรียนภูเก็ตวิทยาลัย และคณะมนุษยศาสตร์ มหาวิทยาลัยรามคำแหง เอกวิชาภาษาอังกฤษ โดยสำเร็จการศึกษาทั้งที่ไม่เคยไปเรียนถึงมหาวิทยาลัยเลย อาศัยการศึกษาเองผ่านทางสื่อประเภทต่าง ๆ สมหวัง ชื่นชอบและรักในธรรมชาติ โดยเฉพาะเปลือกหอยชนิดต่าง ๆ มาตั้งแต่ยังเด็ก ผ่านการปลูกฝังโดยสมนึก ผู้เป็นพ่อ และด้วยความที่บ้านอยู่ใกล้ชิดกับทะเล เมื่อขึ้นเรียนชั้นมัธยมศึกษาปีที่ี 1 (ม.1) ได้ติดต่อกับนักสะสมเปลือกหอยระดับโลกชาวต่างชาติ ด้วยการเขียนจดหมายส่งไปหาด้วยการใช้ภาษาอังกฤษแบบกระท่อนกระแท่น ซึ่งก็ได้มีนักสะสมเปลือกหอยระดับโลกชาวโปรตุเกส คือ อันโตนิโอ นอรา เดินทางมาหาถึงบ้านที่จังหวัดภูเก็ตจริง ๆ จึงเป็นจุดเริ่มต้นแลกเปลี่ยนและสะสมเปลือกหอยระดับโลก สมหวัง เป็นผู้ร่วมก่อตั้งพิพิธภัณฑ์เปลือกหอยทั้ง 2 แห่ง ในประเทศไทย คือ ที่จังหวัดภูเก็ต และหัวมุมถนนสีลม กรุงเทพมหานคร ในนามบริษัทภูเก็ต ซีเชลล์ จำกัด ซึ่งเป็นธุรกิจของครอบครัว โดยพิพิธภัณฑ์เปลือกหอยนี้เป็นความใฝ่ฝันของสมนึก ผู้เป็นพ่อมาตั้งแต่วัยหนุ่ม ซึ่งที่พิพิธภัณฑ์ทั้ง 2 แห่งนี้มีเปลือกหอยสะสมมากกว่า 2 ล้านชิ้น นอกจากนี้แล้ว ได้เป็นผู้ค้นพบและอนุกรมวิธานหอยชนิดใหม่ของโลกหลายชนิด ได้แก่ หอยตาวัวปัทมคันธิน (Turbo somnueki), หอยเป๋าฮื้อไทยแลนด์ (Haliotis thailandis), หอยเป๋าฮื้อปัทมคันธิน (H. patamakanthin), หอยทากเท้าช้าง (Cassis patamakanthini) เป็นต้น สมหวัง ปัทมคันธิน เป็นนักเดินทาง โดยการสะสมเปลือกหอยต้องเดินทางด้วยตนเองไปในสถานที่ต่าง ๆ ทั่วโลก และแลกเปลี่ยนและเสาะแสวงหา อีกทั้งยังเป็นจิตรกรผู้วาดภาพเปลือกหอยต่าง ๆ ด้วยตนเองด้วย เนื่องจากเป็นผู้ที่สนใจและศึกษางานด้านศิลปะมาตั้งแต่เด็ก ๆ อีกทั้ง ยังเป็นสุดยอดแฟนพันธุ์แท้เปลือกหอยถึง 2 ครั้ง จากรายการเกมโชว์แฟนพันธุ์แท้ทางช่อง 5 ติดต่อกัน คือ ในปี พ.ศ. 2550 และ พ.ศ. 2551 ซึ่งในการแข่งขันแฟนพันธุ์แท้แห่งปีในปลายปี ก็ยังเป็นผู้ได้เข้ารอบลึก ๆ อีกด้วย</doc>
