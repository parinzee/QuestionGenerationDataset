<doc id="342828" url="https://th.wikipedia.org/wiki?curid=342828" title="วลาดีมีร์ คลิทช์โก">วลาดีมีร์ คลิทช์โก วลาดีมีร์ คลิทช์โก (อังกฤษ: Wladimir Klitschko) นักมวยรุ่นเฮฟวี่เวทชาวยูเครน มีชื่อเต็มว่า วลาดีมีร์ โวโลดีมีโลวิช คลิทช์โก (Volodymyr Volodymyrovych Klychko, ยูเครน: Володимир Володимирович Кличко) เกิดเมื่อวันที่ 25 มีนาคม ค.ศ. 1976 ที่เซมิปาลาตินส์ก, คาซัคสถาน สหภาพโซเวียต เป็นน้องชายแท้ ๆ ของ วิตาลี คลิทช์โก วลาดิมียร์ผ่านการชกมวยสากลสมัครเล่นมาอย่างโชกโชนกว่าวิตาลี ผู้เป็นพี่ เคยคว้าแชมป์มวยระดับจูเนียร์ของทวีปยุโรป ในรุ่นเฮฟวี่เวท ในปี ค.ศ. 1993 และเคยประสบความสำเร็จสูงสุดด้วยการคว้าเหรียญทองในรุ่นซูเปอร์เฮฟวี่เวท ในการแข่งขันโอลิมปิกฤดูร้อน ค.ศ. 1996 ที่แอตแลนตา สหรัฐอเมริกา หลังจากนั้นแล้ว วลาดิมียร์ก็หันมาชกมวยสากลอาชีพพร้อมกับ วิตาลี พี่ชาย ด้วยการเข้าอยู่ในสังกัด Universum Box-Promotion ที่ กรุงเบอร์ลิน ประเทศเยอรมนี ของ ฟริตซ์ สดูเนค ซึ่งทั้งคู่เมื่อหันมาชกมวยสากลอาชีพแล้วก็ได้สร้างความฮือฮาเป็นอย่างมากต่อวงการมวยโลก ด้วยเป็นคู่พี่น้องผิวขาวในรุ่นเฮฟวี่เวท ที่หมัดหนัก รูปร่างสูงใหญ่ทั้งคู่ ซึ่งวลาดิมียร์มีส่วนสูง 6 ฟุต 7 นิ้ว (199 เซนติเมตร) ซึ่งวลาดิมียร์ก็ถือว่าประสบความสำเร็จก่อนวิตาลีพี่ชายเสียด้วยซ้ำ เมื่อสามารถคว้าแชมป์อินเตอร์เนชั่นแนลของสภามวยโลก (WBC) มาครองได้ก่อน ในปี ค.ศ. 1998 แต่แล้ววลาดิเมียร์ก็ต้องมาพบกับความพ่ายแพ้ครั้งแรกเมื่อเป็นฝ่ายแพ้น็อกต่อ รอสส์ พูริตตี นักมวยโนเนมชาวอเมริกัน ในปลายปีเดียวกัน ในยกที่ 11 หลังจากนั้นวลาดิเมียร์ก็ยังชกเคลื่อนไหวอีกหลายครั้ง รวมทั้งคว้าแชมป์ยุโรปและแชมอินเตอร์คอนติเนนตัล ของ สมาคมมวยโลก (WBA) มาครองได้อีก วลาดิมียร์ มาคว้าแชมป์โลกได้เป็นครั้งแรก เมื่อเป็นฝ่ายเอาชนะคะแนน คริส เบิร์ด นักมวยชาวอเมริกันใน ปี ค.ศ. 2000 ได้แชมป์โลกรุ่นเฮฟวี่เวทขององค์กรมวยโลก (WBO) วลาดิมียร์ป้องกันตำแหน่งไว้ได้ 5 ครั้ง ก่อนที่จะมาพ่ายแพ้อีกครั้งต่อ คอร์รี แซนเดอร์ส นักมวยชาวแอฟริกาใต้ ในปี ค.ศ. 2002 เมื่อเป็นฝ่ายแพ้น็อกเพียงแค่ยกที่ 2 จากนั้นก็ชกเคลื่อนไหวอีก 2 ครั้ง ก่อนที่จะพบกับความพ่ายแพ้ครั้งที่ 3 ต่อ ลามอน บริวสเตอร์ นักมวยชาวอเมริกัน ในยกที่ 5 เมื่อปี ค.ศ. 2003 ชิงแชมป์โลกกลับมาไม่สำเร็จ วลาดิมียร์ คลิทช์โก กลับมาเป็นแชมป์โลกได้อีกครั้งในปี ค.ศ. 2005 เมื่อเป็นฝ่ายชนะน็อก แซมมวล ปีเตอร์ นักมวยชาวไนจีเรีย ถึงรัฐนิวเจอร์ซีย์ สหรัฐอเมริกา ทำให้ได้แชมป์หลายสถาบัน ทั้ง NABF, IBF และ WBO จนถึงปัจจุบันนี้ วลาดิมียร์ยังไม่ได้พ่ายแพ้แก่ใครอีก นอกจากจะเป็นแชมป์ของ NABF, IBF, WBO, IBO แล้วยังเป็นแชมป์ของสถาบันเดอะ ริง อีกด้วย ชีวิตส่วนตัว ในปี ค.ศ. 1996 วลาดิมียร์จบการศึกษาด้านครุศาสตร์ จากสถาบัน Pereyaslav-Khmelnitsky Pedagogical Institute ที่ยูเครน และในปี ค.ศ. 2001 ก็สำเร็จการศึกษาระดับปริญญาเอกในสาขาวิทยาศาสตร์การกีฬา จากมหาวิทยาลัยเคียฟ ตามวิตาลี พี่ชายที่จบก่อนหน้านั้นไม่นาน นอกจากนี้แล้วยังชื่นชอบการเล่นกอล์ฟ และสามารถพูดถึง 4 ภาษาด้วยกัน ได้แก่ อังกฤษ, รัสเซีย, ยูเครน และ เยอรมัน</doc>
