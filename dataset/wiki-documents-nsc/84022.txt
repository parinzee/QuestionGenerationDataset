<doc id="84022" url="https://th.wikipedia.org/wiki?curid=84022" title="ซิกซ์เซ้นส์...สัมผัสสยอง">ซิกซ์เซ้นส์...สัมผัสสยอง ซิกซ์เซ้นส์...สัมผัสสยอง () เป็นภาพยนตร์อเมริกัน นำแสดงโดย บรู๊ซ วิลลิส, ฮาร์ลี่ย์ โจเอล ออสเมนต์, โทนี่ คอลเล็ตต์ กำกับโดย เอ็ม. ไนท์ ชยามาลาน ความยาว 107 นาที ออกฉายในสหรัฐอเมริกาปี ค.ศ. 1999 ฉายในประเทศไทยเมื่อวันที่ 17 กันยายน ปีเดียวกัน แต่ฉายในรอบปฐมทัศน์ก่อนในวันที่ 1 กันยายนเนื้อเรื่องย่อ เนื้อเรื่องย่อ. มัลคอล์ม โครว์ (บรู๊ซ วิลลิส) เป็นจิตแพทย์เด็กชื่อดังของเมืองฟิลาเดลเฟีย อาศัยอยู่กับภรรยา (โอลิเวียร์ วิลเลี่ยมส์) เพียงสองคน คืนหนึ่ง มีผู้บุกรุกเข้าบ้านของเขา ปรากฏว่าเป็นอดีตคนไข้ของมัลคอล์มและได้ยิงมัลคอล์มด้วยปืนเข้าหนึ่งนัด หนึ่งปีผ่านไป ในฤดูใบไม้ร่วง มัลคอล์มก็ได้พบกับ โคล เซียร์ (ฮาลี่ย์ โจเอล ออสเมนต์) เด็กชายวัย 9 ขวบ ที่มีพฤติกรรมแปลก ๆ ค่อนข้างเก็บตัว ไม่สุงสิงกับใครและดูเหมือนว่ามีความลับอะไรเก็บงำอยู่ โดยโคลอยู่กับลินน์ (โทนี่ คอลเล็ตต์) แม่เพียงสองคน โดยที่พ่อและสามีของทั้งคู่ได้แยกกันอยู่นานแล้ว ตามร่างกายของโคลมักมีบาดแผลปรากฏเสมอ ๆ ตามแขนหรือลำตัว แรกเริ่มมัลคอล์มเชื่อว่าคงเกิดจากการทุบตีของแม่ แต่เมื่อโคลได้บอกความจริงให้ฟัง มัลคอล์มก็ยังไม่เชื่อ จนเมื่อเขาได้ประสบเหตุการณ์นี้กับตัวเอง ซึ่งทำให้เขาแทบช็อก และเรื่องราวความลี้ลับก็เกิดขึ้นความนิยมและปรากฏการณ์ภาพยนตร์ ความนิยมและปรากฏการณ์ภาพยนตร์. The Sixth Sense เป็นเพียงภาพยนตร์ฟอร์มเล็ก เกี่ยวกับสัมผัสที่หก มีดารานำที่มีชื่อเสียงเพียงคนเดียว คือ บรู๊ซ วิลลิส เท่านั้น อีกทั้งยังเป็นภาพยนตร์ของผู้กำกับหน้าใหม่ คือ เอ็ม. ไนท์ ชยามาลาน ด้วย แต่สามารถขึ้นสู่บ็อก ออฟฟิศอันดับหนึ่งได้ทันทีในสัปดาห์แรกที่เข้าฉาย และยืนพื้นเป็นอันดับหนึ่งนานถึง 5 สัปดาห์ ซึ่งเมื่อเทียบกันแล้วสามารถทำรายได้มากกว่า ภาพยนตร์ฟอร์มใหญ่ที่เข้าฉายในปีเดียวกันเสียอีก และสร้างความนิยมและรายได้ทุกประเทศที่เข้าฉาย ทั้งนี้ด้วยเพราะ เป็นภาพยนตร์สยองขวัญที่แฝงประเด็นทางจิตวิทยาให้ตีความได้อย่างละเอียด เช่นเดียวกับ Psycho ของอัลเฟร็ด ฮิตช์ค็อก ชาญฉลาดในการเล่าเรื่องด้วยการใช้ตัวละครเพียงไม่กี่ตัว ดำเนินเรื่องด้วยการเคลื่อนกล้องอย่างง่าย ๆ แต่สามารถสร้างบรรยายกาศความน่าสะพรึงกลัวได้เป็นอย่างดี อีกทั้งการแสดงที่ทรงพลังของ ฮาลี่ย์ โจเอล ออสเมนต์ ดาราเด็กที่สามารถสร้างชื่อได้ทันทีจากเรื่องนี้ โดยเฉพาะคำพูดที่ว่า "I See Dead People" (ผมเห็นคนตาย) ที่สารภาพต่อมัลคอล์ม กลายเป็นไฮไลต์ของภาพยนตร์ไปทันที อีกทั้งยังมีการจบที่หักมุมอย่างที่ไม่มีใครคาดคิดถึงอีกด้วย ส่งผลทำให้ภาพยนตร์เรื่องนี้กลายเป็นภาพยนตร์ยอดนิยมไปทันทีในระยะเวลาไม่นานที่เข้าฉาย The Sixth Sense ถือได้ว่าเป็นภาพยนตร์ที่สร้างชื่อให้กับ เอ็ม. ไนท์ ชยามาลาน ผู้กำกับ ที่ปัจจุบันกลายมาเป็นผู้กำกับชื่อดัง ซึ่งชยามาลานทั้งกำกับ เขียนบท และอำนวยการสร้างเอง และกลายมาเป็นแนวทางของชยามาลานในภาพยนตร์เรื่องต่อมาทุกเรื่องของเขา The Sixth Sense มีชื่อเข้าชิงรางวัลออสการ์ในปี ค.ศ. 1999 ถึง 6 สาขา ได้แก่ ภาพยนตร์ยอดเยี่ยม, ผู้กำกับยอดเยี่ยม, ดาราประกอบชายยอดเยี่ยม, ดาราประกอบหญิงยอดเยี่ยม, บทภาพยนตร์ดั้งเดิมยอดเยี่ยม, ตัดต่อยอดเยี่ยม แม้จะไม่ได้รับรางวัลสาขาใดเลย แต่ภาพยนตร์ก็ได้รับรางวัลภาพยนตร์ยอดนิยมแห่งปีของสหรัฐอเมริกาไป และ บรู๊ซ วิลลิส กับ ฮาลี่ย์ โจเอล ออสเมนต์ ก็ได้รับรางวัลนักแสดงที่แสดงได้เข้าคู่กันมากที่สุดแห่งปีด้วย</doc>
