<doc id="386443" url="https://th.wikipedia.org/wiki?curid=386443" title="เดอะบีช">เดอะบีช เดอะบีช () ภาพยนตร์สัญชาติอังกฤษถ่ายทำในประเทศไทย นำแสดงโดย ลีโอนาร์โด ดิคาปริโอ, ทิลดา สวินตัน, กิลลูม คาเนต์, เวอร์จินี ลีโดเยน และโรเบิร์ต คาร์ไลน์ กำกับการแสดงโดย แดนนี บอยล์ เข้าฉายในประเทศไทยโดยไม่มีชื่อภาษาไทยเรื่องย่อ เรื่องย่อ. ริชาร์ด (ลีโอนาร์โด ดิคาปริโอ) นักท่องเที่ยวประเภทแบ็กแพ็กหนุ่มชาวอเมริกัน เดินทางมาสู่ประเทศไทยตามข้อมูลในอินเทอร์เน็ต ริชาร์ดใฝ่ฝันอยากที่จะมาประเทศไทยนานแล้ว ที่ห้องพักประเภทโรงแรมจิ้งหรีดในถนนข้าวสาร ริชาร์ดพบกับ ดัฟฟี่ ดั๊ก (โรเบิร์ต คาร์ไลน์) นักท่องเที่ยวชาวอังกฤษที่กร้านโลกและเมากัญชาเต็มที่ ดัฟฟี่เป็นคนเพี้ยน ๆ และกล่าวถึงเกาะแห่งหนึ่งที่มีชายหาดสวยงามเหมือนสวรรค์บนดินที่ภาคใต้ และที่นั่นไม่มีกฎเกณฑ์ใด ๆ ทางสังคมทั้งสิ้น เช้าวันต่อมา ดัฟฟี่ก็ฆ่าตัวตาย แต่บนประตูด้านในห้องพักของริชาร์ดพบแผนที่เกาะแห่งนี้ที่ดัฟฟี่ว่าไว้แปะอยู่ ริชาร์ด พบกับ เอเตียนน์ (กิลลูม คาเนต์) กับ ฟรังซัวร์ (เวอร์จินี ลีโดเยน) นักท่องเที่ยวคู่รักหนุ่มสาวชาวฝรั่งเศส จึงชวนทั้งคู่เดินทางไปด้วยกัน เมื่อถึงแล้ว ทั้งหมดต้องว่ายน้ำข้ามทะเลที่เสี่ยงภัยจากฉลาม เมื่อไปถึงก็พบกับสภาพอย่างที่คาดฝันไว้จริง ๆ ทั้งหมดใช้ชีวิตอย่างอิสระ แต่ก็พบว่าที่นั่นมีชุมชนที่รวมนักท่องเที่ยวชาวตะวันตกอย่างเขาอยู่หลายเชื้อชาติ โดยมีผู้หญิงคนหนึ่งชื่อ ซัล (ทิลดา สวินตัน) เป็นเหมือนผู้ควบคุม ซึ่งที่ชุมชนแห่งนั้นมีหมดทั้งกัญชา ยาเสพย์ติด และเซ็กซ์ และแล้วริชาร์ดก็พบกับสภาพความเปลี่ยนแปลงในจิตใจ เขาหลงเสน่ห์ของฟรังซัวร์ ผู้คนในชุมชนก็เริ่มหันมาเข่นฆ่าทำร้ายกันเอง อีกทั้งยังมีเจ้าของไร่กัญชาชาวไทย (อภิชาติ ชูสกุล) บนเกาะที่ตามไล่ฆ่าพวกเขาอีก เมื่อริชาร์ดไปพบความลับของเขาเข้าโดยบังเอิญ มีแต่เพียงเอเตียนน์เท่านั้นก็ยังคงมีสติอยู่ เขาพยายามค้านสิ่งที่ริชาร์ดและคนอื่น ๆ ทำ ที่สุด ริชาร์ด เอเตียนน์ และฟรังซัวร์ ต้องหลบหนีเอาชีวิตรอดมาจากเกาะแห่งนั้นให้ได้เบื้องหลังและการวิจารณ์ เบื้องหลังและการวิจารณ์. The Beach สร้างมาจากนวนิยายชื่อเรื่องเดียวกันที่ประพันธ์ขึ้นในปี ค.ศ. 1997 โดย อเล็กซ์ การ์แลนด์ นักเขียนชาวอังกฤษ ซึ่งการ์แลนด์ยินดีที่ แดนนี บอยล์ ผู้กำกับนำเอาบทประพันธ์เรื่องนี้ของตัวเองดัดแปลงเป็นภาพยนตร์ เพราะตัวเขาเองก็เป็นแฟนภาพยนตร์ของบอยล์อยู่แล้ว ซึ่งเหตุจูงใจและเค้าโครงเรื่องในการเขียนนั้น การ์แลนด์ได้นำมาจากประสบการณ์จริงจากการมาท่องเที่ยวในประเทศไทย บทภาพยนตร์ดัดแปลงจากบทประพันธ์ดั้งเดิม โดยเปลี่ยนให้ริชาร์ดจากชาวอังกฤษเป็นชาวอเมริกันเพื่อให้ความเป็นสากล สำหรับสถานที่ถ่ายทำ ทีมงานได้ตระเวนหาหลายประเทศเพื่อที่จะถ่ายทำ ทั้ง ออสเตรเลีย, ฟิลิปปินส์, มาเลเซีย, ศรีลังกา จนกระทั่งได้บทสรุปที่ประเทศไทยตามเนื้อหาในบทประพันธ์จริง ๆ โดยถ่ายทำกันที่อ่าวมาหยา บนเกาะพีพีเล ทางภาคใต้ของไทยเป็นเวลา 3 เดือน ในต้นปี ค.ศ. 1999 แต่ในฉากที่ถนนข้าวสารในช่วงต้นของเรื่องนั้น ถ่ายทำกันที่โรงแรมเล็ก ๆ ที่ภูเก็ต นอกจากนักแสดงนำแล้ว ยังได้นักแสดงในบทประกอบนับกว่า 1,000 คน จากหลากหลายเชื้อชาติ ทั้ง โครแอต, เยอรมัน, ฝรั่งเศส, เบลเยี่ยม, ออสเตรเลีย, แอฟริกาใต้, ดัตช์ รวมทั้งตัวประกอบชาวไทยด้วย ซึ่ง แดนนี บอยด์ ผู้กำกับยังฝึกให้เหล่านักแสดงดำรงชีวิตเสมือนกับการอยู่บนเกาะจริง ๆ ทั้ง จับปลา, ดำน้ำ, ปลูกผัก, สร้างบ้านเรือนด้วยไม้ รวมทั้งฝึกภาษาต่าง ๆ ด้วย สำหรับเสียงวิจารณ์ เมื่อเข้าฉายแล้ว กระแสวิจารณ์โดยมากมักเป็นไปในทางลบ โดย ท็อดด์ แม็กคาร์ธี เห็นว่า แม้ภาพยนตร์จะพยายามให้ข้อมูลในทางที่ถูกต้อง ที่เสมือนกับว่าต้องการบอกว่า แท้ที่จริงแล้วไม่มีที่ไหนบนโลกใบนี้จะรอดพ้นจากกฎเกณฑ์แห่งสังคมหรือความดี-ความชั่วไปได้ แต่ก็ยังไม่เพียงพอที่จะให้กลายเป็นภาพยนตร์ที่น่าจดจำของประเด็นนี้ในระดับหนึ่ง อีกทั้งการถ่ายทำยังต้องประสบกับปัญหาเรื่องการต่อต้านด้านสิ่งแวดล้อมจากผู้ที่ไม่เห็นด้วยกรณีอื้อฉาว กรณีอื้อฉาว. เนื่องจากในระหว่างการถ่ายทำภาพยนตร์ ทีมผู้สร้างได้ใช้รถเกลี่ยดินและอุปกรณ์หนักชนิดต่าง ๆ ปรับสภาพอ่าวมาหยาให้ดูสวยตามที่ผู้กำกับต้องการ โดยมีทั้งการเอาเนินทรายบนหาดออก การถอนต้นมะพร้าว และการทำลายโขดหิน ทำให้ชาวบ้านเกาะพีพีเลยื่นฟ้องศาลกับผู้ว่าการท่องเที่ยวแห่งประเทศไทย (ททท.) ในขณะนั้น รวมไปถึงยื่นฟ้องบริษัททเวนตีธ์เซนจูรีฟอกซ์ด้วย</doc>
