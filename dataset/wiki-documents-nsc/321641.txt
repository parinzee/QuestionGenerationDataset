<doc id="321641" url="https://th.wikipedia.org/wiki?curid=321641" title="จอมคนผงาดโลก">จอมคนผงาดโลก จอมคนผงาดโลก (, Jet Li's Fearless, , พินอิน: Huò Yuán Jiǎ (ฮั่ว หยวนเจี๋ย)) ภาพยนตร์กำลังภายในสัญชาติฮ่องกง ในปี ค.ศ. 2006 นำแสดงโดย หลี่ เหลียนเจี๋ย, ซุนลี่, ชิโด นากามูระ, นาธาน โจนส์, สมรักษ์ คำสิงห์ (นักแสดงรับเชิญ) กำกับการแสดงโดย รอนนี่ หยูเนื้อเรื่องย่อ เนื้อเรื่องย่อ. ฮั่ว หยวนเจี๋ย (หลี่ เหลียนเจี๋ย) อยากจะเรียนศิลปะการต่อสู้มาตลอด พ่อของเขาเป็นนักสู้ผู้ยิ่งใหญ่ แต่เขาไม่อยากให้ลูกชายของเขาเดินตามรอยเท้าเขา และปฏิเสธที่จะสอนศิลปะการต่อสู้ให้ แต่กลับทำให้ฮั่วยิ่งมุ่งมั่นที่จะเรียนรู้มากขึ้น ด้วยความช่วยเหลือจาก นง (ดอง ยอง) เพื่อนของเขา ฮั่วได้ขโมยตำราวูซูของพ่อ และเริ่มเรียนการต่อสู้ด้วยตัวเอง ในไม่ช้า ฮั่วก็สามารถกำราบอันธพาลประจำโรงเรียนได้ ด้วยทักษะใหม่ของเขา ด้วยความตื่นเต้นจากชัยชนะเล็ก ๆ ครั้งนี้ ฮั่วก็ยิ่งฝึกฝนอย่างหนัก และเมื่อเวลาหลายปีผ่านไป การต่อสู้ผ่านไปครั้งแล้วครั้งเล่า และชัยชนะผ่านไปครั้งแล้วครั้งเล่า จนกระทั่งเขาเป็นที่รู้จัก ในนามของนักสู้ผู้เก่งกาจและทรงพลัง แต่ยิ่งชื่อเสียงเขาขจรขจายไปไกลแค่ไหน ความภูมิใจของเขาก็ยิ่งเติบโตไปด้วย ฮั่วกลายเป็นหนุ่มเลือดร้อนหยิ่งยโส ผู้ที่กระหายอยากการต่อสู้อยู่ตลอดเวลา เมื่อศิษย์คนหนึ่งของฮั่ว ได้รับบาดเจ็บจากยอดฝีมือคนหนึ่งนาม ชิน ฮั่วก็เต็มไปด้วยความคั่งแค้นและอาฆาต เขาบีบให้ชินต่อสู้กับเขา และฆ่าเขาอย่างไร้ความปรานี เพียงแต่ตอนที่เขากลับบ้าน ฮั่วถึงได้ค้นพบว่า ชัยชนะของเขาได้คร่าชีวิตคนที่เขารักที่สุดไปสองคน แม่ของเขาและลูกสาวของเขา ถูกฆ่าตายอย่างโหดเหี้ยมเพื่อเป็นการล้างแค้น ด้วยความบ้าคลั่งจากความโศกเศร้าและความอับอาย ฮั่วจึงได้หนีจากเมืองเทียนจิน เขาร่อนเร่เป็นระยะทางพัน ๆ ไมล์ เขาไม่สนอีกแล้วว่าเขาจะอยู่หรือตาย แต่เมื่อเขาพร้อมจะละทิ้งจากความหวังทั้งปวง เขากลับได้รับการช่วยเหลือจาก คุณย่าซัน และหลานสาวตาบอดของเธอ พระจันทร์ (ซุนลี่) ผู้พาเขากลับมายังหมู่บ้านอันสงบสุขที่พวกเธออาศัยอยู่ ด้วยความเมตตากรุณาของพวกเธอ ฮั่ว ผู้รู้สึกว่าตัวเองไม่มีอะไรเหลือในชีวิต เริ่มลืมเลือนความเจ็บปวด และความปรารถนาที่จะสู้อย่างช้า ๆ วันหนึ่ง เด็กคนหนึ่งจากหมู่บ้านไปมีเรื่องกับเผ่าไทยที่อยู่ข้างเคียง ด้วยความต้องการที่จะช่วยเหลือเด็กคนนั้น ฮั่วต้องเข้าแลกหมัดจากนักมวยไทยชื่อ เป่ยชา (สมรักษ์ คำสิงห์) อย่างไม่เต็มใจ การเผชิญหน้ากันครั้งนั้น ได้ปลุกไฟความรักของฮั่วที่มีต่อศิลปะการต่อสู้ ให้ลุกโชนขึ้นมาอีกครั้ง และเขาก็เริ่มต้นทดลองใช้สไตล์การต่อสู้ที่พลิ้วไหว และรุนแรงน้อยลง ซึ่งท้ายที่สุด ก็กลายเป็นหมัดหมีจงที่โด่งดัง ฮั่วตระหนักได้ว่า อนาคตศิลปะการต่อสู้ อยู่ในจิตวิญญาณของความมีคุณธรรม ไม่ใช่ความรุนแรง ในที่สุด เขาก็ได้ค้นพบที่ทางของตัวเองในโลกใบนี้ และเขาก็รู้ดีว่า เขาต้องกลับไปเทียนจิน เพื่อที่เขาจะสามารถทำอย่างเดียวกัน ให้ศิลปะการต่อสู้ของจีนได้ เมื่อกลับไปเทียนจิน นักมวยปล้ำชาวอเมริกัน โอ’ไบรอัน (นาธาน โจนส์) กำลังโด่งดังจากการคว่ำนักสู้ของจีนลง และปรามาสพวกเขาว่าเป็น "คนป่วยแห่งโลกตะวันออก" ฮั่วท้าประลองกับนักมวยปล้ำร่างยักษ์ผู้นี้ และคว่ำเขาได้อย่างง่ายดาย ด้วยหมัดหมีจงของเขา เหตุการณ์นี้สร้างความตกใจให้กับสมาชิกหอการค้าต่างประเทศ ผู้ที่กังวลว่า ชัยชนะของฮั่ว จะทำให้กระแสการต่อต้านตะวันตกในหมู่คนจีน ขยายตัวไปไกลมากขึ้น พวกเขาวางแผนที่จะทำให้ฮั่วเสียหน้า ด้วยการจับเขาสู้กับนักสู้ 4 คน ที่เป็นตัวแทนของชาติมหาอำนาจสี่ชาติ ที่ทรงอิทธิพลในจีน นง เพื่อนสนิทวัยเด็กของฮั่ว รู้สึกถึงความไม่ชอบมาพากลของแผนการนี้ แต่ฮั่วมองว่ามันเป็นโอกาสอันดี ที่จะได้สาธิตถึงความมีน้ำใจของนักสู้ ในที่สุด ฮั่วสามารถสยบนักสู้จากชาติต่าง ๆ ได้หมด จนกระทั่งเหลือเพียงนักคาราเต้จากญี่ปุ่นที่ชื่อ อันโนะ ทานากะ (ชิโด นากามูระ) เป็นผู้ที่แข็งแกร่งที่สุดในบรรดาผู้ท้าประลองทุกคน ซึ่งทั้งคู่ต้องเผชิญหน้ากันนักแสดงนำนักแสดงนำ. - หลี่ เหลียนเจี๋ย รับบทเป็น ฮั่ว หยวนเจี๋ย - ฌอง-คล็อด ลอเยอร์ รับบทเป็น ปีเตอร์ สมิธ นักมวยสากลชาวอังกฤษ - สมรักษ์ คำสิงห์ รับบทเป็น เป่ยชา (อาสมลักษณ์ ในฉบับภาษาไทย)เบื้องหลังและคำวิจารณ์ เบื้องหลังและคำวิจารณ์. Fearless หรือ Jet Li's Fearless หรือในชื่อภาษาจีนว่า ฮั่ว หยวนเจี๋ย เป็นภาพยนตร์กำลังภายในชีวประวัติของ ฮั่ว หยวนเจี๋ย ปรมาจารย์กังฟูที่มีชื่อเสียงอีกคนหนึ่งของจีน เช่นเดียวกับ หวง เฟยหง หรือ ยิปมัน เป็นผู้ที่ได้รับการกล่าวขานว่าเป็นวีรบุรุษของชาวจีนจากการต่อสู้กับชาวต่างชาติในช่วงที่ประเทศจีนถูกคุกคามจากชาวต่างชาติ ภาพยนตร์ได้ หลี่ เหลียนเจี๋ย นักแสดงกังฟูที่มีชื่อเสียงมากที่สุดคนหนึ่งมารับบท ฮั่ว หยวนเจี๋ย ตัวละครเอกของเรื่อง ซึ่งหลี่ เหลียนเจี๋ย ก็ยังได้ร่วมเป็นผู้อำนวยการสร้างเองอีกด้วย อีกทั้งยังมี สมรักษ์ คำสิงห์ อดีตนักมวยไทยและนักมวยสากลสมัครเล่นเหรียญทองโอลิมปิกชื่อดังชาวไทยที่ผันตัวเองมาเป็นนักแสดง รับบทเป็นนักมวยไทยในเรื่องซึ่งเป็นบทสมทบที่มีสีสันด้วย ส่วนในIMDb ได้ให้คะแนนภาพยนตร์เรื่องนี้ไปทั้งหมด 7.7 ดาวจากคะแนนทั้งหมด 10 ดาว</doc>
