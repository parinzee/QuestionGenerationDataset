<doc id="285058" url="https://th.wikipedia.org/wiki?curid=285058" title="หม่อมเจ้าอุษารดี สวัสดิวัตน์">หม่อมเจ้าอุษารดี สวัสดิวัตน์ หม่อมเจ้าอุษารดี สวัสดิวัตน์ (12 เมษายน พ.ศ. 2457 — 8 มีนาคม พ.ศ. 2550) เป็นพระธิดาในสมเด็จพระเจ้าบรมวงศ์เธอ พระองค์เจ้าสวัสดิโสภณ กรมพระสวัสดิวัดนวิศิษฎ์ กับหม่อมเร่ สวัสดิวัตน์ ณ อยุธยา (สกุลเดิม: บุนนาค)พระประวัติ พระประวัติ. หม่อมเจ้าอุษารดี สวัสดิวัตน์ ประสูติเมื่อวันที่ 12 เมษายน พ.ศ. 2457 ณ บ้านเจ้าพระยาสุรศักดิ์ เป็นพระธิดาลำดับที่ 27 ในสมเด็จพระเจ้าบรมวงศ์เธอ พระองค์เจ้าสวัสดิโสภณ กรมพระสวัสดิวัดนวิศิษฎ์ ประสูติแต่หม่อมเร่ สวัสดิวัตน์ ณ อยุธยา (สกุลเดิม: บุนนาค) มีพระพี่น้องร่วมหม่อมมารดา 10 องค์ ได้แก่ หม่อมเจ้าศกุนตลา, หม่อมเจ้าสุเลสลัลเวง, หม่อมเจ้าอมิตตา, หม่อมเจ้ามโนหรา, หม่อมเจ้าอำณอร์สวัสดิ, หม่อมเจ้าบุญทัดสวัสดิ์, หม่อมเจ้านรรยราช, หม่อมเจ้าปุสาณ และหม่อมเจ้าเมรี ตามลำดับ เมื่อหม่อมเจ้าอุษารดี ชันษาได้ 7 ปี พระบิดาได้ถวายตัวแด่สมเด็จพระศรีสวรินทิราบรมราชเทวี พระพันวัสสาอัยยิกาเจ้า ณ วังสระปทุม สมเด็จพระศรีสวรินทิราบรมราชเทวี พระพันวัสสาอัยยิกาเจ้าทรงพระกรุณาโปรดเกล้าฯ ให้อยู่ในพระอุปถัมภ์ของพระเจ้าบรมวงศ์เธอ พระองค์เจ้าประภาพรรณพิไลย พระราชธิดาในพระบาทสมเด็จพระจุลจอมเกล้าเจ้าอยู่หัว เมื่อชันษา 9 ปี จึงตามเสด็จพระองค์เจ้าประภาพรรณพิไลย ไปประทับยังวังสวนสุนันทา โดยเข้ารับการศึกษาจากโรงเรียนราชินี หลังจากการเปลี่ยนแปลงการปกครองแผ่นดิน ในปี พ.ศ. 2475 เสด็จกลับมาประทับ ณ วังสระปทุมพร้อมหม่อมแม่และเจ้าน้องที่ยังไม่ออกเรือน โดยอยู่ในพระราชินูปถัมภ์ของสมเด็จพระศรีสวรินทิราบรมราชเทวี พระพันวัสสาอัยยิกาเจ้า ทรงทำหน้าที่รับใช้ถวายงานบนพระตำหนักใหญ่ และตั้งเครื่องเสวยร่วมกับหม่อมราชวงศ์มาลัยพันธุ์ จักรพันธุ์ จนเมื่อสมเด็จพระศรีสวรินทิราบรมราชเทวี พระพันวัสสาอัยยิกาเจ้าสวรรคตเมื่อปี พ.ศ. 2498 จึงทรงอยู่ในพระราชูปถัมภ์ของสมเด็จพระศรีนครินทราบรมราชชนนี และสมเด็จพระเทพรัตนราชสุดา สยามบรมราชกุมารี มาโดยลำดับ หม่อมเจ้าอุษารดี สวัสดิวัตน์ สิ้นชีพิตักษัยด้วยพระอาการพระหทัยเต้นผิดจังหวะ เมื่อวันที่ 8 มีนาคม พ.ศ. 2550 เวลาประมาณ 17.10 น. ณ โรงพยาบาลจุฬาลงกรณ์ สิริชันษาได้ 92 ปี 10 เดือน 24 วัน</doc>
