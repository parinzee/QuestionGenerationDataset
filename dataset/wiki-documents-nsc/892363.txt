<doc id="892363" url="https://th.wikipedia.org/wiki?curid=892363" title="เอวันส์วิลล์ไอซ์เม็น">เอวันส์วิลล์ไอซ์เม็น เอวันส์วิลล์ไอซ์เม็น () เป็นทีมฮอกกี้น้ำแข็งของลีกขนาดเล็กในศึกอีซีเอชแอลจากเมืองเอวันส์วิลล์ ซึ่งเดิมเป็นสมาชิกของรายการยูไนเต็ดฮอกกี้ลีก ก่อนที่จะควบรวมเข้ากับเซ็นทรัลฮอกกี้ลีกในปี ค.ศ. 2010 ทีมนี้ชนะสี่รายการชิงแชมป์ภายหลังฤดูกาลของยูไนเต็ดฮอกกี้ลีกในปี ค.ศ. 1999, 2002, 2004 และ 2005 ทีมนี้ลงแข่งหนึ่งฤดูกาลที่สวันเดอร์ไอซ์อารีนา ก่อนที่จะย้ายไปยังฟอร์ดเซ็นเตอร์ในฤดูกาล 2011–12 ทีมไอซ์เม็นเคยเป็นที่รู้จักกันในชื่อมัสกีกอนฟิวรีตั้งแต่ปี ค.ศ. 1992 ถึง 2008 และมัสกีกอนลัมเบอร์เเจ็กส์ตั้งแต่ ค.ศ. 2008 ถึง 2010 ทีมไอซ์เม็นนี้ได้แทนที่สโมสรเอวันส์วิลล์ไอซ์เม็นเดิม ซึ่งเป็นส่วนหนึ่งของออลอเมริกันฮอกกี้ลีกก่อนที่จะยุบลงใน ค.ศ. 2010 ทีมนี้ได้หยุดนิ่งหลังจากฤดูกาล 2015–16 และถูกแทนที่ ณ ฟอร์ดเซ็นเตอร์โดยทีมเอวันส์วิลล์ธันเดอร์โบลต์ในศึกเซาเธิร์นโปรเฟสชันแนลฮอกกี้ลีก ส่วนทีมไอซ์เม็นได้รับการอนุมัติจากอีซีเอชแอล เพื่อย้ายไปยังโอเวนสโบโร รัฐเคนทักกี และรอการปรับปรุงใหม่ของสนามโอเวนสโบโรสปอร์ตเซ็นเตอร์ อย่างไรก็ตาม เจ้าของทีมไม่สามารถหาแหล่งเงินทุนสำหรับการปรับปรุงใหม่ได้ และการจัดการกับโอเวนสโบโรได้ถูกยกเลิกในเดือนกันยายน ค.ศ. 2016 ต่อมา ในเดือนมกราคม ค.ศ. 2017 ส่วนหนึ่งของแฟรนไชส์ถูกขายให้กับกลุ่มเจ้าของจากแจ็กสันวิลล์ รัฐฟลอริดา และได้รับการอนุมัติจากลีกเมื่อวันที่ 8 กุมภาพันธ์ โดยประกาศว่าทีมนี้จะกลับมาเล่นในฤดูกาล 2017–18 และแปรสภาพเป็นแจ็กสันวิลล์ไอซ์เม็น อนึ่ง ไมค์ สกรอย ซึ่งเป็นผู้ฝึกสอนมวยไทยชาวแคนาดา เคยทำหน้าที่ร่วมกับสโมสรแห่งนี้</doc>
