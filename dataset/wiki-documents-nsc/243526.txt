<doc id="243526" url="https://th.wikipedia.org/wiki?curid=243526" title="อารามฟงต์แน">อารามฟงต์แน อารามฟงต์แน () เป็นแอบบีย์ของคณะซิสเตอร์เชียนที่สมบูรณ์และเก่าแก่ที่สุดของยุโรป ตั้งอยู่ไม่ไกลจากเมืองมงบาร์ ประเทศฝรั่งเศส อารามฟงต์แนก่อตั้งโดยนักบุญแบร์นาร์แห่งแกลร์โวในปี ค.ศ. 1118 เพียงสองสามปีหลังจากที่ออกจากอารามซีโต (Cîteaux Abbey) เพื่อไปก่อตั้งอารามแกลร์โว อารามตั้งอยู่ในป่าโปร่งขนาดย่อมราว 60 กิโลเมตรจากดีฌง (Dijon) และมารุ่งเรืองในคริสต์ศตวรรษที่ 12 และ 13 แม้ว่าฟงต์แนได้รับการพิทักษ์จากพระมหากษัตริย์ฝรั่งเศสแต่ก็มาถูกปล้นระหว่างสงครามร้อยปีและสงครามศาสนาของฝรั่งเศส ต่อมาฟงต์แนก็เสื่อมโทรมลง ครัวอาราม (refectory) ถูกรื้อทิ้งในปี ค.ศ. 1745 และมาปิดลงระหว่างการปฏิวัติฝรั่งเศส อารามเปลี่ยนเป็นโรงงานทำกระดาษจนถึงปี ค.ศ. 1902 ส่วนใหญ่โดยตระกูลมงกอลฟีเย (Montgolfier) เอดัวร์ แอนาร์ซื้อแอบบีในปี ค.ศ. 1905 และทำการบูรณปฏิสังขรณ์ นอกจากครัวที่ถูกรื้อไปแล้ว อารามฟงต์แนก็ยังมีสิ่งก่อสร้างดั้งเดิมอื่น ๆ เกือบครบถ้วนที่รวมทั้งตัวโบสถ์หลัก หอพัก ระเบียงฉันนบถ หอประชุมนักบวช ห้องร้อน (caldarium) เรือนเลี้ยงนกพิราบ (dovecote) และโรงตีเหล็ก สถาปัตยกรรมที่กล่าวมาเป็นแบบโรมาเนสก์ ต่อมาก็มีการสร้างที่พำนักของอธิการอารามและสถานพยาบาล อารามฟงต์แนได้รับการขึ้นทะเบียนเป็นมรดกโลกโดยองค์การยูเนสโกในปี ค.ศ. 1981</doc>
