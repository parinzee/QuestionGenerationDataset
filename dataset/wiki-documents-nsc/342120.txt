<doc id="342120" url="https://th.wikipedia.org/wiki?curid=342120" title="เดอะกีตาร์">เดอะกีตาร์ เดอะกีตาร์ () เป็นนิตยสารเกี่ยวกับวงการดนตรีรายเดือน และเป็นนิตยสารเพลงไทยใส่คอร์ดกีตาร์เล่มแรกของประเทศไทย เริ่มผลิตตั้งแต่ปีพ.ศ. 2512 โดย เล็ก วงศ์สว่าง ในนาม วงศ์สว่างการพิมพ์ ผู้ผลิตหนังสือเพลงสากล I.S.SONG HITS เดิมใช้ชื่อนิตยสาร "THE GUITAR by I.S.SONG HITS" มีรูปเล่มขนาดเล็ก เนื้อหาในเล่มโดยส่วนใหญ่ เป็นการเสนอบทเพลงไทยสากลที่เกิดขึ้นล่าสุดและได้รับความนิยม โดยมีการใส่คอร์ดกีตาร์ไว้กับเนื้อร้องอย่างถูกต้องแม่นยำ เพื่อให้ผู้อ่านที่มีกีตาร์ได้หัดเล่นกีตาร์ตามคอร์ดที่กำหนด จนนิตยสารครองความนิยมจากผู้อ่านและมีการพัฒนาหรือปรับเปลี่ยนรูปโฉมเรื่อยมา อีกทั้งยังเป็นต้นแบบของการผลิตหนังสือเพลงยุคปัจจุบัน และเป็นเหมือนใบเบิกทางให้กับศิลปินไทยมากมายซึ่งได้รับการสนับสนุนจากหนังสือเพลงเล่มนี้ อาทิ ดิ อิมพอสซิเบิ้ล, รอยัลสไปรท์, แมคอินทอช, ชาตรี, คีรีบูน, แกรนด์เอ็กซ์ เป็นต้น นอกจากนี้ยังเสนอข่าวสารแวดวงการดนตรีอย่างเจาะลึก มีการสัมภาษณ์ศิลปิน นักร้อง นักดนตรี และการแสดงความคิดเห็นทางดนตรี ทำให้คอลัมนิสต์ที่เขียนประจำให้กับนิตยสาร มีความรู้จักหรือสนิทสนมกับนักดนตรีมากขึ้น ปัจจุบัน ได้มีการแยกนิตยสารเดอะกีตาร์เป็นสองฉบับ คือ “The Guitar Mag” ซึ่งเจาะลึกเรื่องราวข่าวสารทางดนตรีอย่างเข้มข้นเต็มอรรถรส พร้อมกับคอลัมน์สอนกีตาร์ และ “The Guitar Express” ซึ่งรวบรวมเนื้อเพลงไทยล่าสุดพร้อมคอร์ดกีตาร์ล้วนๆ โดยมีทายาทของคุณเล็ก วงศ์สว่าง ร่วมบริหารงานด้วย ในปี พ.ศ. 2553 นิตยสารเดอะกีตาร์ มีอายุ 40 ปี จึงได้มีการจัดงานเทศกาลดนตรี “The Legend of The Guitar: Celebrating 40th Years Anniversary” ที่รวบรวมศิลปินเพลงไทยตั้งแต่ยุค 70 จนถึงปัจจุบัน มาร่วมแสดง ในวันเสาร์ที่ 20 และ วันอาทิตย์ที่ 21 พฤศจิกายน พ.ศ. 2553 ณ ริมทะเลสาบ เมืองทองธานี โดยรายได้ส่วนหนึ่งจากการจำหน่ายบัตรมอบให้ มูลนิธิพระดาบส คณะแพทยศาสตร์ศิริราชพยาบาล และ มูลนิธิน้ำใจไทย</doc>
