<doc id="209689" url="https://th.wikipedia.org/wiki?curid=209689" title="เจมส์ คลาเวลล์">เจมส์ คลาเวลล์ เจมส์ คลาเวลล์ (10 ตุลาคม ค.ศ. 1924 - 7 กันยายน ค.ศ. 1994) เป็นนักเขียน นักเขียนบทภาพยนตร์ และผู้กำกับภาพยนตร์ชาวอังกฤษ เคยเป็นทหารผ่านศึกในสงครามโลกครั้งที่สอง สังกัดกองทัพเรืออังกฤษ และยังตกเป็นเชลยศึกต่อกองทัพญี่ปุ่นในระหว่างสงคราม ผลงานที่มีชื่อเสียงของเจมส์ คลาเวลล์ คือนวนิยายชุด เอเชียนซากา จำนวน 6 เรื่อง ที่เขียนระหว่างปี ค.ศ. 1962 - 1993 เกี่ยวกับชาวยุโรป ที่เดินทางเข้ามาในประเทศต่างๆ แถบเอเซีย กล่าวถึงผลกระทบที่เกิดขึ้น จากพบกันเป็นครั้งแรกของอารยธรรมตะวันตก และอารยธรรมตะวันออก ในสถานการณ์ต่างๆกัน นอกจากนั้นคลาเวลล์ ยังมีส่วนร่วมในฐานะผู้เขียนบท และผู้กำกับในภาพยนตร์เรื่อง The Great Escape (ไทย: แหกค่ายมฤตยู) และ "To Sir, with Love" (ไทย: แด่คุณครู ด้วยดวงใจ)ประวัติ ประวัติ. เจมส์ คลาเวลล์ เป็นบุตรของนายทหารเรืออังกฤษที่ประจำอยู่ที่ออสเตรเลีย เมื่อจบชั้นมัธยมเขาได้สมัครเข้ากองทัพ ถูกส่งไปรบกับกองทัพญี่ปุ่นที่มลายู ในระหว่างสงครามเขาได้รับบาดเจ็บ ถูกทหารญี่ปุ่นจับเป็นเชลย ถูกส่งไปค่ายกักกันที่เกาะชวา ต่อมาได้ย้ายไปขังที่เรือนจำชางงี ในสิงคโปร์ จนกระทั่งสิ้นสุดสงคราม เจมส์ คลาเวลล์ สมรสกับนักแสดงชื่อ เอพริล สไตรด์ ในปี ค.ศ. 1951 และย้ายไปอยู่สหรัฐอเมริกาในปี ค.ศ. 1953 และเริ่มงานเขียนบทจากภาพยนตร์เรื่อง The Fly ในปี ค.ศ. 1958 ได้รับรางวัลบทภาพยนตร์ยอดเยี่ยม ของสหภาพนักเขียนบทแห่งอเมริกา (Writers Guild of America) จากภาพยนตร์เรื่อง The Great Escape ในปี ค.ศ. 1963 และเป็นผู้เขียนบทและกำกับ เรื่อง To Sir, with Love ที่เป็นภาพยนตร์ยอดนิยมในปี ค.ศ. 1967 เจมส์ คลาเวลล์ เปลียนสัญชาติเป็นอเมริกันในปี ค.ศ. 1963 เขาเสียชีวิตที่สวิตเซอร์แลนด์ เมื่อวันที่ 7 กันยายน ค.ศ. 1994 หลังการรักษาตัวจากโรคมะเร็งผลงานภาพยนตร์ผลงานภาพยนตร์. - The Fly (1958) (เขียนบท) - Watusi (1959) (เขียนบท) - Five Gates to Hell (1959) (เขียนบทและกำกับ) - Walk Like a Dragon (1960) (เขียนบทและกำกับ) - The Great Escape (1963) (ร่วมเขียนบท) - 633 Squadron (1964) (ร่วมเขียนบท) - The Satan Bug (1965) (ร่วมเขียนบท) - To Sir, with Love (1966) (เขียนบทและกำกับ) - The Sweet and the Bitter (1967) (เขียนบทและกำกับ) - Where's Jack? (1968) (กำกับ) - The Last Valley (1970) (เขียนบทและกำกับ) - Shogun - มินิซีรีส์ (1980) (เขียนบทและกำกับ) - Noble House - มินิซีรีส์ (1988) (อำนวยการสร้าง)ผลงานนวนิยาย ผลงานนวนิยาย. คลาเวลล์เขียนนวนิยายเรื่องแรกเรื่อง King Rat (ไทย: ราชาหนู) ตีพิมพ์ในปี ค.ศ. 1962 จากประสบการณ์ส่วนตัวขณะถูกคุมขังอยู่ที่เรือนจำชางงี ในสิงคโปร์ และกลายเป็นนักเขียนติดอันดับขายดี หนังสือถูกดัดแปลงสร้างเป็นภาพยนตร์ในเวลาต่อมา ตามมาด้วยเรื่อง "Tai-Pan" (ไทย: ไท-ปัน) ในปี ค.ศ. 1966 เกี่ยวกับชาวอังกฤษที่เข้ามามีอิทธิพลในฮ่องกง ภายหลังสงครามฝิ่น นวนิยายที่มีชื่อเสียงที่สุดของคลาเวลล์ คือเรื่อง Shogun ในปี ค.ศ. 1975 เกี่ยวกับศักดินาญี่ปุ่นในศตวรรษที่ 16 ถูกสร้างเป็นภาพยนตร์มินิซีรีส์ฉายในสหรัฐอเมริกาในปี ค.ศ. 1980 เป็นภาพยนตร์ซีรีส์ยอดนิยมที่มีจำนวนผู้ชมถึง 120 ล้านคน ผลงานของคลาเวลล์จำนวน 6 เรื่อง ในชุด เอเชียนซากา ประกอบด้วย- King Rat (1962): เกี่ยวกับเหตุการณ์ในค่ายเชลยศึกญี่ปุ่น ในปี ค.ศ. 1945 - Tai-Pan (1966): เกี่ยวกับเหตุการณ์ในฮ่องกง ในปี ค.ศ. 1841 - Shogun (1975): เกี่ยวกับญี่ปุ่นในยุคศักดินา ในคริสต์ศตวรรษที่ 17 - Noble House (1981): เกี่ยวกับเหตุการณ์ในฮ่องกง ในปี ค.ศ. 1963 - Whirlwind (1986): เกี่ยวกับเหตุการณ์ในอิหร่าน ในปี ค.ศ. 1979 - Gai-Jin (1993): เกี่ยวกับเหตุการณ์ในญี่ปุ่น ในปี ค.ศ. 1862</doc>
