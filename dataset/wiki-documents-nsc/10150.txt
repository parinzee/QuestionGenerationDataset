<doc id="10150" url="https://th.wikipedia.org/wiki?curid=10150" title="เมาท์ (แสตมป์)">เมาท์ (แสตมป์) เมาท์ (อังกฤษ: stamp mount) เป็นพลาสติกสำหรับห่อแสตมป์ป้องกันแสตมป์จากความชื้น เมาท์มีได้สองความหมาย- แผ่นยาว ๆ สำหรับตัดให้ได้ตามขนาดที่ต้องการแล้วห่อแสตมป์ แล้วจึงใส่ลงในอัลบัมแสตมป์ หรือติดบนอัลบัมชีทอีกทีหนึ่ง เมาท์แบบนี้มีเรียกอีกชื่อว่า เมาท์ตัด - แผ่นใส้ในสำหรับใส่แสตมป์ในอัลบัมแสตมป์แบบมีเมาท์ในตัว มีอีกชื่อว่า แผ่นเพิ่มใส่แสตมป์ เมาท์ทั้งสองประเภทถือเป็นอุปกรณ์การสะสมแสตมป์ที่สำคัญเมาท์ตัด เมาท์ตัด. เมาท์ทำจากแผ่นพลาสติกสองแผ่นเชื่อมติดกันที่ปลายด้านหนึ่ง หรือ สองด้าน แผ่นบนเป็นพลาสติกใส ในขณะที่แผ่นล่างอาจเป็นพลาสติกใส หรือ พลาสติกทึบสีดำก็ได้ โดยเรียกต่างกันว่า เมาท์ใส และ เมาท์ดำ ตามลำดับ ด้านหลังของเมาท์มักมีกาวอยู่ สามารถนำน้ำมาลูบเพื่อติดเข้ากับอัลบัมชีทได้ มีข้อควรระวังคือต้องรอกาวให้แห้งสนิทจริง ๆ ก่อนที่จะนำแสตมป์ไปใส่ เพื่อที่แสตมป์จะไม่ถูกกับความชื้น เมาท์ที่จำหน่ายมีหลายขนาด หลายรูปแบบ ตั้งแต่แบบที่ตัดสำเร็จรูป มีขนาดพอดีกับดวงแสตมป์ แบบที่เป็นแถวยาว&nbsp;ๆ มีความสูงพอดีกับแสตมป์ ไปจนถึงเมาท์ขนาดใหญ่ซึ่งใช้ห่อชีทที่ระลึกได้ เวลาเก็บแสตมป์จะสอดแสตมป์ตรงกลางระหว่างแผ่นพลาสติกทั้งสอง แล้วตัดโดยใช้กรรไกร หรือ ที่ตัดเมาท์ (stamp mount cutter) ตัดพลาสติกส่วนที่เกินออก (กรณีที่ไม่ใช้แบบตัดสำเร็จรูป) ให้ขอบของเมาท์เลยส่วนที่เป็นแสตมป์อย่างน้อย สอง ถึง สาม มิลลิเมตร สำหรับกันความชื้นที่จะเข้าทางด้านข้าง โดยที่เมาท์แบบแถวยาว&nbsp;ๆ หนึ่งแถวสามารถตัดแยกใส่แสตมป์ได้หลาย&nbsp;ๆ ดวง เมาท์สามารถหาซื้อได้จากร้านขายแสตมป์ เวลาขายจะขายเป็นแพ็ค ทั่วไปแพ็คหนึ่งบรรจุเมาท์ 20 หรือ 25 แถว ยกเว้น เมาท์ขนาดใหญ่ มักมีจำนวนเมาท์ในแพ็คน้อยกว่าแผ่นเพิ่มใส่แสตมป์ แผ่นเพิ่มใส่แสตมป์. เมาท์สำหรับอัลบัม หรือ แผ่นเพิ่ม มีลักษณะเป็นแผ่นพลาสติกสองชั้นเชื่อมติดกัน มีขนาดโดยรวมเท่ากับหน้าของอัลบัมแสตมป์ ชั้นด้านหน้าเป็นพลาสติกใส ส่วนชั้นด้านล่างเป็นพลาสติกใสหรือทึบก็ได้ พลาสติกชั้นด้านล่างเป็นพลาสติกแผ่นเดียว แต่ชั้นบนแบ่งเป็นแถว ๆ หรือ ช่อง เชื่อมติดกับชั้นล่างเป็นแนวยาว แต่ละช่องสามารถเปิดออกมาและนำแสตมป์ไปเสียบระหว่างพลาสติกสองชั้น เมื่อใส่แสตมป์เสร็จ ก็นำเมาท์ไปใส่ในซองใสที่จำหน่ายพร้อมกัน ขอบของซองใสจะมีรูเพื่อเข้ากับอัลบัมแสตมป์ เมาท์แบบนี้มีหลายขนาดตามจำนวนช่องที่ใส่แสตมป์ได้ ยิ่งมีจำนวนช่องน้อย แต่ละช่องก็มีขนาดใหญ่ขึ้น เพื่อใส่แสตมป์หรือสิ่งสะสมขนาดใหญ่ขึ้นตามลำดับ ขนาดมีตั้งแต่ หนึ่งช่อง ไล่ไปจนถึง ห้า หรือ หก ช่อง ถ้าต้องการใส่แสตมป์ที่เป็นแผ่นขนาดเล็ก หรือชีทที่ระลึก เลือกใช้เมาท์ชนิดช่องเดียว ถ้าต้องการใส่แสตมป์บล็อกสี่ (หมายถึงแสตมป์ติดกันสี่ดวง มีสองแถว แถวละสองดวง) อาจใช้เมาท์ชนิดสองช่อง ใส่แสตมป์แนวตั้งใช้เมาท์สี่ช่อง แสตมป์แนวนอนใช้เมาท์ห้าช่อง เป็นต้น</doc>
