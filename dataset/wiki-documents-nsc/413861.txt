<doc id="413861" url="https://th.wikipedia.org/wiki?curid=413861" title="โครงการห้องสมุดดนตรีนานาชาติ">โครงการห้องสมุดดนตรีนานาชาติ โครงการห้องสมุดดนตรีนานาชาติ () มีอีกชื่อหนึ่งว่า ห้องสมุดดนตรีเปตรุชชี (Petrucci Music Library) ตั้งตามชื่อของออตตาเวียโน เปตรุชชี (ค.ศ. 1466 – 1539) ผู้จัดพิมพ์โน้ตดนตรีชาวอิตาลี เป็นโครงการจัดตั้งห้องสมุดดนตรีออนไลน์ เพื่อเผยแพร่โน้ตดนตรีที่เป็นสาธารณสมบัติในรูปแบบวิกิ เว็บไซต์เริ่มดำเนินการตั้งแต่เดือนกุมภาพันธ์ ค.ศ. 2006 เครื่องแม่ข่ายตั้งอยู่ที่ประเทศแคนาดาโดยใช้ซอฟต์แวร์มีเดียวิกิ ในระยะเริ่มต้นเป็นงานคอมพิวเตอร์สแกนผลงานเก่าที่หมดลิขสิทธิ์แล้ว แต่ได้เปิดโอกาสให้เจ้าของผลงานนำผลงานของตนออกเผยแพร่ในแบบครีเอทีฟคอมมอนส์ จนถึงปัจจุบันได้เผยแพร่โน้ตดนตรีมากกว่า 140,000 ชิ้น และงานบันทึกเสียงมากกว่า 5,000 ชิ้น เมื่อวันที่ 19 ตุลาคม ค.ศ. 2007 เว็บไซต์ได้ปิดตัวลงตามคำสั่งตามกฎหมายของยูนิเวอร์ซัลเอดิชัน บริษัทผู้ตีพิมพ์ชีตมิวสิกจากเวียนนา ประเทศออสเตรีย สืบเนื่องจากผลงานที่เผยแพร่บางส่วนมีอายุระหว่าง 50 ถึง 70 ปี ถือว่าเป็นสาธารณสมบัติในประเทศแคนาดา ซึ่งกฎหมายลิขสิทธิ์ให้การคุ้มครองเป็นระยะเวลา 50 ปี ในขณะที่ประเทศอื่นบางประเทศให้การคุ้มครองเป็นระยะเวลา 70 ปี ไมเคิล เอส. ฮาร์ต จากโครงการกูเทนแบร์ก ได้เสนอให้ความช่วยเหลือเพื่อให้โครงการนี้ดำเนินต่อไปได้ แต่ได้รับการปฏิเสธเนื่องจาก Feldmahler ผู้ดำเนินงาน IMSLP ไม่ต้องการย้ายข้อมูลไปเก็บที่เครื่องแม่ข่ายในสหรัฐอเมริกา เว็บไซต์ได้เปิดให้บริการอีกครั้งในเดือนมิถุนายน ค.ศ. 2008 โดยกำหนดนโยบายลิขสิทธิ์เคร่งครัดขึ้น ผลงานที่ถูกอัปโหลดขึ้นมาใหม่จะต้องรับการตรวจสอบจากผู้ดูแลจึงจะเปิดให้ดาวน์โหลดได้ ในปี ค.ศ. 2010 ได้เปิดใช้งานเครื่องแม่ข่ายสำรองซึ่งตั้งอยู่ในประเทศเนเธอร์แลนด์</doc>
