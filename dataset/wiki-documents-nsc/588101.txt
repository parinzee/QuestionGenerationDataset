<doc id="588101" url="https://th.wikipedia.org/wiki?curid=588101" title="ดารัตน์ ช่างปลูก">ดารัตน์ ช่างปลูก ดารัตน์ ช่างปลูก เกิดวันที่ 3 กุมภาพันธ์ พ.ศ. 2531 เป็นนักกีฬาฟุตบอลหญิงทีมชาติไทย ซึ่งเป็นกำลังสำคัญในการทำหน้าที่กองรับ โดยมีความโดดเด่นด้านการแย่งบอล และความฉลาดในการอ่านเกมของคู่ต่อสู้ประวัติ ประวัติ. ดารัตน์ ช่างปลูก เริ่มเล่นกีฬาตั้งแต่เด็ก โดยเริ่มการเป็นนักกีฬาวอลเลย์บอลของโรงเรียน และสามารถทำหน้าที่ได้ดีในกีฬาเกือบทุกชนิด เนื่องด้วยมีพื้นฐานในการเล่นกีฬา และเมื่อครั้งที่เพื่อนของเธอได้ชักชวนให้เล่นกีฬาฟุตบอล เธอก็สามารถสร้างผลงานได้ไม่น้อยกว่ากีฬาอื่น ๆ จนเกิดความชอบและจริงจังต่อกีฬาฟุตบอลนับจากนั้น เมื่ออายุ 16 ปี เธอได้รับการทาบทามให้เข้าศึกษาต่อที่โรงเรียนศึกษานารีพร้อมกับสุนิสา สร้างไธสง และเมื่อดารัตน์เข้ารับการฝึกได้เพียง 1 เดือน ก็สามารถเข้าร่วมทีมเยาวชนทีมชาติไทยรุ่น 17 ปี โดยได้เข้าแข่งขันศึกฟุตบอลเยาวชน 17 ปีชิงแชมป์เอเชีย ที่ประเทศเกาหลีใต้ ของตำแหน่งเซ็นเตอร์ฮาล์ฟในขณะนั้น พ.ศ. 2553 ดารัตน์ ช่างปลูก เคยเข้าแข่งขันฟุตบอลประเภททีมหญิง สังกัดนครราชสีมา ในกีฬาแห่งชาติ ครั้งที่ 39 (ชลบุรีเกมส์) หลังจากนั้น เธอได้ร่วมทำหน้าที่ให้แก่ฟุตบอลหญิงทีมชาติไทยมาโดยตลอด โดยเป็นนักเตะที่มีประสบการณ์ในระดับประเทศ ที่ซึ่งเธอทำหน้าที่แบ็กขวา และเป็นตัวเลือกแรกของการจัดผู้เล่นลงสู่สนาม อาทิ ในวันที่ 20 กันยายน พ.ศ. 2555 เธอได้มีส่วนร่วมในการทำหน้าที่แก่ทีมชาติไทย ในการแข่งเอเอฟเอฟ วีเมนส์ แชมเปียนชิพ 2012 ที่จัดขึ้น ณ นครโฮจิมินห์ ประเทศเวียดนาม เมื่อครั้งที่พบกับทีมชาติพม่าในรอบรองชนะเลิศ และวันที่ 23 พฤษภาคม พ.ศ. 2556 เธอเป็นหนึ่งในนักฟุตบอลทีมชาติไทยในการแข่งขันฟุตบอลหญิงเอเชียนคัพ 2014 รอบคัดเลือก ที่ซึ่งเป็นฝ่ายชนะทีมชาติฟิลิปปินส์ที่ 1 ประตูต่อ 0 รวมถึงได้ร่วมทำหน้าที่ปีกขวาให้แก่ทีมชาติไทยในการแข่งขันเอเอฟเอฟ วีเมนส์ แชมเปียนชิพ 2013 ที่จัดขึ้น ณ เมืองย่างกุ้ง ประเทศพม่า ระหว่างวันที่ 9 ถึง 22 กันยายน พ.ศ. 2556 โดยเธอได้รับบาดเจ็บในนัดอุ่นเครื่อง อย่างไรก็ตาม ในวันที่ 9 กันยายน ดารัตน์เกือบช่วยให้ทีมชาติไทยได้จุดโทษเมื่อครั้งที่พบกับทีมชาติเวียดนาม ซึ่งเธอได้ส่งบอลไปยังเสาสอง และผู้รักษาประตูของเวียดนามได้ปัดบอลไปโดนแขนของนักฟุตบอลทีมเดียวกัน แต่ผู้ตัดสินปล่อยให้เดินเกมต่อ โดยนัดดังกล่าวเสมอกันที่ 0 ประตูต่อ 0 และในวันที่ 17 กันยายน ที่ซึ่งทีมของเธอได้พบกับทีมชาติมาเลเซีย ดารัตน์ เคยเข้าแข่งขันซีเกมส์ 2005 ที่ประเทศฟิลิปปินส์ และซีเกมส์ 2007 ที่จังหวัดนครราชสีมา โดยได้รับรางวัลเหรียญทองแดงและเหรียญทองตามลำดับ ส่วนในการแข่งซีเกมส์ 2009 ที่ประเทศลาว เธอไม่ได้เข้าแข่งขันเนื่องด้วยมีอาการบาดเจ็บ และในการแข่งขันซีเกมส์ 2013 ที่ประเทศพม่า จตุพร ประมลบาล ซึ่งเป็นผู้ฝึกสอน ได้ให้เธอทำหน้าที่ในตำแหน่งกองกลางตัวตัดเกม หลังจากที่เธอทำหน้าที่ในตำแหน่งแบ็กขวามาโดยตลอดในช่วงก่อนหน้า ซึ่งเธอผ่านการคัดเลือกเป็นนักเตะตัวจริง และได้ทำการฝึกซ้อมอย่างหนัก 6 วันต่อสัปดาห์เกียรติประวัติทีมชาติเกียรติประวัติ. ทีมชาติ. - เหรียญทองแดง ซีเกมส์ 2005 ประเทศฟิลิปปินส์ - เหรียญทอง ซีเกมส์ 2007 จังหวัดนครราชสีมา ประเทศไทย - เหรียญทอง ซีเกมส์ 2013 ประเทศพม่า</doc>
