<doc id="69649" url="https://th.wikipedia.org/wiki?curid=69649" title="ทะเลใจ">ทะเลใจ ทะเลใจ เป็นเพลงที่แต่งและร้องโดย ยืนยง โอภากุล หรือ แอ๊ด คาราบาว อยู่ในอัลบั้ม พฤษภา ซึ่งเป็นอัลบั้มพิเศษที่ออกร่วมกับ อี๊ด ยิ่งยง โอภากุล พี่ชายฝาแฝด หลังเหตุการณ์พฤษภาทมิฬ ในปี พ.ศ. 2535 โดยแอ๊ดเปิดเผยว่า เพลงนี้ใช้เวลาแต่งเพียงครึ่งชั่วโมงเท่านั้น โดยตั้งใจจะเขียนถึง บิ๊กตุ๋ย พล.อ.อิสระพงศ์ หนุนภักดี หนึ่งในผู้นำคณะรักษาความสงบเรียบร้อยแห่งชาติ โดยมีคนบอกว่า พล.อ.อิสระพงษ์ นั้น แท้ที่จริงแล้วเป็นคนดี แต่เพราะสถานการณ์พาไป ดนตรีของเพลงทะเลใจเป็นแบบง่าย ๆ ฟังสบาย ๆ แต่โดดเด่นที่เนื้อหาที่เป็นปรัชญาชีวิต ถามถึงตัวตนและหัวใจของคน โดยเฉพาะคนที่ผ่านเหตุการณ์ต่าง ๆ มาในชีวิต เมื่อเพลงนี้ถูกเผยแพร่ออกไป ก็ได้รับความนิยมในเวลาไม่นาน และได้รับรางวัลสีสันอะวอร์ดส์ สาขาเพลงยอดเยี่ยมประจำปี พ.ศ. 2535 ด้วย ในเดือนสิงหาคม ปี พ.ศ. 2536 โคโค่แจ๊ซ ได้ออกอัลบั้มพิเศษ ชื่อชุด คิดถึงคาราบาว โดยนำเพลงเก่าของคาราบาวมาเรียบเรียงใหม่ในสไตล์แจ๊ส ซึ่งเพลงนี้ก็เป็นเพลงหนึ่งในจำนวน 10 เพลงของคาราบาวที่ทำออกมาใหม่ด้วยเช่นกัน ต่อมาในปลายปี พ.ศ. 2546 คาราบาวได้ออกอัลบั้มพิเศษ คือ เมด อิน ไทยแลนด์ ภาค 2546 สังคายนา โดยนำเพลงทั้งหมดในอัลบั้ม เมด อิน ไทยแลนด์ ซึ่งเป็นอัลบั้มประวัติศาสตร์แห่งวงการดนตรีไทย เพราะสามารถทำยอดขายได้ถึง 5,000,000 ตลับทั้ง 10 เพลง มาเรียบเรียงดนตรีและร้องใหม่ และได้สังคายนาเพลงในอัลบั้มเดี่ยวของแอ๊ดไปเพิ่มอีก 2 เพลง คือ เดือนเพ็ญ ที่อยู่ในอัลบั้มเดี่ยวชุดแรก กัมพูชา และเพลงนี้ด้วย ปัจจุบัน ทะเลใจ ก็ยังเป็นอีกหนึ่งเพลงของคาราบาว ที่แฟน ๆ ยังชื่นชอบ และถูกเปิดฟังตลอด และยังได้รับความนิยมแม้แต่กระทั่งผู้ที่ไม่ใช่แฟนของคาราบาวหรือคอเพลงเพื่อชีวิตด้วย รวมถึงได้มีการทำดนตรีรวมถึงบันทึกเสียงใหม่โดยศิลปินคนอื่น ๆ</doc>
