<doc id="155334" url="https://th.wikipedia.org/wiki?curid=155334" title="อีฟว์ เลอแตร์ม">อีฟว์ เลอแตร์ม อีฟว์ กามีย์ เดซีเร เลอแตร์ม (Yves Camille Désiré Leterme) เกิดวันที่ 6 ตุลาคม พ.ศ. 2503 เป็นนักการเมืองชาวเบลเยียม สมาชิกพรรคประชาธิปไตยคริสเตียนและเฟลมิช (CD&V) และอดีตนายกรัฐมนตรีของเบลเยียม อดีตรองนายกรัฐมนตรีในรัฐบาลกลางเบลเยียม และอดีตประธานรัฐมนตรีและรัฐมนตรีว่าการเกษตรกรรมและประมงของฟลานเดอส์ เลอแตร์มเกิดที่เมืองแวร์ฟิก จังหวัดเวสต์ฟลานเดอส์ พรรคของเลอแตร์มชนะการเลือกตั้งในเดือนมิถุนายน พ.ศ. 2550 แต่ไม่สามารถจัดตั้งรัฐบาลผสมได้สำเร็จ ตั้งแต่วันที่ 16 กรกฎาคม ถึง 23 สิงหาคม เลอแตร์มทำหน้าที่เป็นผู้จัดตั้งรัฐบาล หรือ ฟอร์มาเตอร์ (formateur) ก่อนที่จะลาออกเพราะไม่สามารถจัดตั้งได้ และได้รับแต่งตั้งอีกครั้งในวันที่ 29 กันยายน และเขาลาออกอีกครั้งในวันที่ 1 ธันวาคม ห้าพรรคการเมืองตกลงตั้งรัฐบาลผสมสำเร็จในวันที่ 18 มีนาคม พ.ศ. 2551 เลอแตร์มสาบานตนเข้ารับตำแหน่งในวันที่ 20 มีนาคม ในวันที่ 15 มิถุนายน พ.ศ. 2551 เลอแตร์มยื่นใบลาออกต่อสมเด็จพระราชาธิบดีอัลแบร์ที่ 2 หลังจากไม่สามารถตกลงเรื่องการปฏิรูปการเมืองกับพรรคร่วมรัฐบาลได้ สมเด็จพระราชาธิบดีได้ปฏิเสธการลาออกของเลอแตร์มในวันที่ 17 มิถุนายน</doc>
