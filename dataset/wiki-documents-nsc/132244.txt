<doc id="132244" url="https://th.wikipedia.org/wiki?curid=132244" title="วิกตอเรียส์ซีเคร็ต">วิกตอเรียส์ซีเคร็ต วิกตอเรียส์ซีเคร็ต () เป็นยี่ห้อของชุดชั้นในสตรีและผลิตภัณฑ์ด้านความงามชื่อดังของสหรัฐอเมริกา มีชื่อเสียงจากการจัดแฟชั่นโชว์และแค็ตตาล็อกประจำปี ซึ่งประกอบไปด้วยนางแบบชื่อดังในวงการประวัติ1977–1980: ช่วงเริ่มต้น ประวัติ. 1977–1980: ช่วงเริ่มต้น. วิกตอเรียส์ซีเคร็ตนั้นถูกก่อตั้งขึ้นโดย รอย เรย์มอนด์ นักธุรกิจชาวอเมริกัน เมื่อวันที่ 12 มิถุนายน ค.ศ. 1977 โดยวิกตอเรียส์ซีเคร็ตสาขาแรกได้ถือกำเนิดขึ้นที่ซานฟรานซิสโก, แคลิฟอร์เนีย ต้นเหตุของการก่อตั้งวิกตอเรียส์ซีเคร็ต มาจากความรู้สึกเขินอายของรอยที่ต้องตกเป็นเป้าสายตาเวลาที่เขาไปเลือกซื้อชุดชั้นในให้ภรรยาที่ห้างสรรพสินค้า นอกจากนั้นในช่วงปี 1970 ถึง 1980 ผู้หญิงอเมริกันในยุคนั้นจะชอบซื้อชุดชั้นในเป็นแพ็ค แพ็คละ3ชิ้นมาใส่ ซึ่งเป็นชุดชั้นในที่ไม่สวย เรียบ และดูล้าสมัย โดยชุดชั้นในที่มีลวดลายสวยงามหรือมีลูกไม้ จะเก็บเอาไว้ใส่ในเฉพาะโอกาสสำคัญหรือโอกาสพิเศษเช่นการไปฮันนีมูนเท่านั้น เมื่อเป็นเช่นนั้นแล้ว รอยจึงได้ทำการศึกษาเกี่ยวกับตลาดชุดชั้นใน และได้กู้เงินจำนวนประมาณ 80,000 ดอลลาร์สหรัฐ (40,000 ดอลลาร์กู้จากพ่อแม่ของเขา และอีก 40,000 ดอลลาร์กู้จากธนาคาร) เพื่อนำมาสร้างเป็น "วิกตอเรียส์ซีเคร็ต" ร้านชุดชั้นในที่มีความประสงค์ให้ผู้ชายหรือสามีที่ต้องมาซื้อชุดชั้นในให้ภรรยานั้นไม่มีความเขินอายและรู้สึกผ่อนคลายมากขึ้น วิกตอเรียส์ซีเคร็ตทำยอดขายในปีแรกได้ประมาณ 500,000 ดอลลาร์สหรัฐ ซึ่งมากพอที่จะนำไปขยายสาขาเพิ่มได้อีกถึง 4 สาขา และได้มีการเปิดระบบรับสั่งสินค้าผ่านทางอีเมลขึ้นด้วย ในปี ค.ศ. 1980 รอยได้ทำการเปิดวิกตอเรียส์ซีเคร็ตสาขาที่ 2 และ 3 ขึ้นในเมืองซานฟรานซิสโก และในปี ค.ศ. 1982 ก็ได้ทำการเปิดสาขาที่ 4 ขึ้นในเมืองซานฟรานซิสโกเช่นเดียวกัน1982: ขายกิจการ 1982: ขายกิจการ. ในเดือนเมษายน ปี ค.ศ. 1982 วิกตอเรียส์ซีเคร็ตได้วางจำหน่ายแค็ตตาล็อกฉบับที่ 12 ในราคาฉบับละ 3 ดอลลาร์ โดยยอดขายที่ได้จากการขายแค็ตตาล็อกนั้นคิดเป็นร้อยละ 55 จากยอดขายทั้งหมด 7,000,000 ดอลลาร์สหรัฐในปีนั้น ในปี ค.ศ. 1982 วิกตอเรียส์ซีเคร็ตมีสาขาเพิ่มขึ้นเป็น 6 สาขา และมียอดขายอยู่ที่ประมาณ 5,000,000 ดอลลาร์สหรัฐต่อปี แต่จากความตั้งใจเดิมของรอยที่ต้องการจะเจาะตลาดกลุ่มลูกค้าผู้ชายหรือสามีที่มาซื้อชุดชั้นในให้ภรรยานั้นเริ่มไม่ได้ผลตอบรับที่ดีเท่าที่ควร ทำให้บริษัทเริ่มมีปัญหาทางด้านการเงินและเสี่ยงจะล้มละลาย จนในที่สุดรอยก็ได้ตัดสินใจขายวิกตอเรียส์ซีเคร็ตให้กับ เลสลี เวกซ์เนอร์ จากบริษัทลิมิทิด ด้วยราคา 1 ล้านดอลลาร์สหรัฐ1983: เปลี่ยนกลยุทธ์ 1983: เปลี่ยนกลยุทธ์. ในปี ค.ศ. 1983 เลสลี เวกซ์เนอร์ ได้ทำการปรับปรุงวิกตอเรียส์ซีเคร็ตในรูปโฉมใหม่ จากเดิมที่มีกลุ่มเป้าหมายเป็นลูกค้าผู้ชายหรือสามี มาเป็นกลุ่มลูกค้าผู้หญิง ทั้งการออกแบบ สไตล์ และสีสันของชุดชั้นใน ที่มีการปรับเปลี่ยนให้ดูเซ็กซี่ มีรสนิยม ดูหรูหราในแบบยุโรป เป็นหนึ่งในกลยุทธ์สำคัญในการดึงดูดความสนใจของกลุ่มลูกค้าผู้หญิง อีกหนึ่งกลยุทธ์คือการโกหกสถานที่ตั้งสำนักงานใหญ่ของวิกตอเรียส์ซีเคร็ต ที่ได้พิมพ์ระบุที่อยู่ลงไปในแค็ตตาล็อกว่าสำนักงานใหญ่นั้นอยู่ที่กรุงลอนดอน ซึ่งเป็นที่อยู่หลอก ๆ เพราะความจริงแล้วสำนักงานใหญ่นั้นอยู่ที่เมืองโคลัมบัส รัฐโอไฮโอ นอกจากนี้แล้ววิกตอเรียส์ซีเคร็ตยังได้ตกแต่งร้านใหม่ให้เป็นแบบอย่างอังกฤษในคริสต์ศตวรรษที่ 19 ด้วย1985–1990: ขยายสู่วงกว้าง 1985–1990: ขยายสู่วงกว้าง. ในปี ค.ศ. 1985 ฮาวเวิร์ด กรอสส์ ได้เลื่อนจากตำแหน่งรองประธานกรรมการ ขึ้นสู่ตำแหน่งประธานกรรมการของวิกตอเรียส์ซีเคร็ต นิตยสาร เดอะนิวยอร์กไทมส์ ได้รายงานถึงการขยายตัวอย่างรวดเร็วของวิกตอเรียส์ซีเคร็ต จาก 4 สาขาในปี ค.ศ. 1982 เพิ่มขึ้นเป็น 100 สาขาในปี ค.ศ. 1986 ซึ่งใช้เวลาเพียง 4 ปี โดยเหล่านักวิเคราะห์นั้นได้คาดการณ์ว่าวิกตอเรียส์ซีเคร็ตจะสามารถขยายสาขาได้เป็น 400 สาขา ภายในปี ค.ศ. 1988 ในปี ค.ศ. 1987 แค็ตตาล็อกของวิกตอเรียส์ซีเคร็ตนั้นถูกจัดให้อยู่ในกลุ่มของ "แค็ตตาล็อกที่ขายดีและได้รับความนิยม" ในปี ค.ศ. 1990, นักวิเคราะห์ได้ประเมินถึงยอดขายของวิกตอเรียส์ซีเคร็ตที่เติบโตอย่างรวดเร็วในช่วง 4 ปีหลัง ว่าเกิดจากการถูกพูดถึงและแนะนำกันแบบปากต่อปาก นั่นจึงทำให้วิกตอเรียส์ซีเคร็ตได้รับการจัดให้เป็นยี่ห้อหนึ่งที่มีการเติบโตที่รวดเร็วที่สุดในวงการธุรกิจ1990–1999: เผชิญปัญหาและคู่แข่ง 1990–1999: เผชิญปัญหาและคู่แข่ง. ในช่วงต้นของคริสต์ทศวรรษ 1990 วิกตอเรียส์ซีเคร็ตต้องเผชิญกับปัญหาเกี่ยวกับช่องว่างในการบริหาร เมื่อฮาวเวิร์ด กรอสส์ ประธานกรรมการของวิกตอเรียส์ซีเคร็ต ซึ่งเป็นผู้ที่พัฒนาวิกตอเรียส์ซีเคร็ตมาสู่การเป็นยี่ห้อชุดชั้นในแถวหน้า ได้ย้ายไปบริหารยี่ห้อที่ชื่อว่า แอลแบรนดส์ ซึ่งเป็นยี่ห้อย่อยของบริษัทลิมิทิด แต่ผลงานออกมาไม่เป็นที่น่าพึงพอใจ เพราะไม่ประสบความสำเร็จเท่าที่ควร จึงกลายเป็นว่า ทั้งวิกตอเรียส์ซีเคร็ตและแอลแบรนดส์ต่างก็ประสบกับปัญหาด้วยกันทั้งคู่ เกรซ นิโคลส์ ประธานกรรมการคนใหม่ ได้เข้ามาทำการแก้ไขปัญหาที่เกิดขึ้น ซึ่งทำให้ผลกำไรของวิกตอเรียส์ซีเคร็ตค่อย ๆ ขึ้นอย่างช้า ๆ วิกตอเรียส์ซีเคร็ตได้เปิดตัว "มิราเคิลบรา" ซึ่งจำหน่ายในราคา 2 ล้านดอลลาร์สหรัฐในปีแรก แต่ก็ต้องเผชิญกับคู่แข่งนั่นคือซาร่า ลี จากยี่ห้อวอนเดอร์บรา ในปีต่อมา วิกตอเรียส์ซีเคร็ตจึงได้ใช้กลยุทธ์ใหม่นั่นคือการโฆษณาทางโทรทัศน์ ในปี ค.ศ. 1998 มีการรายงานว่าวิกตอเรียส์ซีเคร็ตนั้นมีส่วนแบ่งการตลาดกับยี่ห้อเครื่องแต่งกายอื่น ๆ อยู่ที่ประมาณ 14 เปอร์เซนต์ อย่างไรก็ตามในปีเดียวกัน วิกตอเรียส์ซีเคร็ตมีรายรับ 3,500 ล้านดอลลาร์ลหรัฐ จากผลิตภัณฑ์ในกลุ่มเครื่องสำอาง ในปี ค.ศ. 1999 วิกตอเรียส์ซีเคร็ตได้สร้างยี่ห้อย่อยขึ้นมา มีชื่อว่า "บอดี้ บาย วิกตอเรีย"วิกตอเรียส์ซีเคร็ตแฟชั่นโชว์ วิกตอเรียส์ซีเคร็ตแฟชั่นโชว์. วิกตอเรียส์ซีเคร็ตแฟชั่นโชว์ เป็นแฟชั่นโชว์ประจำปีของวิกตอเรียส์ซีเคร็ต ซึ่งถือเป็นอีกหนึ่งแฟชั่นโชว์ที่สำคัญและมีผู้รอชมทั่วโลก โดยวิกตอเรียส์ซีเคร็ตแฟชั่นโชว์นั้นถูกจัดขึ้นเพื่อใช้ในในการโปรโมตสินค้าโดยเฉพาะชุดชั้นในของวิกตอเรียส์ซีเคร็ต ซึ่งในแต่ละปีก็จะประกอบไปด้วยนางแบบชื่อดังระดับโลกที่เข้าร่วมเดินในแฟชั่นโชว์นี้ วิกตอเรียส์ซีเคร็ตแฟชั่นโชว์ครั้งแรกถูกจัดขึ้นในปี ค.ศ. 1995 โดยวิกตอเรียส์ซีเคร็ตแฟชั่นโชว์ในช่วงปี ค.ศ. 1995 - ค.ศ. 1998 นั้นจะยังไม่มีการถ่ายทอดให้ผู้ชมทางบ้านได้ชม ต่อมาในช่วงปี ค.ศ. 1999 - ค.ศ. 2000 จึงได้มีการถ่ายทอดออนไลน์ผ่านทางอินเทอร์เน็ต และในปี ค.ศ. 2001 จึงได้มีการถ่ายทอดทางโทรทัศน์จนถึงปัจจุบัน สิ่งหนึ่งที่ทำให้วิกตอเรียส์ซีเคร็ตแฟชั่นโชว์มีผู้รอชมทั่วโลกนั่นก็คือการแสดงจากศิลปินชั้นนำระดับโลกที่ได้มาร่วมแสดงโชว์บนเวที อาทิ เลดี้กาก้า เทย์เลอร์ สวิฟต์, จัสติน บีเบอร์, เคที เพอร์รี, ริฮานนา, มารูนไฟฟ์, บรูโน มาร์ส, นิกกี มินาจ, เดอะวีกเอนด์, แบล็กอายด์พีส์, เอคอน, จัสติน ทิมเบอร์เลค, อัชเชอร์ และเจย์-ซี เป็นต้น และอีกส่วนที่เป็นสิ่งสำคัญที่จะขาดไม่ได้สำหรับวิกตอเรียส์ซีเคร็ตแฟชั่นโชว์นั่นก็คือปีกที่สร้างสรรค์ออกมาให้นางแบบได้ใส่ประกอบชุดในทุก ๆ ปี โดยแต่ละปีกนั้นจะถูกออกแบบให้เข้ากับแต่ละโชว์หรือเซกเมนต์ต่างกันไปแฟนตาซีบรา แฟนตาซีบรา. เป็นประจำในทุก ๆ ปี ที่วิกตอเรียส์ซีเคร็ตจะเลือกหนึ่งในนางฟ้าให้สวมใส่ "แฟนตาซีบรา" ซึ่งเป็นบราที่ทำจากอัญมณีต่าง ๆ ซึ่งแต่เดิมแฟนตาซีบราถูกผลิตขึ้นเพื่อถ่ายโฆษณาลงในแค็ตตาล็อกของวิกตอเรียส์ซีเคร็ตเพียงเท่านั้น แต่ว่าตั้งแต่ปี ค.ศ. 2001 เป็นต้นมา แฟนตาซีบราก็ได้ถูกนำมาเป็นส่วนหนึ่งของวิกตอเรียส์ซีเคร็ตแฟชั่นโชว์ด้วย โดยก่อนที่จะถึงวิกตอเรียส์ซีเคร็ตแฟชั่นโชว์ในแต่ละปี วิกตอเรียส์ซีเคร็ตจะร่วมมือกับแบรนด์หรือนักออกแบบอัญมณีที่มีชื่อเสียง เพื่อทำการผลิตแฟนตาซีบรา ที่จะนำไปเป็นไฮไลท์สำคัญในแฟชั่นโชว์ของปีนั้น ๆ ในปี ค.ศ. 2000 แฟนตาซีบราประจำปีนี้มีชื่อว่า Red Hot Fantasy Bra ได้รับการบันทึกไว้ในหนังสือบันทึกสถิติโลกกินเนสส์ว่าเป็นชุดชั้นในที่แพงที่สุดในโลกเท่าที่เคยมีมา โดยมีราคาอยู่ที่ 15 ล้านดอลลาร์สหรัฐ ผู้ที่ได้รับเลือกให้สวมใส่คือ จิเซล บุนเชน ในปี ค.ศ. 2014 เป็นครั้งแรกในประวัติศาสตร์ของวิกตอเรียส์ซีเคร็ตที่มีการผลิตแฟนตาซีบราออกมา 2 ชุด มีชื่อว่า Dream Angels Fantasy Bras โดยมีผู้ที่ได้รับเลือกให้สวมใส่ 2 คน คือ เอเดรียนา ลิมา และ อเลสซานดรา แอมโบรซิโอนางฟ้าของวิกตอเรียส์ซีเคร็ต นางฟ้าของวิกตอเรียส์ซีเคร็ต. "นางฟ้า" ของวิกตอเรียส์ซีเคร็ต คือกลุ่มนางแบบที่ได้เซ็นสัญญากับบริษัทและอยู่ในตำแหน่งพรีเซ็นเตอร์ของสินค้า นางฟ้าของวิกตอเรียส์ซีเคร็ตถูกก่อตั้งครั้งแรกในปี 1997 โดยมีดานิแอลา แป็ชโตวา, กาเริน มึลเดอร์, เฮเลนา คริสเตนเซน, สเตฟานี ซีมอร์ และไทรา แบงส์ เป็นนางแบบกลุ่มแรกที่เซ็นสัญญาเป็นนางฟ้าของวิกตอเรียส์ซีเคร็ต และได้เปิดตัวบนรันเวย์ครั้งแรกในปี 1998 ซึ่งเป็นการจัดวิกตอเรียส์ซีเคร็ตแฟชั่นโชว์ครั้งที่ 4 โดยในครั้งนั้น เฮเลนา คริสเตนเซน ไม่สามารถมาร่วมเดินแบบได้ จึงให้แชนดรา นอร์ท สวมปีกเป็นนางฟ้าตัวแทน ในปี 2007 นางฟ้าของวิกตอเรียส์ซีเคร็ต ได้ถูกรับเลือกเป็นหนึ่งใน "100 บุคคลที่สวยงามที่สุดในโลก" ในนิตยสารพีเพิล ของสหรัฐอเมริกา ในวันที่ 13 พฤศจิกายน 2007 เหล่านางฟ้าของวิกตอเรียส์ซีเคร็ต ประกอบไปด้วยไฮดี คลุม, อาดรียานา ลีมา, อาเลซังดรา อังบรอซียู, เซลิตา อีแบงส์, กาโรลีนา กูร์โกวา, อิซาเบล โกลาร์ท, มิแรนดา เคอร์ และมาริซา มิลเลอร์ ได้รับการจารึกลงในฮอลลีวูดวอล์กออฟเฟม ซึ่งเป็นครั้งแรกที่มีการจารึกเครื่องหมายการค้าลงบนฮอลลีวูดวอล์กออฟเฟม นอกจากนั้นในปีเดียวกัน เหล่านางฟ้ายังติดอันดับนางแบบที่ทำรายได้มากที่สุดในโลกเช่นกัน</doc>
