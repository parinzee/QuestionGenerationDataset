<doc id="153119" url="https://th.wikipedia.org/wiki?curid=153119" title="ธงชาติมัลดีฟส์">ธงชาติมัลดีฟส์ ธงชาติสาธารณรัฐมัลดีฟส์ มีลักษณะเป็นธงสี่เหลี่ยมผืนผ้า พื้นสีเขียว ขอบสีแดง กลางธงมีรูปพระจันทร์เสี้ยวสีขาวปลายหันหลังให้ด้านเสาธง ประกาศใช้อย่างเป็นทางการพร้อมกันกับตราแผ่นดินของมัลดีฟส์ เมื่อวันที่ 25 กรกฎาคม ค.ศ. 1965 (พ.ศ. 2508)ประวัติ ประวัติ. ธงแบบแรกสุดของหมู่เกาะมัลดีฟส์ ปรากฏหลักฐานแน่นอนว่าเป็นธงพื้นสีแดงเกลี้ยง ซึ่งสุลต่านแห่งมัลดีฟส์ได้ใช้มาจนถึงช่วงประมาณคริสต์ศตวรรษที่ 20 ต่อมาจึงเพิ่มแถบสีดำสลับขาวที่เรียกในภาษามัลดีฟส์ว่า "ธันทิมาถี" ("Dhandimathi"ދަނޑިމަތި) ไว้ที่ด้านคันธง เพื่อให้เกิดความแตกต่างจากธงอื่นที่ชัดเจนขึ้น สันนิษฐานว่ามีที่มาจากเสาธงเรือตามธรรมเนียมเดิมของมัลดีฟส์ จะมีการทาสีเป็นเกลียวสีขาวสลับดำ ธงนี้มักมีการเข้าใจผิดว่ามีความหมายเกี่ยวข้องกับลัทธิคอมมิวนิสต์ แต่แท้จริงแล้วไม่ได้เป็นเช่นนั้น เพราะกำเนิดของธงนี้มีมาก่อนลัทธิคอมมิวนิสต์อยู่มาก ต่อมาในช่วงคริสต์ศตวรรษที่ 19 ผลจากการรณรงค์ให้มีการใช้รูปพระจันทร์เสี้ยวเป็นสัญลักษณ์ของศาสนาอิสลามโดยจักรวรรดิออตโตมัน ทำให้เอเมียร์ อับดุล มายิด ดิดี อัครมหาเสนาบดีแห่งรัฐสุลต่านมัลดีฟส์ ตัดสินใจเพิ่มรูปดังกล่าวลงบนธงสีแดงซึ่งใช้มาแต่เดิม โดยรูปพระจันทร์เสี้ยวนั้นเอาปลายหันหน้ามาทางด้านคันธง บรรจุอยู่ในรูปสี่เหลี่ยมผืนผ้าบนพื้นสีแดงอีกชั้นหนึ่ง ลักษณะธงดังที่ได้บรรยายมานี้ ได้ใช้เป็นธงชาติมัลดีฟส์ต่อมาจนถึงปี ค.ศ. 1947 (พ.ศ. 2490) เมื่อมูฮัมหมัด จาเมเอล ดีดี ได้เริ่มประพันธ์เนื้อร้องของเพลงชาติมัลดีฟส์ใน ค.ศ. 1948 (พ.ศ. 2491) เขาไม่ได้กล่าวถึงแถบสีดำสลับขาวในธงชาติไว้ในเพลง ซึ่งอาจเป็นไปได้ว่า เพราะประชาชนชาวมัลดีฟส์เริ่มเล็งเห็นว่าส่วนดังกล่าวเป็นส่วนที่แปลกแยกไปจากธงชาติ แถบดังกล่าวจึงถูกยกออกไปจากธงชาติมัลดีฟส์ คงไว้แต่รูปธงพระจันทร์เสี้ยวสีขาวบนพื้นสีเขียวขอบแดงเท่านั้น ดังที่ปรากฏอยู่ในปัจจุบัน ธงนี้ได้ประกาศใช้อย่างเป็นทางการเมื่อ 25 กรกฎาคม ค.ศ. 1965 (พ.ศ. 2508) ในปีเดียวกันนั้นเองสุลต่านมูฮัมหมัด ฟารีด ดิดี ได้ประกาศใช้ธงประจำพระองค์สุลต่าน ลักษณะอย่างธงชาติ แต่เพิ่มรูปดาวห้าแฉกสีขาวหน้าพระจันทร์เสี้ยว ซึ่งปัจจุบันนี้ยังคงใช้อยู่ในฐานะธงประธานาธิบดีความหมาย ความหมาย. ในธงชาติมัลดีฟส์ พื้นนอกสีแดงหมายถึงโลหิตของวีรบุรุษของชาติ ไม่ว่าจะอยู่ในอดีต ปัจจุบัน หรืออนาคต ที่พร้อมจะยอมสละได้เพื่อประเทศชาติ พื้นในสีเขียว หมายถึงสีของต้นมะพร้าว อันเป็นพืชที่มีอยู่มากในท้องถิ่นของประเทศนี้ และเป็นพืชเศรษฐกิจสำคัญมาตั้งแต่อดีตจนถึงปัจจุบัน พระจันทร์เสี้ยวสีขาว หมายถึงศาสนาอิสลาม อันเป็นศาสนาประจำชาติพัฒนาการธงชาติธงในราชการ</doc>
