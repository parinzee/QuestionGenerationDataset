<doc id="750336" url="https://th.wikipedia.org/wiki?curid=750336" title="โยเกิร์ตกรอง">โยเกิร์ตกรอง โยเกิร์ตกรอง (), โยเกิร์ตกรีก () หรือ ลับนะฮ์ () คือนมเปรี้ยวหรือโยเกิร์ตที่ถูกกรองเพื่อแยกเอาหางนมออกไป เหลือแต่เนื้อโยเกิร์ตที่เป็นครีมข้นเสมอกัน โดยมีความข้นอยู่ระหว่างโยเกิร์ตทั่วไปกับเนยแข็ง และยังคงลักษณะเด่นคือรสเปรี้ยวไว้ โยเกิร์ตกรองมักทำจากนมที่ได้รับการเสริมคุณค่าด้วยการต้มจนน้ำบางส่วนระเหยไป และ/หรือด้วยการเติมไขมันเนยและนมผงเพิ่มเข้าไป (เช่นเดียวกับนมเปรี้ยวและโยเกิร์ตอีกหลายชนิด) โปรตีนในโยเกิร์ตกรองโดยหลัก ๆ จะเป็นโปรตีนประเภทเคซีน 100% เนื่องจากโปรตีนหางนมถูกกำจัดออกไปกับหางนมแล้ว และเนื่องจากแล็กโทสบางส่วนจะถูกดึงออกไประหว่างกระบวนการกรองด้วย โยเกิร์ตชนิดนี้จึงมีปริมาณน้ำตาลน้อยกว่านมเปรี้ยวหรือโยเกิร์ตทั่วไป ในยุโรปและอเมริกาเหนือ โยเกิร์ตกรองมักทำจากโยเกิร์ตพร่องมันเนยหรือขาดมันเนย โดยบ่อยครั้งได้รับการทำตลาดในอเมริกาเหนือในชื่อ "โยเกิร์ตกรีก" แต่ที่จริงแล้ว โยเกิร์ตที่ผลิตในกรีซไม่ใช่โยเกิร์ตกรองเสียทั้งหมด และโยเกิร์ตกรองทั้งหมดก็ไม่ได้ผลิตขึ้นในกรีซเพียงประเทศเดียว ยังมีการผลิตและรับประทานโยเกิร์ตในลักษณะเหมือนหรือคล้ายกันอย่างแพร่หลายในภูมิภาคลิแวนต์, เมดิเตอร์เรเนียนตะวันออก, ตะวันออกกลาง, เอเชียกลาง และเอเชียใต้ซึ่งมักจะนำโยเกิร์ตกรองมาเป็นส่วนประกอบในการปรุงอาหาร (เนื่องจากโยเกิร์ตชนิดนี้มีปริมาณไขมันมากพอที่จะกันไม่ให้โปรตีนในโยเกิร์ตจับตัวเป็นลิ่มที่อุณหภูมิสูง ๆ) อาหารที่ผสมโยเกิร์ตกรองเหล่านั้นอาจปรุงสุกหรือดิบ และอาจมีรสกลมกล่อมหรือรสหวานก็ได้ ในยุโรปตะวันตกและสหรัฐอเมริกา โยเกิร์ตกรองเป็นที่นิยมมากขึ้นเมื่อเทียบกับโยเกิร์ตหรือนมเปรี้ยวทั่วไป มีรายงานในปี พ.ศ. 2555 ว่า มูลค่าการเติบโตของอุตสาหกรรมนมเปรี้ยวในสหรัฐที่ 4.1 พันล้านดอลลาร์สหรัฐนั้น โดยมากมาจากส่วนตลาดย่อยของโยเกิร์ตชนิดนี้ ปัจจุบันในสหรัฐอเมริกายังไม่มีบทนิยามตามกฎหมายสำหรับโยเกิร์ตกรีก และนมเปรี้ยวหรือโยเกิร์ตที่ถูกทำให้ข้นด้วยการเติมสารเพิ่มความข้นหนืดก็อาจวางจำหน่ายโดยเรียกว่า "โยเกิร์ตกรีก" ได้เช่นกัน ส่วนในสหราชอาณาจักรนั้น บริษัทนมเปรี้ยวจะจำหน่ายโยเกิร์ตกรองในชื่อ "โยเกิร์ตกรีก" ได้ก็ต่อเมื่อโยเกิร์ตนั้นผลิตในกรีซเท่านั้น ดังนั้น โยเกิร์ตกรองที่ไม่ได้ผลิตในกรีซโดยทั่วไปจึงถูกเรียกว่า "โยเกิร์ตแบบอย่างกรีก" (Greek-style yoghurt) หรือ "สูตรกรีก" (Greek recipe) ด้วยเหตุผลทางการตลาด โดยมีราคาถูกกว่าโยเกิร์ตที่ผลิตในกรีซ และในบรรดา "โยเกิร์ตแบบอย่างกรีก" นั้น ก็ไม่มีการจำแนกความต่างระหว่างโยเกิร์ตที่ข้นเพราะการกรองกับโยเกิร์ตที่ข้นเพราะการเติมสารแต่อย่างใด</doc>
