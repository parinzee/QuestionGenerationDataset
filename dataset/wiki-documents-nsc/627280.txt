<doc id="627280" url="https://th.wikipedia.org/wiki?curid=627280" title="สุนิสา สร้างไธสง">สุนิสา สร้างไธสง สุนิสา สร้างไธสง เป็นนักกีฬาฟุตบอลหญิงทีมชาติไทย ซึ่งในเดือนพฤษภาคม พ.ศ. 2557 เธอเป็นหนึ่งในผู้เข้าแข่งขันร่วมกับทีมชาติไทย ในรายการฟุตบอลหญิงเอเชียนคัพ 2014 ที่จัดขึ้น ณ นครโฮจิมินห์ ประเทศเวียดนาม โดยทีมของเธอสามารถเป็นฝ่ายชนะฟุตบอลหญิงทีมชาติเวียดนาม และได้รับสิทธิ์เข้าแข่งขันฟุตบอลโลกหญิง 2015 ที่ประเทศแคนาดาประวัติ ประวัติ. สุนิสา สร้างไธสง มีภูมิลำเนาเดิมอยู่ที่อำเภอบัวใหญ่ จังหวัดนครราชสีมา เธอมีความชื่นชอบกีฬาตั้งแต่วัยเด็ก ครั้นเมื่อเข้าสู่ระดับชั้นมัธยมศึกษาปีที่ 4 เธอได้แข่งขันฟุตบอลหญิงในอำเภอบัวใหญ่ กระทั่งได้รับการทาบทามจากแมวมองให้เข้าศึกษาต่อที่โรงเรียนศึกษานารี ณ กรุงเทพมหานคร เมื่อศึกษาที่โรงเรียนแห่งนี้เพียงเทอมเดียว เธอก็ได้เข้าร่วมแข่งขันให้แก่ฟุตบอลหญิงทีมชาติไทยรุ่นอายุไม่เกิน 17 ปี ที่ประเทศเกาหลีใต้เป็นรายการแรก จากนั้น สุนิสาก็เข้าแข่งขันให้แก่ทีมชาติมาโดยตลอด ทั้งรุ่น 17 ปี, 19 ปี รวมถึงฟุตบอลหญิงทีมชาติไทยชุดใหญ่ ซึ่งเธอมักเป็นตัวเลือกแรก ๆ ของผู้ฝึกสอนให้เข้าทำหน้าที่ในตำแหน่งแบ็กซ้าย ปี พ.ศ. 2552 สุนิสาเข้าแข่งขันฟุตบอลให้แก่วิทยาลัยบัณฑิตเอเชีย ในการแข่งขันกีฬามหาวิทยาลัยแห่งประเทศไทย ครั้งที่ 36 เดือนกันยายน พ.ศ. 2555 สุนิสาเป็นหนึ่งในผู้ทำหน้าที่ให้แก่ฟุตบอลหญิงทีมชาติไทย ในการแข่งขันเอเอฟเอฟวีเมนส์แชมเปียนชิพ 2012 ที่จัดขึ้น ณ ประเทศเวียดนาม ส่วนในเดือนกันยายนปีถัดมา เธอได้เข้าแข่งขันให้แก่ทีมชาติไทยในรายการเอเอฟเอฟวีเมนส์แชมเปียนชิพ 2013 ที่จัดขึ้น ณ ย่างกุ้ง ประเทศเมียนมาร์ เดือนธันวาคม พ.ศ. 2556 สุนิสาได้เป็นหนึ่งในผู้เข้าแข่งขันให้แก่ฟุตบอลหญิงทีมชาติไทย ในรายการฟุตบอลในซีเกมส์ 2013 ที่จัดขึ้น ณ เมืองมัณฑะเลย์ ประเทศเมียนมาร์ ซึ่งสุนิสาได้รับการยกย่องจากแฟนเป็นจำนวนมากถึงวีรกรรมของเธอ โดยเธอได้รับบาดเจ็บเมื่อครั้งที่พบกับฟุตบอลหญิงทีมชาติเมียนมาร์ และทางแพทย์ได้ใส่เฝือกพร้อมให้เธอพักรักษาอย่างน้อย 6 สัปดาห์ ทว่าจากนั้นไม่ถึง 48 ชั่วโมง เธอได้ถอดเฝือกออกและขอทางทีมผู้ฝึกสอนแข่งขันต่อ โดยทุกคนต่างรู้ดีว่าสภาพของเธอยังไม่สมบูรณ์ กระนั้น เธอก็สามารถแสดงฝีเท้าได้อย่างยอดเยี่ยม เมื่อครั้งที่เป็นฝ่ายชนะฟุตบอลหญิงทีมชาติเวียดนามในรอบชิงชนะเลิศ และคว้ารางวัลเหรียญทองได้สำเร็จชีวิตส่วนตัว ชีวิตส่วนตัว. สุนิสามักได้รับเชิญให้ร้องเพลงหมอลำทางรายการโทรทัศน์ ครั้งหนึ่ง สุนิสาเคยขอนวลพรรณ ล่ำซำ ซึ่งเป็นผู้จัดการทีมฟุตบอลหญิงทีมชาติไทยซื้อรองเท้าส้นสูงให้แก่เธอ หากสามารถไปฟุตบอลโลกหญิง 2015 ได้สำเร็จเกียรติประวัติเกียรติประวัติ. - เหรียญทอง ฟุตบอลในซีเกมส์ 2013 ที่เมืองมัณฑะเลย์ ประเทศเมียนมาร์</doc>
