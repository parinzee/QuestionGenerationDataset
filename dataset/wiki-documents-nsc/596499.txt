<doc id="596499" url="https://th.wikipedia.org/wiki?curid=596499" title="กอนซิเอร์โตเดอารังฆูเอซ">กอนซิเอร์โตเดอารังฆูเอซ กอนซิเอร์โตเดอารังฆูเอซ () เป็นงานประพันธ์ดนตรีสำหรับบรรเลงด้วยกีตาร์และวงออร์เคสตรา ผลงานประพันธ์ของโฆอากิน โรดริโก คีตกวีชาวสเปนในปี ค.ศ. 1939 เป็นผลงานที่มีชื่อเสียงที่สุดของโรดริโก โรดริโกแต่งผลงานชิ้นนี้จากแรงบันดาลใจที่ได้ชื่นชมความงามของสวนหย่อมในพระราชวังหลวงอารังฆูเอซ พระราชวังฤดูใบไม้ผลิที่สร้างขึ้นในคริสต์ศตวรรษที่ 16 โดยพระเจ้าเฟลิเปที่ 2 แห่งสเปน และสร้างขึ้นใหม่ในคริสต์ศตวรรษที่ 18 โดยพระเจ้าเฟร์นันโดที่ 6 โรดริโกบรรยายถึงคอนแชร์โตนี้ว่า "พรรณนาถึงกลิ่นของดอกแมกโนเลีย เสียงนกร้อง และละอองฝอยจากน้ำพุ" ภายในสวนหย่อมแห่งอารังฆูเอซ คอนแชร์โตบทนี้แบ่งออกเป็น 3 มูฟเมนต์ คือ อัลเลโกรคอนสปีรีโต (), อาดาโจ () และอัลเลโกรเจนตีเล () โรดริโกแต่งขึ้นในปี ค.ศ. 1939 ขณะพำนักอยู่ในปารีส ในขณะนั้นสเปนกำลังบอบช้ำจากสงครามกลางเมืองสเปน ท่อนที่มีชื่อเสียงที่สุดของกอนซิเอร์โตเดอารังฆูเอซ คือ มูฟเมนต์ที่สอง (อาดาโจ) ว่ากันว่าโรดริโกแต่งขึ้นโดยรำลึกถึงเหตุการณ์โจมตีที่เกร์นิกา ในปี ค.ศ. 1937 ต่อมาบิกโตเรีย โรดริโก ภรรยาของโรดริโกได้เขียนในหนังสือชีวประวัติของเธอว่า เพลงนี้แต่งขึ้นโดยรำลึกถึงการดื่มน้ำผึ้งพระจันทร์ และความโศกเศร้าจากการแท้งลูกคนแรกของทั้งคู่</doc>
