<doc id="220845" url="https://th.wikipedia.org/wiki?curid=220845" title="ไปรษณีย์ถล่ม">ไปรษณีย์ถล่ม ไปรษณีย์ถล่ม () คือ วัตถุระเบิดที่ส่งผ่านไปรษณียภัณฑ์ด้วยจุดประสงค์เพื่อสร้างความเสียหายหรือสังหารผู้เปิดไปรษณียภัณฑ์นั้น ไปรษณีย์ระเบิดนี้ถูกใช้มากในการก่อการร้าย บางประเทศมีหน่วยงานคอยตรวจสอบและป้องกันไปรษณีย์ถล่มโดยเฉพาะ เช่น สหรัฐอเมริกามีหน่วยพินิจไปรษณียภัณฑ์แห่งสหรัฐอเมริกา () ทั้งนี้ ใช่ว่าไปรษณีย์ถล่มจะเพิ่งถูกใช้ในยุคเทคโนโลยีสารสนเทศของเรานี้ แต่ตามประวัติศาสตร์แล้วพบว่ามีการใช้มานานพอ ๆ กับที่มีบริการไปรษณีย์ทีเดียวลักษณะ ลักษณะ. ไปรษณีย์ถล่มมักได้รับการออกแบบให้ระเบิดตัวทันทีที่ถูกเปิด ภายในความมุ่งประสงค์เพื่อสร้างความเสียหายอย่างร้ายแรงหรือฆ่าผู้เปิด ซึ่งผู้เปิดนี้อาจเป็นใครก็ได้ จะเป็นคนที่ไปรษณียภัณฑ์นั้นจ่าหน้า หรือเป็นคนสอดรู้สอดเห็นมาเปิดพัสดุของชาวบ้านเขาก็ได้ทั้งนั้น ไปรษณีย์ถล่มเป็นที่สนใจมากขึ้นในช่วง พ.ศ. 2544 ที่มีการใส่ผงแป้งหรือสารเคมีบางอย่างอันไม่อาจระบุประเภทได้ไปในซองจดหมาย เมื่อเปิดก็จะฟุ้งกระจายนำพาเชื้อโรคเข้าสู่ผู้เปิดและอาจแพร่กระจายไปรอบข้างได้อีกด้วย เรียกว่าเป็นการโจมตีด้วยอาวุธชีวภาพก็ว่าได้ (ดู การโจมตีด้วยสารแอนแทรกซ์ พ.ศ. 2544)กรณีเด่นกรณีเด่น. - ไปรษณีย์ถล่มที่นับว่าแรกเริ่มที่สุดฉบับหนึ่งของโลก มีการบันทึกไว้เมื่อพุทธศตวรรษที่ 23 ในอนุทินของนายโบล วิลลัม ลุกซ์ดอร์ฟ (Bolle Willum Luxdorph) ข้าราชการและนักประวัติศาสตร์ชาวเดนมาร์ก นายโบลมักสรุปเรื่องจากหนังสือพิมพ์ทั้งของประเทศและต่างประเทศไว้กระชับ ๆ ในอนุทินของเขา โดยในหน้าวันที่ 19 มกราคม 2307 เขาเขียนว่า "ขณะที่พันเอกโพลเซน (Poulsen) อยู่ในวัดบอร์กลัม (Børglum) มีพัสดุฉบับหนึ่งส่งมาถึงท่าน พอเปิดออกก็พบดินปืนกับปืนแก๊บที่ตั้งไกพร้อมยิงแล้ว ท่านก็ถูกยิงเปรี้ยงเข้าให้ได้รับบาดเจ็บ" ขณะที่หน้าวันที่ 15 กุมภาพันธ์ ปีเดียวกัน เขียนว่า "พันเอกโพลเซนได้รับจดหมายฉบับหนึ่งจากคนเยอรมันคนหนึ่ง ความว่า 'ขนาดสารพวกนั้นจะเพิ่มขึ้นเรื่อย ๆ แน่'" ซึ่งหมายความว่า จดหมายนั้นขู่ว่าคราวหน้าจะเพิ่มขนาดสารดินปืนให้ไม่แค่สร้างความบาดเจ็บ แต่อาจให้ถึงตาย ทั้งนี้ ไม่ปรากฏว่ามีการจับกุมผู้กระทำความผิดได้ ต่อมาภายหลัง นายโบลพบบันทึกว่ามีการใช้วัตถุคล้ายกับไปรษณีย์ถล่มใน พ.ศ. 2307 นั้นอีกหนด้วย โดยเกิดขึ้นในอำเภอซาโวนา จังหวัดซาโวนา แคว้นลิกูเรีย ประเทศอิตาลี - นายเอ็ดเวิร์ด ไวต์ (Edward White) จิตรกรของพิพิธภัณฑ์มาดามทูสโซ ถูกกล่าวหาว่าส่งไปรษณีย์ถล่มไปถึงนายจอห์น เทโอดอร์ ทุสโซ (John Theodore Tussaud) ในเดือนกรกฎาคม 2432 หลังจากถูกเขาไล่ออก - นายมาร์ติน เอเคนเบิร์ก (Martin Ekenberg) ชาวสวีเดน ส่งไปรษณีย์ถล่มลงวันที่ 20 สิงหาคม 2447 ไปถึงประธานบริหาร คาร์ล เฟรดริก ลุนดิน (Karl Fredrik Lundin) ที่กรุงสตอกโฮล์ม โดยเป็นพัสดุภัณฑ์บรรจุกระสุนและระเบิดไว้เต็ม - หน่วยมอสซาด (Mossad) อันเป็นหน่วยงานด้านข่าวกรองของประเทศอิสราเอล ส่งไปรษณีย์ถล่มไปถึง นายอาลัว บรุนเนอร์ (Alois Brunner) อาชญากรสงครามชาวออสเตรียซึ่งเป็นสมาชิกรัฐบาลนาซี เป็นผลให้นายอาลัวตาบอดและนิ้วด้วนอีกหลายนิ้ว - ในช่วงพุทธทศวรรษ 2510 ถึง 2530 ดอกเตอร์เทโอดอร์ จอห์น คักซีนสกี (Theodore John Kaczynski) ฉายาว่า "จอมระเบิดเป็นโหล" หรือ "อูนาบอมเบอร์" (Unabomber) ส่งไปรษณีย์ถล่มแบบต่อเนื่องไปฆ่าคนสามคน และทำให้บาดเจ็บอีกยี่สิบสามราย - ในช่วงพุทธทศวรรษ 2530 นายฟรานซ์ ฟุชส์ (Franz Fuchs) มือระเบิดชาวออสเตรเลีย ส่งไปรษณีย์ถล่มไปฆ่าคนสี่คน และทำให้บาดเจ็บอีกสิบห้าคน - นายริการ์โด โลเปซ ส่งจดหมายใส่กรดเกลืออันมีฤทธิ์เป็นระเบิดไปถึงนักร้องปีเยิร์กที่เขาชื่นชอบใน พ.ศ. 2539 แต่ไปรษณีย์ถล่มฉบับนี้ไม่ทันไปถึงนักร้องเพราะถูกสุ่มตรวจพบก่อนโดยตำรวจลอนดอน - ในเดือนกุมภาพันธ์ 2551 อาชญากรรมไปรษณีย์ถล่มต่อเนื่องในสหราชอาณาจักร พ.ศ. 2550 ส่งผลให้มีผู้ได้รับบาดเจ็บเล็กน้อยเก้าราย - ในเดือนมกราคมและกุมภาพันธ์ 2551 มือระเบิดที่เรียกตนเองว่า "ราชาคณะ" (The Bishop) ส่งไปรษณีย์ถล่มหลายฉบับไปยังบริษัทห้างร้านทางการเงินในสหรัฐอเมริกา และถูกจับกุมในเดือนเมษายนต่อมา - ในเดือนสิงหาคม 2551 ผู้ลี้ภัยชาวเลบานอน ถูกจับกุม ณ รัฐออนแทรีโอ ประเทศแคนาดา ในข้อหาส่งไปรษณีย์ถล่มอย่างต่อเนื่องจนมีผู้ได้รับบาดเจ็บหนึ่งราย</doc>
