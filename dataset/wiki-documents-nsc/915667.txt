<doc id="915667" url="https://th.wikipedia.org/wiki?curid=915667" title="เจโรลาโม การ์ดาโน">เจโรลาโม การ์ดาโน เจโรลาโม การ์ดาโน (, บางครั้งใช้ Girolamo หรือ Geronimo; 24 กันยายน ค.ศ. 1501 – 21 กันยายน ค.ศ. 1576) เป็นนักคณิตศาสตร์, นักวิทยาศาสตร์และแพทย์ชาวอิตาลี เป็นหนึ่งในผู้ริเริ่มวิชาความน่าจะเป็น, เป็นบุคคลแรก ๆ ที่แนะนำการใช้สัมประสิทธิ์ทวินาม, ทฤษฎีบททวินามและจำนวนลบในยุโรป รวมถึงร่วมคิดค้นเพลาขับและระบบล็อกแบบเข้ารหัสประวัติ ประวัติ. เจโรลาโม การ์ดาโนเกิดที่เมืองปาวีอาในปี ค.ศ. 1501 เป็นบุตรของฟาซีโอ การ์ดาโนกับเคียรา มีเชรี ในวัยเด็กเขาได้รับการเลี้ยงดูที่ไม่ดีและเจ็บป่วยบ่อย เนื่องจากเป็นบุตรนอกสมรสและคลอดก่อนกำหนด ในปี ค.ศ. 1520 การ์ดาโนเรียนปรัชญาและวิทยาศาสตร์ที่มหาวิทยาลัยปาวีอา แทนวิชากฎหมายที่บิดาคาดหวัง ในช่วงสงครามอิตาลี (ค.ศ. 1521-1526) มหาวิทยาลัยปาวีอาถูกสั่งปิด ทำให้การ์ดาโนต้องย้ายไปเรียนที่มหาวิทยาลัยปาโดวา หลังเรียนจบ เขาพยายามเข้าเรียนต่อที่วิทยาลัยแพทย์ที่เมืองมิลาน แต่ได้รับการปฏิเสธ ต่อมาการ์ดาโนย้ายไปอาศัยอยู่ที่เมืองซักโกลองโกเพื่อทำงานเป็นแพทย์โดยไม่มีใบอนุญาต ในปี ค.ศ. 1531 เขาแต่งงานกับลูเชีย แบนเดรินี ทั้งคู่มีบุตรด้วยกันสามคน การ์ดาโนได้รับความช่วยเหลือจนได้งานเป็นครูสอนคณิตศาสตร์ในเมืองมิลาน หลังได้รับใบอนุญาตประกอบโรคศิลปะ เขาทำงานเป็นแพทย์และครูสอนคณิตศาสตร์ควบคู่กันไปและประสบความสำเร็จในวิชาชีพแพทย์จนผู้ปกครองหลายคนต้องการตัว ในปี ค.ศ. 1543 การ์ดาโนดำรงตำแหน่งศาสตราจารย์ด้านการแพทย์ที่มหาวิทยาลัยปาวีอาและทำงานอยู่ที่นี่ถึงปี ค.ศ. 1560 ในปี ค.ศ. 1560 โจวันนี บัตติสตา บุตรชายคนโตของการ์ดาโนถูกจับข้อหาฆาตกรรมภรรยาตัวเองและถูกตัดสินประหารชีวิต เหตุการณ์ดังกล่าวรวมถึงการถูกกดดันจากเพื่อนร่วมงาน ทำให้การ์ดาโนย้ายไปดำรงตำแหน่งศาสตราจารย์ที่มหาวิทยาลัยโบโลญญาในปี ค.ศ. 1562 ต่อมาในปี ค.ศ. 1570 เขาถูกจับขึ้นศาลไต่สวนศรัทธาและถูกจำคุกอยู่หลายเดือน หลังพ้นโทษและถูกบอกเลิกตำแหน่งศาสตราจารย์ การ์ดาโนย้ายไปอยู่ที่กรุงโรมและได้รับเงินบำนาญจากสมเด็จพระสันตะปาปาเกรกอรีที่ 13 จนกระทั่งเสียชีวิตในปี ค.ศ. 1576</doc>
