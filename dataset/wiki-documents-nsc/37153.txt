<doc id="37153" url="https://th.wikipedia.org/wiki?curid=37153" title="อับราฮัม ออร์ทีเลียส">อับราฮัม ออร์ทีเลียส อับราฮัม ออร์ทีเลียส () พ.ศ. 2070-2141 นักภูมิศาสตร์และนักทำแผนที่สมัยใหม่คนแรกชาวเบลเยียม เกิดที่เมืองอันท์เวิร์พ ในครอบครัวออร์ทีเลียสที่มีอิทธิพลแห่งเมืองออกสเบิร์ก ออร์ทีเลียสได้เดินทางไปในยุโรปทั่วทั้ง 17 จังหวัดในสมัยนั้น รวมเยอรมนี ฝรั่งเศส อังกฤษ และไอร์แลนด์ เขาเริ่มงานทำแผนที่ด้วยการเป็นช่างแกะพิมพ์แผนที่เมื่อพ.ศ. 2090 ขณะเดียวกันก็เป็นนักธุรกิจ ในช่วงแรกการเดินทางดังกล่าวส่วนใหญ่จึงเป็นการเดินทางด้านธุรกิจ อย่างไรก็ดี ในปี พ.ศ. 2103 ออร์ทีเลียสได้เดินทางไปเมืองต่างๆ พร้อมกับเมอร์เคเตอร์ เพื่อนนักทำแผนที่รุ่นอาวุโสชาวเฟลมมิชเชื้อสายเยอรมัน ซึ่งเป็นที่เชื่อว่าออร์ทีเลียสได้เกิดความสนใจด้านงานแผนที่เชิงวิทยาศาสตร์มากขึ้นจากเมอร์เคเตอร์ ในปี พ.ศ. 2107 ออร์ทีเลียสได้จัดทำแผนที่โลกชุดแปดแผ่นขึ้น และแผนที่อียิปต์ชุด 2 แผ่นและแผนที่เนเธอร์แลนด์ในปี พ.ศ. 2108 และ 2111 ตามลำดับ รวมทั้งแผนเอเชียที่ชุด 8 แผ่นและแผนที่สเปนในเวลาต่อมา ลุถึงปี พ.ศ. 2144 แผนที่ของออร์ทีเลียสได้ถูกนำไปพิมพ์แพร่หลายในชื่อของผู้อื่นอีกมากถึง 183 ชื่อ ออร์ทีเลียสยังมีความสนใจรวบรวมสะสมเหรียญกษาปณ์ เหรียญตราและโบราณวัตถุถึงขนาดเขียนหนังสือเกี่ยวกับเรื่องเหล่านี้ในปี พ.ศ. 2118 เขาได้รับการแต่งตั้งเป็นนักภูมิศาสตร์ประจำราชสำนักกษัตริย์สเปน ปี พ.ศ. 2139 ได้รับการยกย่องเชิดชูเกียรติจากนครอันท์เวิร์พเทียบเท่ารูเบนส์ จิตรกรผู้ยิ่งใหญ่แห่งยุค ออร์ทีเลียสเสียชีวิตในปี พ.ศ. 2141 ศพของเขาได้รับการฝังอย่างสมเกียรติในโบสถ์แห่งนครอันท์เวิร์พ อับราฮัม ออร์ทีเลียส มีชิวิตอยู่ในสมัยอยุธยาระหว่างรัชสมัยของสมเด็จพระรามาธิบดีที่ 2 (พระเชษฐาธิราช) และสมเด็จพระนเรศวรมหาราช</doc>
