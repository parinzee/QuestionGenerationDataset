<doc id="306488" url="https://th.wikipedia.org/wiki?curid=306488" title="แอลพิสพีนิเน">แอลพิสพีนิเน แอลพิสพีนิเน/อัลเปสปอยนีไน (อังกฤษ, ) หรือ อัลเปสไกรไย () เป็นจังหวัดขนาดเล็กของจักรวรรดิโรมัน แอลพิสพีนิเนเป็นหนึ่งในสามจังหวัดทางตะวันตกของเทือกเขาแอลป์ระหว่างกอลกับอิตาลี ประกอบด้วยบริเวณแคว้นวัลเลดาออสตาของอิตาลีและรัฐวาเลของสวิตเซอร์แลนด์ในปัจจุบัน ชนเผ่ากลุ่มที่มีอำนาจที่สุดในบริเวณนี้คือซาลัสซี ดินแดนของซาลัสซีถูกผนวกโดยจักรพรรดิเอากุสตุสในปี 15 ก่อนคริสต์ศักราช เมืองสำคัญที่สุดของจังหวัดคือเอากุสตาไปรโตเรียซาลัสโซรุม (Augusta Praetoria Salassorum) หรืออาออสตาในปัจจุบัน ชื่อ "ปอยนีนุส" (Poeninus) คล้ายคลึงกับคำว่า "ปอยนุส" (Poenus ในภาษาละตินหมายถึงชาวเมืองคาร์เทจ) ทำให้นักเขียนชาวโรมันอนุมานกันว่าขุนพลคาร์เทจฮันนิบาลเดินทัพข้ามบริเวณนี้ของเทือกเขาแอลป์ในการเดินทัพครั้งสำคัญในปี 218 ก่อนคริสต์ศักราชโดยอาจจะใช้ช่องเขาเซนต์เบอร์นาร์ดใหญ่หรือช่องเขาเซนต์เบอร์นาร์ดเล็ก แต่นักประวัติศาสตร์โรมันตีตุส ลีวีอุสให้คำอธิบายว่าอันที่จริงแล้วคำว่าปอยนีนุสเพี้ยนมาจากคำว่า "เปนนีนุส" (Penninus) ซึ่งเป็นพระนามของเทพเจ้าที่ชนพื้นเมืองสักการะ ลีวีอุสกล่าวต่อไปว่าเป็นสิ่งที่ยากที่จะเป็นไปได้ที่ฮันนิบาลจะข้ามเทือกเขาในช่วงเวลานั้นเพราะเป็นช่วงเวลาที่เข้าถึงไม่ได้</doc>
