<doc id="785010" url="https://th.wikipedia.org/wiki?curid=785010" title="รอเบิร์ต ดับเบิลยู. ฮอลลีย์">รอเบิร์ต ดับเบิลยู. ฮอลลีย์ รอเบิร์ต วิลเลียม ฮอลลีย์ (; 28 มกราคม ค.ศ. 1922 – 11 กุมภาพันธ์ ค.ศ. 1993) เป็นนักชีวเคมีชาวอเมริกัน เกิดที่เมืองเออร์แบนา รัฐอิลลินอยส์ เป็นบุตรของชาลส์ ฮอลลีย์และวิโอลา ฮอลลีย์ (นามสกุลเดิม วูลฟ์) เรียนที่โรงเรียนไฮสกูลเออร์แบนา ก่อนจะเรียนต่อปริญญาตรีด้านเคมีที่มหาวิทยาลัยอิลลินอยส์ เออร์แบนา-แชมเปญจน์และเรียนปริญญาเอกด้านเคมีอินทรีย์ที่มหาวิทยาลัยคอร์เนลล์ ช่วงสงครามโลกครั้งที่สอง ฮอลลีย์ทำงานกับวินเซนต์ ดู วิกโนดที่วิทยาลัยแพทย์ของมหาวิทยาลัยคอร์เนลล์ก่อนจะเรียนจบปริญญาเอกในปี ค.ศ. 1947 หลังเรียนจบ ฮอลลีย์ดำรงตำแหน่งผู้ช่วยศาสตราจารย์สาขาเคมีอินทรีย์ ก่อนจะดำรงตำแหน่งศาสตราจารย์ด้านชีวเคมี ฮอลลีย์เริ่มศึกษาอาร์เอ็นเอ โดยสนใจการสกัดทีอาร์เอ็นเอจนสามารถระบุลำดับและโครงสร้างของอลานีน ทีอาร์เอ็นเอ ซึ่งสามารถเปลี่ยนรูปเป็นโปรตีนได้ การค้นพบโครงสร้างของทีอาร์เอ็นเอช่วยอธิบายการสังเคราะห์โปรตีนจากเอ็มอาร์เอ็นเอ ผลงานนี้ทำให้ฮอลลีย์ได้รับรางวัลโนเบลสาขาสรีรวิทยาหรือการแพทย์ร่วมกับหร โคพินท์ โขรานาและมาร์แชลล์ วอร์เรน ไนเรนเบิร์กในปี ค.ศ. 1968 ด้านชีวิตส่วนตัว ฮอลลีย์แต่งงานกับแอนน์ ดวอร์กินในปี ค.ศ. 1945 มีบุตรด้วยกัน 1 คน ฮอลลีย์เสียชีวิตด้วยโรคมะเร็งปอดในปี ค.ศ. 1993 ที่เมืองโลสกาโตส รัฐแคลิฟอร์เนีย</doc>
