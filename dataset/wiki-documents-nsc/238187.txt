<doc id="238187" url="https://th.wikipedia.org/wiki?curid=238187" title="ถนนสาทร">ถนนสาทร ถนนสาทร () เป็นถนนสายสำคัญสายหนึ่งในกรุงเทพมหานคร ในพื้นที่เขตสาทรและเขตบางรักประวัติและกายภาพ ประวัติและกายภาพ. ถนนสาทร เป็นถนนที่เชื่อมระหว่างถนนพระราม 4 และถนนนราธิวาสราชนครินทร์ และเป็นเส้นทางหนึ่งที่เชื่อมกับฝั่งธนบุรีโดยสะพานสมเด็จพระเจ้าตากสิน (สะพานสาทร) โดยแบ่งได้เป็น 2 ฝั่ง ได้แก่ ฝั่งเหนือคือ "ถนนสาทรเหนือ" อยู่ในแขวงสีลม เขตบางรัก และฝั่งใต้คือ "ถนนสาทรใต้" อยู่ในแขวงยานนาวาและแขวงทุ่งมหาเมฆ เขตสาทร เป็นถนนที่ตัดขึ้นในรัชสมัยพระบาทสมเด็จพระจุลจอมเกล้าเจ้าอยู่หัว โดยในปี พ.ศ. 2431 คหบดีชาวจีนที่ชื่อ "เจ้าสัวยม" ได้อุทิศที่ดินระหว่างถนนสีลมและถนนบ้านหวายเพื่อขุดคลอง โดยจ้างกรรมการชาวจีนเพื่อทำการขุด โดยขุดจากแม่น้ำเจ้าพระยาฝั่งตะวันออกไปบรรจบกับคลองถนนตรงหรือคลองวัวลำพอง (ปัจุบันถมเป็น ถนนพระราม 4) เรียกคลองที่ขุดขึ้นใหม่นี้ว่า "คลองเจ้าสัวยม" (คลองสาทร ในปัจจุบัน) และได้นำดินที่ขุดคลองมาทำเป็นถนนอีกด้วย ต่อมาเจ้าสัวยมได้รับบรรดาศักดิ์และราชทินนามเป็น "หลวงสาทรราชายุกต์" จึงทรงโปรดเกล้าฯ พระราชทานชื่อถนนนี้ว่า "ถนนสาทรราชายุกต์" รวมถึงคลอง คือ "คลองสาทรราชายุกต์" แต่ผู้คนนิยมเรียกกันสั้น ๆ ว่า "สาทร" ในอดีตถนนสาทรมีต้นมะฮอกกานี ปลูกอยู่ริมคลองสาทรทั้ง 2 ด้าน เดิมเป็นถนนเพียง 1 เลนทั้งไปและกลับ ต่อมาขยายเป็นถนนลาดยาง 2 เล่นทั้งไปและกลับ และขยายเป็นถนนคอนกรีตเสริมเหล็ก 3 เลนทั้งไปและกลับโดยถนนเลนที่สามได้กินพื้นที่ของคลองสาทรบางส่วนไปด้วย ทำให้คลองสาทรในปัจจุบันเล็กกว่าเดิมเกือบเท่าตัว และกลายเป็นท่อระบายน้ำเสียขนาดใหญ่ จากอาคารและชุมชนที่อยู่ริมถนนสาทร ถนนสาทรเคยเป็นย่านเก่าแก่ของพ่อค้าชาวจีนและชาวยุโรป จึงปรากฏบ้านทรงตะวันตกหลายหลังริมถนน ในอดีตเคยใช้ตัวสะกดชื่อถนนว่า "สาธร" ก่อนที่จะเปลี่ยนมาเป็น "สาทร" ตามคำสะกดที่ถูกต้องเช่นในปัจจุบัน ปัจจุบัน ถนนสาทรถือว่าเป็นถนนสายเศรษฐกิจที่สำคัญอีกสายหนึ่งของกรุงเทพมหานคร ด้วยแวดล้อมไปด้วยบริษัทห้างร้านและอาคารของกลุ่มธุรกิจขนาดใหญ่หลายแห่ง รวมถึงคอนโดมิเนียมและอาคารชุด เช่นเดียวกับถนนสีลมที่อยู่ใกล้เคียงสถานที่สำคัญสถานที่สำคัญ. - ดับเบิลเอบุ๊คส์ทาวเวอร์ - ย่านบ้านเก่าริมถนนสาทร - โบสถ์เซนต์หลุยส์ - อาคารหอการค้าไทย-จีน - คริสตจักรสาธร - ท่าสาทร - โรงพยาบาลเซนต์หลุยส์ - โรงเรียนกรุงเทพคริสเตียนวิทยาลัย - ตึกหุ่นยนต์ - บ้านสาทร - บ้านซอยสวนพลู - สาทรสแควร์ - สถานเอกอัครราชทูตสิงคโปร์ - สถานเอกอัครราชทูตเมียนมาร์ - สถานเอกอัครราชทูตออสเตรเลีย - สถานเอกอัครราชทูตเดนมาร์ก - สถานเอกอัครราชทูตเยอรมนี - สถานเอกอัครราชทูตมาเลเซีย - สถานเอกอัครราชทูตสโลวาเกียการเดินทางการเดินทาง. - รถไฟฟ้าบีทีเอส: สถานีสุรศักดิ์, สถานีสะพานตากสิน, สถานีช่องนนทรี - รถโดยสารประจำทาง: สาย ปอ.พ.11, 14, ปอ.พ.17, ปอ.พ.18, 24, 25, 29, 60, 67, 76, 77, 105, 115, 116, 149, 203 - แม่น้ำเจ้าพระยา: ท่าสาทร (ท่าสะพานตากสิน)</doc>
