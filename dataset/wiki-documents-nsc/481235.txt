<doc id="481235" url="https://th.wikipedia.org/wiki?curid=481235" title="ยวง นิตโย">ยวง นิตโย พระคุณเจ้ายอแซฟ ยวง นิตโย (29 พฤษภาคม พ.ศ. 2451 – 2 ตุลาคม พ.ศ. 2541) บาทหลวงโรมันคาทอลิกชาวปทุมธานี เคยดำรงตำแหน่งสำคัญหลายตำแหน่งในคริสตจักรโรมันคาทอลิกในประเทศไทย เช่น ประธานสภาประมุขแห่งบาทหลวงโรมันคาทอลิกแห่งประเทศไทย อัครมุขนายกมิสซังโรมันคาทอลิกกรุงเทพฯ เป็นต้นประวัติ ประวัติ. พระคุณเจ้ายอแซฟ ยวง นิตโย มีนามเดิมว่า เคียมสูน นิตโย เป็นบุตรของนาย (ธอมัส) ฟุ้งและนาง (อันนา) กิมกี่ นิตโย เกิดเมื่อวันที่ 29 พฤษภาคม พ.ศ. 2451 ที่อำเภอลำลูกกา จังหวัดปทุมธานี ราวปี พ.ศ. 2456 ย้ายมาอยู่เป็นนักเรียนประจำที่โรงเรียนซางตาครู้สคอนแวนท์ ต่อมาเข้าศึกษาที่เซมินารีบางนกแขวก จนจบการศึกษา จึงถูกส่งไปเรียนต่อที่มหาวิทยาลัยปอนตีฟีเชียอูร์บานีอานา กรุงโรม ประเทศอิตาลี เมื่อเรียนจบก็ได้รับศีลอนุกรมขั้นบาทหลวงเมื่อวันที่ 21 ธันวาคม พ.ศ. 2478 โดยมีบิชอปเกรกัวร์-ปีแยร์ อากายาเนียน (ภายหลังได้เป็นพระคาร์ดินัลบิชอปแห่งอัลบาโน) หลังจากบวชได้กลับมาปฏิบัติศาสนกิจที่มิสซังโรมันคาทอลิกกรุงเทพฯ ได้ดำรงตำแหน่งสำคัญ เช่น ผู้ช่วยอธิการโบสถ์นักบุญเปโตร สามพราน (2479) ผู้ช่วยอธิการโบสถ์อัสสัมชัญ บางรัก (2480) อธิการโบสถ์นักบุญเปโตร สามพราน (2485-90) เลขานุการของมุขนายกหลุยส์ โชแรง (2491-4) อธิการเซมินารีพระหฤทัย ศรีราชา (2496-506) ตามลำดับ พระคุณเจ้าหลุยส์ โชแรง มุขนายกผู้แทนพระสันตะปาปาประจำมิสซังกรุงเทพฯ ป่วยหนัก สมเด็จพระสันตะปาปาปอลที่ 6 จึงมีประกาศเมื่อวันที่ 13 กันยายน พ.ศ. 2506 แต่งตั้งมงซีญอร์เคียมสูน นิตโย เป็นมุขนายกรองผู้แทนพระสันตะปาปาประจำมิสซังกรุงเทพฯ และมุขนายกเกียรตินามแห่งออบบา การอภิเษกจัดขึ้นเมื่อวันที่ 20 ตุลาคม พ.ศ. 2506 ณ มหาวิหารนักบุญเปโตร โดยมีสมเด็จพระสันตะปาปาปอลที่ 6 และบิชอปจากประเทศอื่น ๆ อีก 14 องค์ เป็นผู้อภิเษก จากนั้นจึงเดินทางกลับมาปฏิบัติศาสนกิจที่มิสซังกรุงเทพฯ ต่อ จนกระทั่งมุขนายกหลุยส์ โชแรง ถึงแก่กรรมในวันที่ 29 เมษายน พ.ศ. 2508 ท่านจึงสืบตำแหน่งประมุขมิสซังต่อทันที วันที่ 18 ธันวาคม พ.ศ. 2508 สมเด็จพระสันตะปาปาปอลที่ 6 ทรงสถาปนามิสซังต่าง ๆ ในประเทศไทยขึ้นเป็นมุขมณฑล โดยมิสซังกรุงเทพฯ และมิสซังท่าแร่-หนองแสง ได้มีสถานะเป็นอัครมุขมณฑล ทำให้ประมุขมิสซังทั้งสอง คือ พระคุณเจ้ายอแซฟ เคียมสูน นิตโย และพระคุณเจ้ามีคาเอล เกี้ยน เสมอพิทักษ์ (ประมุขมิสซังท่าแร่) ได้รับแต่งตั้ง (appointment) เป็นอัครมุขนายกชาวไทยสององค์แรก แต่พระคุณเจ้าเคียมสูนที่ได้เข้ารับตำแหน่ง (installation) ก่อนคือในวันที่ 1 มิถุนายน ค.ศ. 2509 เนื่องจากปัญหาด้านสุขภาพ พระคุณเจ้ายวงจึงขอลาออกจากตำแหน่งประมุขมิสซังโรมันคาทอลิกกรุงเทพฯ และได้รับอนุมัติในวันที่ 18 ธันวาคม พ.ศ. 2515 จึงดำรงตำแหน่งอัครมุขนายกกิตติคุณมิสซังโรมันคาทอลิกกรุงเทพฯ นับแต่นั้นมาจนถึงแก่กรรมเมื่อวันที่ 2 ตุลาคม พ.ศ. 2541 มีพิธีปลงศพเมื่อวันที่ 8 ตุลาคม จากนั้นจึงฝังศพไว้ที่อุโมงค์ใต้อาสนวิหารอัสสัมชัญผลงาน ผลงาน. ในช่วงที่ดำรงตำแหน่งประมุขมิสซัง พระคุณเจ้ายวงได้สร้างคุณูปการไว้มากมายแก่ศาสนจักรโรมันคาทอลิกในประเทศไทย ท่านสนับสนุนการสร้างโบสถ์โรมันคาทอลิกขึ้นใหม่หลายแห่ง เช่น ที่หนองจอก รังสิต หนองหิน บางแค สามพรานสะพานใหม่ ตลิ่งชัน นอกจากนี้พระคุณเจ้ายวงยังแปลหนังสือต่างประเทศเป็นภาษาไทยอีกหลายเล่ม โดยใช้นามปากกาว่า “ผู้หว่าน” เช่น คำอธิบายคำสอนคาทอลิก เตรียมเผชิญความตาย รำพึงจิตภาวนาจำลองแบบพระคริสต์ อาหารทิพย์ประจำวัน เป็นต้น</doc>
