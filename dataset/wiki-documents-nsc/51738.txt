<doc id="51738" url="https://th.wikipedia.org/wiki?curid=51738" title="มีเกล อังเคล กอนซาเลซ">มีเกล อังเคล กอนซาเลซ มีเกล อังเคล กอนซาเลซ () เป็นนักมวยชาวเม็กซิกัน เกิดเมื่อวันที่ 15 พฤศจิกายน ค.ศ. 1971 ที่กรุงเม็กซิโกซิตี ประเทศเม็กซิโก มีชื่อเต็มว่า มีเกล อังเคล กอนซาเลซ ดาบิลา (Miguel Ángel González Dávila) กอนซาเลซ เคยเป็นแชมป์โลกรุ่นไลต์เวต ของ WBC หรือ สภามวยโลก ระหว่างปี ค.ศ. 1993-ค.ศ. 1996 ก่อนที่จะสละแชมป์โลกไปเนื่องจากต้องการชกในรุ่นที่สูงขึ้น รวมการป้องกันตำแหน่งไว้ได้ทั้งหมด 10 ครั้ง ซึ่งในระหว่างนี้กอนซาเลซมีสถิติการชกไม่เคยแพ้หรือเสมอใครเลย แต่หลังจากเลื่อนรุ่นขึ้นไปชกในรุ่น 140 ปอนด์แล้ว กอนซาเลซไม่ประสบความสำเร็จในการชิงแชมป์โลกเลย เนื่องจากเคยชิงแชมป์ซูเปอร์ไลต์เวต ของ WBC 3 ครั้ง ด้วยการแพ้คะแนน ออสการ์ เดอ ลา โฮยา ในปี ค.ศ. 1997, เสมอ 12 ยก คูลีโอ เซซาร์ ชาเบซ นักมวยชาวเม็กซิกันรุ่นพี่ ในปี ค.ศ. 1998, แพ้ทีเคโอ คอสยา ซู ในปี ค.ศ. 1999 และแพ้น็อกในการชิงแชมป์เวลเตอร์เวต ของ WBA 2 ครั้ง ในปี ค.ศ. 2004 กับคอรี่ สปิ๊งค์ และ ค.ศ. 2005 กับลุยส์ คอลลาโซ่ ด้วย ชีวิตครอบครัว มีเกล อังเคล กอนซาเลซ แต่งงานแล้ว มีบุตรสาว 1 คน สามารถพูดภาษาอังกฤษได้ดี ชีวิตส่วนตัวชอบฟังเพลงของวงโรลลิงสโตนส์ ในช่วงต้นของการชกมวย กอนซาเลซได้ไปชกอยู่ที่กรุงโตเกียว ประเทศญี่ปุ่น อยู่ 5 ไฟต์ จนได้ฉายาว่า "ซานตา โตเกียว" (Santa Tokyo) ในเดือนสิงหาคม ค.ศ. 2010 มีเกล อังเคล กอนซาเลซ กลับมาชกมวยอีกครั้งเพื่อเก็บเงินการกุศลด้วยวัย 40 ปี</doc>
