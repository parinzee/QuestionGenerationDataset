<doc id="326028" url="https://th.wikipedia.org/wiki?curid=326028" title="เวสต์ไฮต์แลนด์ไวต์เทร์เรียร์">เวสต์ไฮต์แลนด์ไวต์เทร์เรียร์ เวสต์ไฮต์แลนด์ไวต์เทร์เรียร์ () หรือที่นิยมเรียกเล่น ๆ ว่า เวสตี () เป็นสายพันธุ์สุนัขพันธุ์เล็กสายพันธุ์หนึ่ง มีต้นกำเนิดจากสกอตแลนด์ เดิมเคยเป็นสายพันธุ์ร่วมกับสกอตติชเทร์เรียร์และแคร์นเทร์เรียร์ในคริสต์ศตวรรษที่ 19 จนกระทั่งถึงต้นคริสต์ศตวรรษที่ 20 เชื่อกันว่าเวสต์ไฮต์แลนด์ไวต์เทร์เรียร์เป็นสุนัขที่มาสืบเชื้อสายมาจากในพระราชวังของพระเจ้าเจมส์ที่ 1 แห่งอังกฤษ เวสต์ไฮต์แลนด์ไวต์เทร์เรียร์เป็นที่รู้จักครั้งแรกจากงานประกวดสุนัขที่กรุงลอนดอน ประเทศอังกฤษ เมื่อปี ค.ศ. 1907 ในปีถัดมาได้ลงทะเบียนกับสมาคมสุนัขอเมริกันในชื่อ "โรสนีทเทร์เรียร์" หลังจากนั้นได้เปลี่ยนชื่อมาเป็น "เวสต์ไฮต์แลนด์ไวต์เทร์เรียร์" อย่างเป็นทางการในปัจจุบัน เมื่อวันที่ 31 พฤษภาคม ค.ศ. 1909 เนื่องจากมีการผสมพันธุ์ให้กลายมาเป็นสีขาวล้วน เวสต์ไฮต์แลนด์ไวต์เทร์เรียร์เป็นสุนัขขนาดเล็ก ตาเป็นวงกลมสีดำ ขนยาวสีขาวมี 2 ชั้น ชั้นนอกมีลักษณะเหยียดยาว หยาบ ขนชั้นในจะสั้นและนุ่ม หูมีขนาดเล็กมีทั้งตั้งตรงและตกลง ตัวผู้สูงประมาณ 25-30 เซนติเมตร ตัวเมียสูงประมาณ 23-28 เซนติเมตร ตัวผู้หนัก 7-10 กิโลกรัม ตัวเมียหนักประมาณ 6-7 กิโลกรัม มีจุดเด่นคือสีขนจะมีความขาวสว่างทำให้ดูมีสง่าราศี มีอายุเต็มที่ประมาณ 15 ปี เนื่องจากเคยเป็นสุนัขล่าสัตว์มาก่อนจึงมีนิสัยที่กล้าหาญ จนถูกขนานนามว่า "สุนัขใหญ่ในร่างเล็ก" เวสต์ไฮต์แลนด์ไวต์เทร์เรียร์จึงเป็นสุนัขที่มีนิสัยระแวดระวังอยู่เสมอ และเห่าเก่งถึงแม้ตัวจะมีขนาดเล็ก รวมทั้งมีนิสัยที่หวงสิ่งของของมันเองมาก รวมถึงเจ้าของและอาหารด้วย โดยปกติแล้วจะเป็นสุนัขที่เข้ากับเด็กและสัตว์อื่น ๆ ได้ง่าย ชอบวิ่งเล่นเป็นประจำ จึงไม่ควรให้อยู่ในห้องแคบ ๆ สามารถปรับตัวเข้ากับสิ่งแวดล้อมต่าง ๆ ได้เร็ว แต่เนื่องจากตัวเล็กจึงมักจะเหนื่อยง่าย มักจะเป็นสุนัขที่มีปัญหาเกี่ยวกับผิวหนังแห้ง จึงทำให้ไม่ควรอาบน้ำให้บ่อยเกินไปนัก โดยปกติควรจะอยู่ที่ประมาณเดือนละ 1 ครั้ง แต่เนื่องจากมีขนยาวจึงควรที่จะแปรงขนให้บ่อย ๆ และทำความสะอาดหูด้วยสำลีจะช่วยป้องกันการสะสมของไขมันและสิ่งสกปรกได้</doc>
