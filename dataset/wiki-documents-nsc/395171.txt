<doc id="395171" url="https://th.wikipedia.org/wiki?curid=395171" title="สมเด็จพระราชินีนูร์แห่งจอร์แดน">สมเด็จพระราชินีนูร์แห่งจอร์แดน สมเด็จพระราชินีนูร์แห่งจอร์แดน () พระนามเดิม ลิซา นาจีบ ฮัลลาบี (ประสูติ 23 สิงหาคม ค.ศ. 1951 ณ วอชิงตัน ดี.ซี. สหรัฐอเมริกา) พระมเหสีม่ายในสมเด็จพระราชาธิบดีฮุสเซนแห่งจอร์แดน อดีตพระบรมราชินีแห่งจอร์แดน พระองค์เป็นสุภาพสตรีสัญชาติอเมริกันที่มีเชื้อสายซีเรีย, อังกฤษ และสวีเดน แต่ภายหลังได้สละสัญชาติอเมริกันหลังการอภิเษกสมรส และหลังการสวรรคตของพระสวามี พระองค์จึงทรงมีศักดิ์เป็นพระมารดาเลี้ยงในสมเด็จพระราชาธิบดีอับดุลลาห์ที่ 2 สมเด็จพระราชินีนูร์มีพระราชกรณียกิจด้วยการริเริ่มประเด็นด้านสิทธิมนุษยชน การศึกษา และการพัฒนาเศรษฐกิจอย่างยั่งยืน ทรงเป็นองค์ประธานในขบวนการสหวิทยาลัยโลก ทั้งยังทรงเป็นผู้นำที่ร่วมก่อตั้งองค์กร Global Zero ที่เรียกร้องการขจัดอาวุธนิวเคลียร์ให้หมดไปจากโลก และเป็นกรรมการสถาบันแอสเพน และผู้อพยพสากล รวมไปถึงมูลนิธินูร์อัลฮุสเซน ที่ทรงจัดตั้งขึ้นเพื่อให้การช่วยเหลือด้านสิทธิมนุษยชนของสตรีจอร์แดน เป็นต้น</doc>
