<doc id="348687" url="https://th.wikipedia.org/wiki?curid=348687" title="เจอร์เมน เดโฟ">เจอร์เมน เดโฟ เจอร์เมน โคลิน เดโฟ () เกิดเมื่อวันที่ 7 ตุลาคม ค.ศ. 1982 เป็นนักฟุตบอลชาวอังกฤษ เชื้อสายเซนต์ลูเซีย-โดมินิกัน ปัจจุบันให้กับบอร์นมัท ในตำแหน่งกองหน้าตัวเป้า เจอร์เมน เดโฟ เริ่มต้นอาชีพด้วยการเป็นนักฟุตบอลระดับเยาวชนให้กับสโมสรชาร์ลตัน แอธเลติก เมื่ออายุได้ 14 ปี ก่อนที่จะย้ายมาอยู่กับเวสต์แฮม ยูไนเต็ด เมื่ออายุ 16 ปี โดยลงเล่นในระดับอาชีพให้กับเวสต์แฮม ยูไนเต็ดเป็นนัดแรกในปี ค.ศ. 2000 ก่อนจะถูกส่งไปหาประสบการณ์กับสโมสรบอร์นมัทด้วยสัญญายืมตัวตลอดฤดูกาล 2000–01 และกลับมาสู่เวสต์แฮม ยูไนเต็ด หลังจากที่เวสต์แฮม ยูไนเต็ด ตกชั้นจากพรีเมียร์ลีกในปี 2003 เดโฟได้ย้ายมาร่วมทีมทอตนัม ฮอตสเปอร์ในเดือนมกราคม ปี 2004 และลงเล่นให้กับสเปอร์นานถึง 4 ฤดูกาล ก่อนจะถูกขายให้กับสโมสรพอร์ตสมัท ในเดือนมกราคม ปี 2008 โดยเขาลงเล่นให้กับพอร์ตสมัทเพียงแค่ฤดูกาลเดียว หลังจากนั้นได้ย้ายกลับมายังทอตนัม ฮอตสเปอร์ในเดือนมกราคม ปี 2009 ในปี 2014 เดโฟย้ายไปเล่นฟุตบอลนอกสหราชอาณาจักรเป็นครั้งแรก โดยเขาย้ายไปเล่นให้กับโตรอนโต เอฟซี ในเมเจอร์ลีก ซอกเกอร์ สหรัฐอเมริกา แต่ไม่ประสบความสำเร็จเท่าที่ควร จึงได้ย้ายกลับมาเล่นในพรีเมียร์ลีกอีกครั้งในปีถัดมา กับสโมสรฟุตบอลซันเดอร์แลนด์ เดโฟ เป็นหนึ่งในนักฟุตบอลที่สามารถทำประตูในพรีเมียร์ลีกได้มากเกินกว่า 150 ประตู โดยยิงประตูในพรีเมียร์ลีกมากที่สุดเป็นอันดับที่ 7 (162 ประตู) รวมทั้งเป็นผู้ทำประตูสูงสุดตลอดกาลลำดับที่ 5 ของสโมสรทอตนัม ฮอตสเปอร์ โดยเป็นผู้ยิงประตูในการแข่งขันฟุตบอลถ้วยยุโรปให้สโมสรมากที่สุดเป็นอันดับ 1 ในการลงเล่นระดับชาติ เจอร์เมน เดโฟ ติดทีมชาติอังกฤษเป็นครั้งแรกในปี 2004 โดยลงเล่นให้กับทีมชาติอังกฤษทั้งหมด 57 นัด ยิงได้ 20 ประตู รวมถึงการลงเล่นและยิงประตูในฟุตบอลโลก 2010 ที่ประเทศแอฟริกาใต้ประวัติ ประวัติ. เจอร์เมน เดโฟ เกิดที่เขตเบ็คตอน เมืองนิวแฮม ในมณฑลเกรเทอร์ลอนดอน, สหราชอาณาจักร มีพื้นฐานครอบครัวมาจากประเทศในแถบทะเลแคริบเบียน โดยแม่ของเขาเป็นชาวเซนต์ลูเซียและพ่อเป็นชาวโดมินิกัน เดโฟเริ่มเข้ารับการศึกษาในระดับชั้นประถมที่โรงเรียนประถมเซนต์ โจอาคิม และศึกษาต่อในระดับมัธยมที่โรงเรียนเซนต์ โบนาเวนเชอร์ส คาทอลิก ภายในเมืองนิวแฮม เดโฟ ได้มีโอกาสเล่นฟุตบอลระดับสมัครเล่นกับ สโมสรฟุตบอลเซนรับ ที่ลงแข่งขันในซันเดย์ ลีก โดยสโมสรแห่งนี้มีชื่อเสียงในระดับท้องถิ่นและเคยผลิตนักฟุตบอลชื่อดังอย่าง ลี โบว์เยอร์ , จอห์น เทอร์รี, แอชลีย์ โคล และเล็ดลีย์ คิง หลังจากนั้นเขาได้การคัดเลือกให้เข้าสู่ศูนย์ฝึกฟุตบอลระดับสูงของสมาคมฟุตบอลอังกฤษ ในปี ค.ศ. 1997 ในขณะอายุได้เพียง 14 ปี โดยขณะอยู่ที่ศูนย์ฝึกของสมาคมฟุตบอล เดโฟ เข้ารับการศึกษาที่โรงเรียนอิดซอลล์ ที่ศูนย์ฝึกฟุตบอลของสมาคมฟุตบอลอังกฤษ เดโฟ ได้รับความสนใจจากสโมสรฟุตบอลชาร์ลตัน แอธเลติก ที่ดึงตัวเขาเข้าร่วมศูนย์ฝึกเยาวชนของสโมสร ก่อนที่เขาจะเซ็นสัญญาเป็นนักฟุตบอลอาชีพกับสโมสรฟุตบอลเวสต์แฮม ยูไนเต็ด</doc>
