<doc id="147468" url="https://th.wikipedia.org/wiki?curid=147468" title="ธงชาติเม็กซิโก">ธงชาติเม็กซิโก ธงชาติสหรัฐเม็กซิโก มีลักษณะเป็นธงสามสีรูปสี่เหลี่ยมผืนผ้าแบ่งตามแนวตั้ง ประกอบด้วย สีเขียว สีขาว และสีแดง กลางแถบสีขาวมีภาพตราแผ่นดินของเม็กซิโก ซึ่งแม้ว่าการนิยามความหมายในสีธงชาติจะมีการเปลี่ยนแปลงหลายครั้ง แต่สีธงที่ใช้ก็ยังคงเป็นสีเดิมตลอดมานับตั้งแต่เม็กซิโกทำสงครามประกาศอิสรภาพจากสเปน แบบธงที่ใช้อยู่ในปัจจุบันนี้ ประกาศใช้เมื่อ พ.ศ. 2511 แต่รูปแบบธงชาติโดยรวมนั้นได้เริ่มใช้อย่างเป็นทางการมาตั้งแต่ พ.ศ. 2361 ส่วนกฎหมายว่าด้วยสัญลักษณ์ประจำชาติฉบับปัจจุบัน ซึ่งมีชื่อในภาษาสเปนว่า "Ley sobre el Escudo, la Bandera y el Himno Nacionales" (รัฐบัญญัติว่าด้วยตราแผ่นดิน ธงชาติ และเพลงชาติ) ซึ่งระบุข้อกำหนดในการชัก ใช้ และแสดงธงชาติ ได้เริ่มบังคับใช้มาตั้งแต่ พ.ศ. 2527 ตามประวัติศาสตร์ของเม็กซิโก ได้ปรากฏว่าประเทศนี้มีการเปลี่ยนแบบธงชาติมาแล้ว 4 ครั้ง โดยเป็นการเปลี่ยนแปลงของขนาดสัดส่วนธงและรูปแบบตราแผ่นดิน อย่างไรก็ตาม ตราแผ่นดินของเม็กซิโกทุกแบบล้วนมีลักษณะร่วมกัน คือ เป็นภาพนกอินทรีจับงูไว้ด้วยกรงเล็บและคาบงูไว้ในปาก โดยนกนั้นยืนอยู่บนต้นกระบองเพชร ซึ่งตั้งอยู่บนโขดหินกลางทะเลสาบ ตราดังกล่าวนี้ มีที่มาจากตำนานของชาวอัซเตก โดยเล่ากันว่า เทพเจ้าของพวกเขาได้บอกนิมิตให้สร้างเมืองขึ้นในจุดที่เห็นนกอินทรีคาบงู ซึ่งที่นั่นก็คือที่ตั้งของกรุงเม็กซิโกซิตีในปัจจุบันแบบธงชาติและความหมาย แบบธงชาติและความหมาย. แบบของธงชาติเม็กซิโกในปัจจุบัน ได้กำหนดไว้ในมาตรา 3 ของ รัฐบัญญัติว่าด้วยตราแผ่นดิน ธงชาติ และเพลงชาติ ซึ่งตราครั้งแรกเมื่อ พ.ศ. 2417 โดยกำหนดไว้ทั้งลักษณะและสัดส่วนธงที่ถูกต้อง แบบธงชาติที่ทำขึ้นเป็นตัวอย่างนี้ ปัจจุบันเก็บรักษาไว้ที่ หอจดหมายเหตุแห่งชาติ ("Archivo General de la Nación") และ พิพิธภัณฑ์ประวัติศาสตร์แห่งชาติเม็กซิโก ("Museo Nacional de Historia") ข้อความในกฎหมายดังกล่าว ระบุไว้ดังต่อไปนี้ อย่างไรก็ตาม กฎหมายไม่ได้กำหนดระดับสีธงที่แน่นอนไว้ กระทรวงมหาดไทยของเม็กซิโกจึงได้แนะนำให้ใช้สีธงชาติตามระบบสีแบบแพนโทนเป็นหลัก ส่วนการแปลงค่าเป็นระบบสีอื่น ได้แสดงไว้ดังที่ปรากฏเบื้องล่างธงที่มีลักษณะใกล้เคียงกัน ธงที่มีลักษณะใกล้เคียงกัน. เป็นเรื่องปกติที่มักเกิดความเข้าใจผิดในการสร้างธงชาติเม็กซิโก โดยการเอาแบบของธงชาติอิตาลีเป็นต้นแบบ แล้วเอารูปตราแผ่นดินของเม็กซิโกไปใส่ไว้กลางธงแถบสีขาว ปัญหานี้เกิดจากความเข้าใจผิดของบางคน ที่เข้าใจว่า ธงชาติเม็กซิโกต่างกับธงชาติอิตาลีเพียงมีรูปตราแผ่นดินอยู่กลางแถบสีขาวเท่านั้น แท้จริงแล้ว ธงของทั้งสองชาติแม้จะใช้สีอย่างเดียวกัน คือ เขียว-ขาว-แดง ก็ตาม แต่โทนสีเขียวและสีแดงในธงชาติเม็กซิโกนั้นมีความเข้มมากกว่า ที่สำคัญ ธงของทั้งสองชาติยังมีความแตกต่างกันในด้านสัดส่วนธง โดยธงชาติอิตาลีนั้นกว้าง 2 ส่วน ยาว 3 ส่วน ส่วนธงชาติเม็กซิโกนั้นกว้าง 4 ส่วน ยาว 7 ส่วน เมื่อเทียบขนาดของธงทั้งสองชาติ โดยกำหนดให้ด้านยาวของธงมีความยาวเท่ากัน จะพบว่า ธงชาติอิตาลีจะมีความกว้างมากกว่าธงชาติเม็กซิโกอย่างชัดเจน (ดังภาพประกอบ) หากกำหนดเอาด้านกว้างให้เท่ากันทั้ง 2 ธง จะพบว่า ธงชาติเม็กซิโกมีความยาวกว่าธงชาติอิตาลีตราแผ่นดิน ตราแผ่นดิน. ตราแผ่นดินกลางธงชาติเม็กซิโกนั้น ได้รับแรงบัลดาลใจในการออกแบบจากตำนานชาวอัซเตก เกี่ยวกับตำนานสร้างเมืองเตนอชตีตลัน (Tenochtitlán) ตามเรื่องราวที่เล่าขานกันทั่วไปกล่าวกันว่า ชาวอัซเตกได้ออกเดินทางไปทั่วบริเวณที่เป็นประเทศเม็กซิโกในปัจจุบัน เพื่อแสวงหาที่ตั้งเมืองหลวงของพวกตน ตามนิมิตที่เทพเจ้าวิตซิลโลปอชตลี (Huitzilopochtli) ผู้เป็นเทพแห่งสงครามของชาวอัซเตกระบุไว้ว่า ที่ตั้งของเมืองหลวงใหม่นั้นจะมีนกอินทรีคาบและจับอสรพิษเกาะอยู่บนต้นกระบองเพชร ซึ่งตั้งอยู่บนโขดหินกลางทะเลสาบ 200 ปีต่อมาพวกเขาจึงพบนกอินทรีตามนิมิตดังกล่าวบนเกาะเล็กๆ ในทะเลสาบเท็กโกโก้ พวกเขาจึงสร้างเมืองเตนอชตีตลันขึ้น ณ ที่นี้ ซึ่งในเวลาต่อมาคือกรุงเม็กซิโกซิตี เมืองหลวงของประเทศเม็กซิโกในปัจจุบัน แบบของตราที่ใช้อยู่ในปัจจุบันนี้ เป็นการปรับปรุงแบบตราใหม่เมื่อ พ.ศ. 2511 โดย ฟรานซิสโก เอปเปนส์ เฮลเกรา (Francisco Eppens Helguera) ภายใต้คำสั่งของประธานาธิบดีกุสตาโว ดิแอซ ออร์ดาซ (Gustavo Díaz Ordaz)ความหมายของสีธงชาติ ความหมายของสีธงชาติ. สีของธงชาติมีที่มาจากธงของกองทัพสามผู้คุ้มกัน ( หรือ Ejercito de las Tres Garantías, ) ซึ่งปรากฏการใช้ในช่วง พ.ศ. 2364 - 2367 โดยสีที่ใช้ในธงดังกล่าว มีความหมายดังนี้:- สีเขียว หมายถึง เอกราช (สเปน: Independencia, เอกราชจากสเปน) - สีขาว หมายถึง ศาสนา (สเปน: Religión, ศาสนาคริสต์นิกายโรมันคาทอลิก) - สีแดง หมายถึง เอกภาพ (สเปน: Unión, เอกภาพระหว่างชาวยุโรปกับชาวอเมริกัน) อย่างไรก็ตาม นิยามความหมายในสีธงได้เปลี่ยนไปจากความพยายามแยกศาสนาออกจากการเมือง ภายใต้การนำของประธานาธิบดีเบนิโต ฮัวเรซ (Benito Juárez) ใน พ.ศ. 2400 ดังนี้- สีเขียว หมายถึง ความหวัง - สีขาว หมายถึง เอกภาพ - สีแดง หมายถึง เลือดแห่งเหล่าวีรชนของชาติ ในสารานุกรมธงในโลก หรือ "The World Encyclopedia of Flags" ซึ่งแต่งโดย อัลเฟรด ซามิโรวสกี (Alfred Znamierowski) ได้นิยามความหมายของสีธงชาติเม็กซิโกไว้เช่นกัน ดังนี้- สีเขียว หมายถึง ความหวัง - สีขาว หมายถึง ความบริสุทธิ์ - สีแดง หมายถึง ศาสนา เมื่อมีการตรารัฐบัญญัติว่าด้วยตราแผ่นดิน ธงชาติ และเพลงชาติ เป็นครั้งแรกใน พ.ศ. 2417 ในมาตรา 3 ของกฎหมายดังกล่าวไม่ได้กำหนดความหมายของธงชาติอย่างเป็นทางการไว้ ทำให้มีการนิยามความหมายของสีธงขึ้นมาตามแหล่งต่างๆ ตามแต่ที่จะมีการกำหนดขึ้น ทั้งนี้ ได้ปรากฏว่ากลุ่มองค์กรต่างๆ ได้ใช้สีธงชาติอยู่ในเครื่องหมายหรือสัญลักษณ์ขององค์กรตนเองอยู่ทั่วไปประวัติระเบียบ และ ข้อบังคับเสาธงชาติ</doc>
