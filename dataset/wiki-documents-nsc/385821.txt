<doc id="385821" url="https://th.wikipedia.org/wiki?curid=385821" title="ปฏิบัติการโซโลมอน">ปฏิบัติการโซโลมอน ปฏิบัติการโซโลมอน เป็นปฏิบัติการลับทางทหารของอิสราเอลเพื่อนำพาชาวเอธิโอเปียเชื้อสายยิวมายังอิสราเอลใน ค.ศ. 1991 ใน ค.ศ. 1991 รัฐบาลเฉพาะกาลของเอธิโอเปีย ที่มีเมงกิสตู ไฮเล มาเรียมเป็นประธานาธิบดี ใกล้จะถูกชุดปฏิบัติการทางทหารล่าสุดของกบฏเอริเตรียและทิเกรย์ โค่นล้ม เป็นผลให้เอธิโอเปียสูญเสียความมั่นคงทางการเมืองอย่างน่าเป็นอันตราย องค์การยิวหลายแห่ง รวมทั้งรัฐอิสราเอล เป็นกังวลกับสวัสดิภาพของประชากรยิวเอธิโอเปียขนาดใหญ่พอสมควร ซึ่งรู้จักกันว่า เบตาอิสราเอล ที่อาศัยอยู่ในเอธิโอเปีย เช่นเดียวกัน สมัยการปกครองของเมงกิสตู ทำให้การอพยพออกปริมาณมากเป็นการยากสำหรับชาวเบตาอิสราเอลที่อาศัยอยู่ในเอธิโอเปีย และอำนาจที่ลดลงของรัฐบาลเปิดโอกาสอันสดใสให้แก่ชาวเบตาอิสราเอลซึ่งต้องการอพยพออกไปยังอิสราเอล ใน ค.ศ. 1990 รัฐบาลอิสราเอลและกองกำลังป้องกันอิสราเอล ทราบถึงสถานการณ์ทางการเมืองที่เลวร้ายลงของเมงกิสตู และวางแผนปกปิดเพื่อขนส่งประชากรเบตาอิสราเอลทางอากาศในเอธิโอเปียมายังอิสราเอล เหตุการณ์ดังกล่าวนับเป็นการอพยพออกครั้งใหญ่ที่สุดของชาวเบตาอิสราเอลจนถึงปัจจุบัน ในเที่ยวบินต่อเนื่อง 36 ชั่วโมง ของอากาศยานอิสราเอล 34 ลำ รวมทั้งเครื่องบินซี-130 ของกองทัพอากาศอิสราเอล และเครื่องบินขนส่งแอล อัล ขนส่งชาวยิวเอธิโอเปียทั้งสิ้น 14,325 คนมายังอิสราเอล การขนส่งทางอากาศยานในปฏิบัติการโซโลมอนเป็นการขนส่งชาวยิวเอธิโอเปียไปยังอิสราเอลคิดเป็นสองเท่าของปฏิบัติการโมเสส ปฏิบัติการดังกล่าวสร้างสถิติโลกเที่ยวบินเดี่ยวที่มีผู้โดยสารมากที่สุดในโลก ในวันที่ 24 พฤษภาคม ค.ศ. 1991 เมื่อเครื่องบิน 747 ของสายการบินแอล อัล บรรทุกผู้โดยสาร 1,122 คนไปยังอิสราเอล ซึ่งที่จริงแล้วมีผู้โดยสารลงทะเบียนไว้ 1,087 คน แต่มีเด็กหลายสิบคนซ่อนอยู่ในผ้าคลุมของมารดา "ผู้วางแผนคาดว่าจะให้เครื่องบินบรรทุกผู้โดยสาร 760 คน แต่เนื่องจากผู้โดยสารมีน้ำหนักเบามาก คนอีกจำนวนมากจึงถูกใส่เบียดเข้าไป" มีทารกสองคนเกิดระหว่างเที่ยวบินนี้</doc>
