<doc id="891500" url="https://th.wikipedia.org/wiki?curid=891500" title="รัฐชัฟเฮาเซิน">รัฐชัฟเฮาเซิน รัฐชัฟเฮาเซิน () เป็นรัฐในประเทศสวิตเซอร์แลนด์ ตั้งอยู่บริเวณตอนเหนือของประเทศติดกับพรมแดนประเทศเยอรมนี มีเมืองศูนย์กลางอยู่ที่นครชัฟเฮาเซิน รัฐชัฟเฮาเซินในสมัยกลางมีสถานะเป็นนครรัฐ ตามเอกสารพบว่ารัฐชัฟเฮาเซินเริ่มใช้เงินเหรียญเป็นของตนเองตั้งแต่ปี ค.ศ. 1045 ซึ่งในขณะนั้นดินแดนในแถบนี้มีชื่อเรียกว่า วิลลาสกัฟฮูซูน (Villa Scafhusun) ต่อมาในปี ค.ศ. 1049 เคานต์เอเบอร์ฮาร์ด ฟอน เนลเลินบูร์ก ได้สร้างอารามเบเนนิกต์ขึ้นซึ่งนำไปสู่วิถีชุมชนที่พัฒนาขึ้นจนมีอิสรภาพเป็นของตนเองในปี ค.ศ. 1190 จนกระทั่งในปี ค.ศ. 1330 รัฐแห่งนี้ก็สูญเสียดินแดนทั้งหมดและอิสรภาพแก่ราชวงศ์ฮับส์บูร์ก อย่างไรก็ตาม ในปี ค.ศ. 1418 ได้ใช้เงินซื้ออิสรภาพของตนเองมาจากฮับส์บูร์ก และประกาศตนเป็นพันธมิตรของสมาพันธรัฐสวิสในปี ค.ศ. 1454 และในปี ค.ศ. 1501 ก็ได้เข้าร่วมสมาพันธรัฐสวิสอย่างเป็นทางการ ถือเป็นรัฐที่เข้าร่วมสมาพันธ์เป็นลำดับที่ 12 ประชากรร้อยละ 88 พูดภาษาเยอรมัน รัฐชัฟเฮาเซินตั้งอยู่ในเขตเศรษฐกิจซือริช ภาคเศรษฐกิจหลักของรัฐชัฟเฮาเซินคือภาคอุตสาหกรรม ภาคอุตสาหกรรมหลักได้แก่ เครื่องจักรกล, โลหะภัณฑ์ และอัญมณี ภาคอุตสาหกรรมรองได้แก่ สิ่งทอ, สินค้าหนัง, แก้ว, ซีเมนต์, กระดาษ และเคมีภัณฑ์</doc>
