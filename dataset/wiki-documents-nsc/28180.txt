<doc id="28180" url="https://th.wikipedia.org/wiki?curid=28180" title="เอลรอนด์">เอลรอนด์ เอลรอนด์ (Elrond) เป็นตัวละครในจินตนิยายเรื่อง เดอะลอร์ดออฟเดอะริงส์ ซึ่งประพันธ์โดย เจ. อาร์. อาร์. โทลคีน เขาเป็นผู้ปกครองอาณาจักรเอลฟ์แห่งริเวนเดลล์ เป็นเอลฟ์ผู้ทรงอำนาจผู้หนึ่งที่มีชีวิตอยู่ต่อมาจนถึงยุคที่สาม ชื่อของเขามีความหมายว่า 'โดมดาว' (Star-dome) เอลรอนด์เป็นบุตรของเออาเรนดิลและเอลวิง และเป็นเหลนของลูธิเอน เขาเกิดในแผ่นดินเบเลริอันด์เมื่อ 58 ปีก่อนสิ้นยุคที่หนึ่ง ดังนั้นเมื่อถึงยุคสมัยในเดอะลอร์ดออฟเดอะริงส์ เอลรอนด์จึงมีอายุมากกว่า 6,000 ปีแล้ว เขามีพี่ชายฝาแฝดคนหนึ่งชื่อว่า เอลรอส ซึ่งเป็นกษัตริย์คนแรกของนูเมนอร์ เอลรอนด์มีกำเนิดเป็นมนุษย์กึ่งเอลฟ์ แต่ได้รับพรให้สามารถเลือกได้ว่า จะเป็นมนุษย์ หรือเป็นเอลฟ์ เนื่องจากความดีความชอบของบิดามารดาของเขา ซึ่งทำให้ครอบครัวของพวกเขาสามารถเลือกชาติพันธุ์เป็นเอลฟ์หรือมนุษย์ได้ตามประสงค์ เอลรอนด์เลือกที่จะเป็นเอลฟ์ เอลรอนด์เป็นนักปราชญ์ เป็นผู้ทรงปัญญา เขามีพลังอำนาจมาก และเป็นผู้ธำรงรักษาความดีงามของโลก ในหนังสือ ซิลมาริลลิออน คริสโตเฟอร์ โทลคีน อธิบายถึงความสำคัญของบทบาทของตัวละครตัวนี้ไว้ในส่วนหนึ่งของคำนำว่า เอลรอนด์เป็นสัญลักษณ์ของภูมิปัญญาโบราณ ตระกูลของเขาเป็นตัวแทนของตำนาน ที่ปกปักรักษาความทรงจำอันน่าเคารพยำเกรงของประเพณีทั้งปวงที่เกี่ยวข้องกับความดี ความเฉลียวฉลาด และความงดงาม อาณาจักรของเขามิได้เป็นสถานที่กระทำการใดๆ เป็นแต่เพียงสถานที่ซึ่งสะท้อนสิ่งดีงามเหล่านั้น ด้วยเหตุนี้ สถานที่แห่งนี้จึงเป็นจุดที่ต้องมาเยือนทุกครั้งก่อนจะออกไปปฏิบัติภารกิจ หรือก้าวเข้าสู่ ‘การผจญภัย’ ทุกชนิด มันอาจเพียงบังเอิญอยู่บนทางผ่าน (เช่นที่ปรากฏในเดอะฮอบบิท) แต่แล้วการณ์กลับกลายเป็นความจำเป็นที่จะต้องเริ่มออกเดินทางจากที่นั่นโดยปราศจากความรู้คิดถึงเส้นทางที่จะไป ในเรื่อง ลอร์ด ออฟ เดอะ ริงส์ เมื่อบรรดาวีรชนหนีภยันตรายจากความชั่วร้ายที่คุกคามอยู่จักแหล่นไปสู่คฤหาสน์ของเอลรอนด์ พวกเขากลับต้องออกเดินทางจากไปสู่เส้นทางใหม่ที่แตกต่างไปจากความคิดเดิมอย่างสิ้นเชิง คือมุ่งเข้าหาอันตรายและประจันหน้ากับจุดกำเนิดของความชั่วร้าย'ประวัติ ประวัติ. เอลรอนด์เกิดที่เมืองท่าปากแม่น้ำซิริออน ทางตะวันตกเฉียงใต้ของแผ่นดินเบเลริอันด์ ในสงครามประหัตประหารญาติครั้งที่สาม เมื่อบรรดาบุตรแห่งเฟอานอร์ยกทัพมาโจมตีเมืองท่าซิริออนเพื่อชิงซิลมาริล เอลรอสและเอลรอนด์ถูกจับตัวไป แต่มากลอร์เมตตาสงสารเด็กทั้งสอง จึงไว้ชีวิตและเลี้ยงดูไว้ หลังสงครามแห่งความโกรธา เมื่อเบเลริอันด์จมลงสู่ทะเล เอลรอนด์ได้มาพำนักอยู่กับกิล-กาลัด (ซึ่งเวลานั้นได้กลายเป็นจอมกษัตริย์ของชาวโนลดอร์พลัดถิ่น) ที่ลินดอน โดยได้เลือกมีชีวิตเป็นเอลฟ์แบบเดียวกับพ่อแม่ (แต่ไม่เหมือนกับพี่ชายของตน) ในยุคที่สอง เอลรอนด์ได้เป็นผู้ช่วยคนสำคัญของกิล-กาลัด เขาเป็นแม่ทัพนำทัพจากลินดอนไปช่วยเหลืออาณาจักรเอเรกิออน ซึ่งถูกเซารอนโจมตีในราวปีที่ 1695 ทัพของเขาร่วมกับทัพของเคเลบอร์นที่ตีฝ่าออกมาได้ถอยไปตั้งหลักที่อิมลาดริส (หรือริเวนเดลล์) ในที่สุด เอเรกิออนก็แตก แต่ทัพของเซารอนก็ต้องพ่ายแพ้ในเวลาต่อมาเมื่อทัพจากนูเมนอร์ยกมาช่วยกระหนาบตีร่วมกับทัพของเอลรอนด์ หลังจากนั้นจึงมีการก่อตั้งสภาขาวแห่งแรก เอลรอนด์ได้รับมอบแหวนวิลย่า แหวนแห่งลม อันเป็นเอกในบรรดาแหวนทั้งสามของเอลฟ์ จากกิล-กาลัด แสดงถึงความไว้วางใจอย่างสูง ช่วงปลายยุคที่สอง ในสงครามแห่งพันธมิตรครั้งสุดท้าย ซึ่งนำโดยกิล-กาลัดกับเอเลนดิล เอลรอนด์ได้ร่วมทัพไปด้วยในฐานะผู้ถือธงประจำตัวของกิล-กาลัด และเป็นผู้อยู่เคียงข้างกษัตริย์กิล-กาลัดในยามที่พระองค์สิ้นพระชนม์ ในปีที่ 109 ของยุคที่สาม เอลรอนด์ได้แต่งงานกับเคเลเบรียน บุตรีของกาลาเดรียล ทั้งสองมีบุตรชายฝาแฝดคือ เอลลาดาน และ เอลโรเฮียร์ กับบุตรสาวคนสุดท้องคือ อาร์เวน อุนโดเมียล เอลรอนด์มีความสัมพันธ์กับอาณาจักรอาร์นอร์ของชาวมนุษย์ อย่างแน่นแฟ้น เมื่อบิดาของอารากอร์นสิ้นชีวิต เขาจึงรับอารากอร์นมาอยู่ริเวนเดลล์ในฐานะบุตรบุญธรรม เอลรอนด์ยังให้ที่พำนักแก่บิลโบ แบ๊กกิ้นส์ ในระหว่างการผจญภัยของเขาใน เดอะฮอบบิท ด้วย ในปีที่ 3018 ของยุคที่สาม ตัวแทนหลายเผ่าพันธุ์มาร่วมอยู่ในที่ประชุมของเอลรอนด์ เพื่อตัดสินชะตาของมิดเดิ้ลเอิร์ธร่วมกัน นำไปสู่การเดินทางของโฟรโด แบ๊กกิ้นส์ เพื่อนำแหวนเอกไปทำลาย เอลรอนด์เดินทางจากมิดเดิ้ลเอิร์ธไปสู่แผ่นดินอมตะหลังจากสิ้นสุดสงครามแหวน พร้อมกับ แกนดัล์ฟ กาลาเดรียล เคียร์ดัน และผู้ถือแหวนทั้งสองคือ บิลโบ และ โฟรโด แบ๊กกิ้นส์แผนภูมิตระกูล</doc>
