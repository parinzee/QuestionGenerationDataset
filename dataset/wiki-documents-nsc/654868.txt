<doc id="654868" url="https://th.wikipedia.org/wiki?curid=654868" title="เลอง ฟูโก">เลอง ฟูโก เลอง ฟูโกต์ (; 18 กันยายน ค.ศ. 1819 – 11 กุมภาพันธ์ ค.ศ. 1868) หรือชื่อเต็ม เลอง ฟูโกต์ เป็นนักฟิสิกส์ชาวฝรั่งเศสประวัติ ประวัติ. เลอง ฟูโกต์ เกิดที่กรุงปารีสในวันที่ 18 กันยายน ค.ศ. 1819 ครอบครัวของเขาทำธุรกิจโรงพิมพ์ในกรุงปารีส ฟูโกต์เป็นเด็กขี้โรคและมีปัญหาทางสายตา เขาจึงไม่ชอบไปโรงเรียน ฟูโกต์ได้รับการศึกษาแบบโฮมสคูลที่บ้านโดยแม่ของเขา และหลังจากนั้นเขาได้ศึกษาด้านแพทยศาสตร์ แต่เรียนได้ไม่นานก็ย้ายไปเรียนด้านฟิสิกส์เพราะกลัวเลือด แต่กระนั้นก็ยังเรียนไม่จบ เพราะฟูโกต์สนใจด้านการประดิษฐ์ทดลองแทน โดยผลงานชิ้นแรกของเขาเริ่มจากการปรับปรุงระบบภาพถ่ายของลุยส์ ดาแกร์ และเป็นผู้ช่วยให้กับนักแบคทีเรียวิทยา อัลเฟรต ดัน หลังจากนั้น เขาก็ช่วยนักฟิสิกส์ ฮิปโปลิต ฟิโซ ในการพิสูจน์เกี่ยวกับความเข้มข้นของแสงอาทิตย์ รังสี วัดค่าความเร็วแสง พิสูจน์ว่าแสงเคลื่อนที่ในน้ำช้ากว่าในอากาศ รวมถึงสนับสนุนแนวคิดที่ว่าแสงนั้นเป็นคลื่น ไม่ใช่อนุภาค กระทั่งในปี ค.ศ. 1851 ฟูโกต์ได้ทำการทดลองเกี่ยวกับการหมุนรอบตัวเองของโลก โดยใช้ลูกตุ้มพิสูจน์ให้เห็นว่าโลกหมุนรอบตัวเอง ซึ่งรูปตุ้มดังกล่าวถูกเรียกว่า ลูกตุ้มฟูโกต์ (Foucault pendulum) แล้วก็ได้กลายเป็นผลงานที่ทำให้เขาเป็นที่รู้จักในเวลาต่อมา ในปีต่อมา ฟูโกต์ได้ประดิษฐ์เครื่องมือที่ใช้ประโยชน์ในการบ่งชี้ทิศทาง ซึ่งก็คือ ไจโรสโคป โดยเป็นล้อที่ติดตั้งอยู่ในวงแหวนที่หมุนได้ และเมื่อหมุนล้อแล้วมันก็จะหมุนในทิศทางเดิมของมัน ไม่ขึ้นกับการเอียงไปมาของวงแหวน</doc>
