<doc id="84949" url="https://th.wikipedia.org/wiki?curid=84949" title="นายขนมต้ม (ละครโทรทัศน์)">นายขนมต้ม (ละครโทรทัศน์) นายขนมต้ม เป็นละครโทรทัศน์อิงประวัติศาสตร์ในช่วงปลายอาณาจักรอยุธยา สร้างจากนวนิยายเรื่อง "นายขนมต้ม คนกล้านอกตำนาน" บทประพันธ์ของ คมทวน คันธนู บทโทรทัศน์โดย วิลาสิณี นำแสดงโดย สมรักษ์ คำสิงห์, กุลณัฐ ปรียะวัฒน์, สามารถ พยัคฆ์อรุณ, ฉัตรมงคล บำเพ็ญ, กชกร นิมากรณ์, เขาทราย แกแล็คซี่, วิชัย ราชานนท์, ผจญ มูลสัน, ทวี อัมพรมหา, อุษณีย์ รักกสิกร, สุเชาว์ พงษ์วิไล, ฐาปกรณ์ ดิษยนันทน์ กำกับการแสดงโดย นพดล มงคลพันธ์ ออกอากาศครั้งแรกในวันพุธที่ 16 ตุลาคม พ.ศ. 2539 ถึงวันพฤหัสบดีที่ 26 ธันวาคม พ.ศ. 2539 รวมทั้งหมด 22 ตอน หลังข่าวภาคค่ำ ทางช่อง 7 สี ในวันพุธ และ วันพฤหัสบดี สร้างโดย บริษัทกันตนา เพลงประกอบละครโดย ยืนยง โอภากุล, เผ่าเทพ อรรถไกวัลวที และ ปรัชญ์ สุวรรณศรเนื้อเรื่องย่อ เนื้อเรื่องย่อ. ที่ป่าโมกข์ แขวงเมืองวิเศษชัยชาญ ขนมต้ม (สมรักษ์ คำสิงห์) เป็นคนไร้ญาติขาดมิตร เนื่องจากพ่อแม่และพี่สาวถูกฆ่าตายจากฝีมือของกองทัพพม่าที่รุกรานอยุธยา ขนมต้มมักจะถูกดำ (สามารถ พยัคฆ์อรุณ) และพรรคพวก (เขาทราย แกแล็คซี่, วิชัย ราชานนท์) รังแกเสมอ ๆ ดำเป็นศิษย์เอกของ ครูสอน (ทวี อัมพรมหา) ครูมวยไทยและกระบี่กระบองชื่อดัง ครูสอนมีลูกสาวคนหนึ่งที่มีนิสัยห้าวหาญเหมือนพ่อ ชื่อ มะขาม (กุลณัฐ ปรียะวัฒน์) มะขามเป็นคนสวย จึงเป็นที่หมายปองของหนุ่ม ๆ หลายคน รวมทั้งขนมต้มด้วย ขณะที่ดำชอบพอกับจักจั่น (กชกร นิมากรณ์) เพื่อนสนิทของมะขาม ต่อมาขนมต้มได้รู้จักกับ ชายพเนจรที่ไร้ชื่อ (ฐาปกรณ์ ดิษยนันท์) สอนวิชามวยไทยให้ ซึ่งชายพเนจรนี้เคยเอาชนะครูสอนในอดีตมาแล้ว ทำให้ขนมต้มเอาชนะดำได้ ดำยอมรับในฝีมือขนมต้ม และทั้งคู่ก็กลายเป็นเพื่อนรักกัน เมื่อกองทัพพม่ารุกราน ชาวบ้านป่าโมกข์ทั้งหมดก็รวมตัวกันเพื่อต่อต้านกองทัพพม่า ในตอนจบ เมื่อกรุงศรีอยุธยาเสียแก่พม่า ทุกคนตายหมด ขนมต้มเองก็กลายเป็นคนพเนจรและรู้สึกเจ็บปวดกับการกระทำของคนไทยด้วยกันเองที่เป็นต้นเหตุให้เสียบ้านเมือง</doc>
