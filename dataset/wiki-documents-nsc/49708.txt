<doc id="49708" url="https://th.wikipedia.org/wiki?curid=49708" title="มาร์ชพิทักษ์สันติราษฎร์">มาร์ชพิทักษ์สันติราษฎร์ มาร์ชพิทักษ์สันติราษฎร์ หรือมักเรียก เพลงเกียรติตำรวจของไทย ตามเนื้อร้องวรรคแรก หรือ มาร์ชตำรวจ เป็นเพลงปลุกใจและเพลงมาร์ชประจำตำรวจไทย ซึ่งเป็นที่รู้จักเป็นอันมาก ทำนองนั้นประพันธ์โดย นารถ ถาวรบุตร และเนื้อร้องโดย แก้ว อัจฉริยกุล แต่งขึ้นก่อนปี พ.ศ. 2500 ชรินทร์ นันทนาครได้เล่าไว้ในคอลัมน์หกแยกบันเทิง ในหนังสือพิมพ์สยามรัฐ เมื่อปี พ.ศ. 2539 ไว้ว่า ครูนารถ ถาวรบุตร แต่งเพลงนี้ขึ้นโดยคำสั่งของพลตำรวจเอกเผ่า ศรียานนท์ อธิบดีกรมตำรวจในขณะนั้น โดยมีเงื่อนไขว่าจะต้องแพ้เพลงมาร์ชกองทัพบกไม่ได้เป็นอันขาด ซึ่งครูนารถได้เล่าเรื่องการแต่งเพลงนี้ให้ชรินทร์ฟังในภายหลังอย่างติดตลกว่า "ฉันไม่อยากแต่งเลยวะ ชรินทร์ เพราะฉันไม่ค่อยชอบตำรวจ มันมาจับฉันเรื่อย เวลาฉันเล่นไพ่" แม้ครูนารถจะไม่ชอบตำรวจนักแต่ท่านก็สามารถแต่งเพลงสำเร็จได้ในเวลาไม่นาน ปรากฏว่าพลตำรวจเอกเผ่าประทับใจกับผลงานชิ้นนี้มาก โดยเฉพาะเนื้อร้องในท่อน "เกิดมาแล้วต้องตาย ชาติชายเอาไว้ลายตำรวจไทย..." ถึงกับมอบรางวัลให้ครูนารถเป็นเงินปึกหนึ่ง พร้อมเขียนคำชมลงในกระดาษ มีนามบัตรและลายเซ็นส่วนตัว ซึ่งเขียนไว้ว่า "สำหรับครู เอาไว้ให้ตำรวจดู เวลาครูเล่นไพ่"เนื้อร้อง</doc>
