<doc id="312633" url="https://th.wikipedia.org/wiki?curid=312633" title="สิงคโปร์สลิง">สิงคโปร์สลิง สิงคโปร์สลิง () เป็นค็อกเทลที่คิดค้นโดยเงียมตงบุน บาร์เทนเดอร์ที่ทำงานที่ลองบาร์ (Long Bar) ในโรงแรมราฟเฟิลส์ สิงคโปร์ เมื่อก่อน พ.ศ. 2458 สูตรที่ตีพิมพ์ในบทความเกี่ยวกับโรงแรมราฟเฟิลส์ก่อนทศวรรษที่ 1970 นั้นแตกต่างจากสูตรในปัจจุบันอย่างมาก และ "สิงคโปร์สลิง" ที่ดื่มในสิงคโปร์นั้นส่วนใหญ่เปลี่ยนแปลงมาจากสูตรที่ใช้ในโรงแรมราฟเฟิลส์ สูตรเดิมจะใช้ยิน เชอร์รีเฮียริง เบเนดิคทีน และส่วนที่สำคัญที่สุดคือ น้ำสับปะรดสด ซึ่งแรกเริ่มจะใช้สับปะรดซาราวะก์ ช่วยเพิ่มรสชาดและทำให้เกิดฟอง สูตรส่วนใหญ่จะใช้น้ำสับปะรดบรรจุขวดแทนน้ำสับปะรดสด และเติมคลับโซดาให้เกิดฟองด้านบน สูตรของโรงแรมถูกคิดขึ้นใหม่จากความทรงจำของบาร์เทนเดอร์คนก่อนๆ และจดบันทึกไว้ ซึ่งทำให้สามารถรู้เกี่ยวกับสูตรเดิมได้ หนึ่งในสูตรที่เขียนไว้อย่างลวกๆ ยังคงจัดแสดงอยู่ที่พิพิธภัณฑ์โรงแรมราฟเฟิลส์ สูตรของโรงแรมราฟเฟิลส์ในปัจจุบันได้รับการปรับปรุงจากสูตรเดิมในหลายส่วน ซึ่งเป็นไปได้มากว่าปรับปรุงในทศวรรษที่ 1970 โดยหลานของเงียมตงบุน ทุกวันนี้สิงคโปร์สลิงที่บริการที่โรงแรมราฟเฟิลส์มักจะผสมไว้ล่วงหน้า และใช้เครื่องปั่นอัตโนมัติที่ผสมแอลกอฮอล์และน้ำสับปะรดในปริมาณที่กำหนดไว้ แล้วปั่นรวมกันแทนการเขย่าเพื่อให้เกิดฟองด้านบนได้ดี รวมทั้งยังช่วยประหยัดเวลาเมื่อมีรายการสั่งจำนวนมาก แต่ก็ยังสามารถสั่งแบบเขย่าได้จากบาร์เทนเดอร์ สิงคโปร์สลิงแบบผสมไว้ล่วงหน้าที่ลองบาร์ในโรงแรมราฟเฟิลส์ ราคา 29.45 เหรียญสิงคโปร์ (รวมค่าบริการ 10% และภาษีสินค้าหรือบริการ 7%) (ข้อมูลวันที่ 27 มีนาคม พ.ศ. 2553) เท่ากับ 14 ปอนด์สเตอร์ลิง หรือ 21 ดอลลาร์สหรัฐ หรือ 16 ยูโร โดยประมาณ</doc>
