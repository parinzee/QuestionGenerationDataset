<doc id="181531" url="https://th.wikipedia.org/wiki?curid=181531" title="โรงพยาบาลควนกาหลง">โรงพยาบาลควนกาหลง โรงพยาบาลควนกาหลง เป็นโรงพยาบาลชุมชน ขนาด 30 เตียง ตั้งอยู่ที่หมู่บ้านซอย 7 อำเภอควนกาหลง จังหวัดสตูล บนถนนประชาสงเคราะห์ สายควนกาหลง-ละงู (ทางหลวงหมายเลข 4137) ห่างจากสามแยกนิคมควนกาหลง ถนนรัตภูมิ-สตูล (ทางหลวงหมายเลข 406) ประมาณ 14.5 กิโลเมตร และห่างจากถนนละงู-ฉลุง (ทางหลวงหมายเลข 416) ประมาณ 12.3 กิโลเมตร ในท้องถิ่นอาจเรียกชื่อว่า "โรงพยาบาลซอย 7" ตามที่ตั้งซึ่งอยู่ที่บ้านซอย 7 ของนิคมพัฒนาภาคใต้ (นิคมสร้างตนเอง) ควนกาหลง จังหวัดสตูล ปัจจุบันโรงพยาบาลแห่งนี้ยังมีขนาดเพียง 30 เตียง ซึ่งในอนาคตอันใกล้จะยกระดับขึ้นเป็นโรงพยาบาลขนาด 60 เตียง เนื่องจากเป็นโรงพยาบาลแห่งเดียวในจังหวัดที่ต้องให้บริการประชาชนถึง 2 อำเภอ คืออำเภอควนกาหลง และอำเภอมะนัง ซึ่งได้ยกระดับมาจากกิ่งอำเภอมะนัง ของอำเภอควนกาหลง เมื่อปี พ.ศ. 2550 ที่ผ่านมา และเพื่ออำนวยความสะดวกแก่ประชาชนในพื้นที่อำเภอมะนังซึ่งมีระยะทางห่างไกลจากโรงพยาบาล ทางโรงพยาบาลจึงจัดให้มีบริการคลินิกสำหรับผู้ป่วยโรคเรื้อรังที่สถานีอนามัยปาล์มพัฒนา ตำบลปาล์มพัฒนา อำเภอมะนัง เดือนละ 1 ครั้ง</doc>
