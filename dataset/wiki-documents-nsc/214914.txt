<doc id="214914" url="https://th.wikipedia.org/wiki?curid=214914" title="แม่พระเปซาโร">แม่พระเปซาโร พระแม่มารีเปซาโร (ภาษาอิตาลี: Pala Pesaro หรือ Madonna di Ca' Pesaro; ภาษาอังกฤษ: Pesaro Madonna) เป็นภาพเขียนสีน้ำมันที่เขียนโดยทิเชียนจิตรกรสมัยเรอเนซองส์คนสำคัญชาวอิตาลี ที่ปัจจุบันอยู่ที่บาซิลิกาซานตามาเรีย กลอริโอซา เดอิ ฟราริที่เมืองเวนิสในประเทศอิตาลี ทิเชียนเขียนภาพ “พระแม่มารีเปซาโร” ระหว่างปี ค.ศ. 1519 ถึงปี ค.ศ. 1526 สำหรับชาเปลของตระกูลเปซาโรที่ซื้อจากบาซิลิกาซานตามาเรีย กลอริโอซา เดอิ ฟราริ (Santa Maria Gloriosa dei Frari) ในปี ค.ศ. 1518 โดยได้รับจ้างจากจาโคโป เปซาโร (Jacopo Pesaro) จาโคโปเป็นบาทหลวงของพาฟอส (Paphos) ในไซปรัส และได้รับแต่งตั้งให้เป็นผู้บัญชาการกองเรือของพระสันตะปาปาโดยสมเด็จพระสันตะปาปาอเล็กซานเดอร์ที่ 6โครงสร้างและเนื้อหาของภาพ โครงสร้างและเนื้อหาของภาพ. ทิเชียนแสดงภาพของผู้อุปถัมภ์ในท่าคุกเข่าต่อหน้าพระแม่มารีโดยมี นักบุญปีเตอร์เป็นผู้นำเฝ้าซึ่งจะเห็นได้จากกุญแจใหญ่บนบันไดที่เป็นสัญลักษณ์ของพระองค์ โครงสร้างของภาพเป็นสามเหลี่ยมที่ดึงไปสู่พระแม่มารีและจาโคโปในสามเหลี่ยมรอง ตำแหน่งของพระแม่มารีบนสุดของบันไดให้ความหมายว่าอยู่ในฐานะ “พระแม่มารีแห่งบันได” (Madonna della Scala) ซึ่งหมายถึงบันไดที่นำไปสู่สวรรค์ ธงใหญ่สีแดงทางซ้ายของภาพมีตราประจำพระองค์ของพระสันตปาปาอยู่ตรงกลางและของจาโคโปอยู่ข้างล่าง และใต้ธงมีขุนนางที่ไม่ทราบนามที่มากับนักโทษสองคน คนหนึ่งที่โพกผมเป็นชาวตุรกีและอีกคนหนึ่งเป็นมัวร์ ซึ่งอาจจะหมายถึงชัยชนะของจาโคโปต่อตุรกีในปี ค.ศ. 1502 ทางด้านขวามีนักบุญฟรานซิสแห่งอาซิซิเชื่อมสมาชิกห้าคนของตระกูลเปซาโรที่คุกเข่าอยู่กับพระเยซู ซึ่งเป็นการเสนอว่าการพบพระเยซูเป็นการนำไปสู่ความปลดเปลื้องจากบาป หลังนักบุญฟรานซิสเป็นนักบุญแอนโทนีแห่งปาดัว ทั้งสองคนเช่นเดียวกับนักบุญเบอร์นาดิโนแห่งเซียนนาเป็นนักบวชฟรานซิสกันซึ่งเป็นนิกายของบาซิลิกาซานตามาเรีย กลอริโอซา เดอิ ฟราริ สมาชิกห้าคนของตระกูลเปซาโรคุกเข่านิ่งอยู่ในภาพขณะที่ผู้อื่นทำท่าทางต่างๆ อยู่ในโครงสามเหลี่ยม เหนือบันไดเป็นคอลัมน์ยักษ์ที่ด้านบนถูกปาดออกเพื่อให้อยู่สร้างสามเหลี่ยมเพื่อเน้นโครงสร้างทั่วไปของภาพ บนเมฆมียุวเทพที่ตัวหนึ่งถือกางเขน พระเยซูยืนเล่นอยู่บนตักของพระแม่มารีขณะที่มองไปทางนักบุญฟรานซิสผู้มองตอบ ผ้าที่ใช้ในการแต่งตัวเป็นผ้าที่มีเนื้อหรูหราโดยเฉพาะเครื่องแต่งกายและธง สีเสื้อผ้าทำให้สว่างขึ้นด้วยแสงที่จัดและมืดจากท้องฟ้าและแสงที่กระทบผิวน้ำของเวนิสก็ดูเหมือนจะยิ่งทำให้ภาพสว่างมากขึ้นองค์ประกอบ องค์ประกอบ. เมื่อเขียนฉากแท่นบูชา ทิเชียนก็วางภาพที่ไม่เหมือนการวางภาพที่เคยทำกันมาก่อนหน้านั้นคือแทนที่จะวางให้ผู้มีความสำคัญของภาพที่ในกรณีคือพระแม่มารีและพระบุตรให้อยู่กลางภาพ ทิเชียนวางหนักไปทางด้านหนึ่ง การเลือกวางภาพเช่นนี้ทำให้เพิ่มความรู้สึกว่ามีความเคลื่อนไหวในภาพมากขึ้น ที่นำไปสู่การเขียนภาพแบบบาโรกในสมัยต่อมาที่เป็นการสร้างองค์ประกอบที่สลับซับซ้อนมากยิ่งขึ้น</doc>
