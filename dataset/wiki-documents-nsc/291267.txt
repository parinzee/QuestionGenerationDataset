<doc id="291267" url="https://th.wikipedia.org/wiki?curid=291267" title="เจ้าหญิงเฟริยาลแห่งอียิปต์">เจ้าหญิงเฟริยาลแห่งอียิปต์ เจ้าหญิงเฟริยาลแห่งอียิปต์ (อาหรับ:الأميرة فريال Feriyāl, ประสูติ 17 พฤศจิกายน ค.ศ. 1938 - สิ้นพระชนม์ 29 พฤศจิกายน ค.ศ. 2009) พระราชธิดาพระองค์แรกในพระเจ้าฟารุกที่ 1 แห่งอียิปต์ และสมเด็จพระราชินีฟารีดาแห่งอียิปต์พระประวัติ พระประวัติ. เจ้าหญิงเฟริยาลแห่งอียิปต์ ประสูติเมื่อวันที่ 17 พฤศจิกายน ค.ศ. 1938 พระองค์เป็นพระราชธิดาพระองค์แรกในพระเจ้าฟารุกที่ 1 แห่งอียิปต์ และสมเด็จพระราชินีฟารีดาแห่งอียิปต์ พระองค์ประสูติกาล เมื่อพระเจ้าฟารุกมีพระชนมายุเพียง 18 พรรษา ส่วนสมเด็จพระราชินีฟารีดา พระราชมารดา มีพระชนมายุเพียง 17 พรรษา โดยพระนาม เฟริยาล มาจากพระนามของพระปัยยิกาฝ่ายพระชนก (ย่าทวด) พระองค์มีพระขนิษฐาอีก 2 พระองค์ คือ เจ้าหญิงเฟาซียะห์ และเจ้าหญิงฟาดียะห์ พระราชบิดาทรงปรารถนาให้เจ้าหญิงเฟริยาล อภิเษกสมรสกับพระเจ้าไฟซาลแห่งอิรัก ซึ่งขณะนั้นทั้งสองพระองค์มีพระชันษาเพียง 2 ปี หลายปีต่อมาพระราชบิดาได้ทรงประกาศหย่ากับพระราชินีฟารีดา พระมารดา และได้อภิเษกสมรสใหม่กับสมเด็จพระราชินีนาร์รีมาน และมีพระโอรสอีก 1 พระองค์ คือ พระเจ้าฟูอัดที่ 2 แห่งอียิปต์ จึงถือว่าเป็นพระอนุชาต่างพระมารดาของเจ้าหญิงอีกด้วย โดยพระเจ้าฟูอัดที่ 2 ทรงกล่าวถึงเจ้าหญิงว่าเปรียบเสมือนพระมารดาของพระองค์ แต่หลังเจ้าหญิงและพระมารดาสิ้นพระชนม์ พระองค์ก็เหมือนอยู่คนเดียว ต่อมาได้เกิดการปฏิวัติอียิปต์ ค.ศ. 1952 พระราชวงศ์จึงเสด็จลี้ภัยไปยังประเทศอิตาลีชีวิตนอกอียิปต์ ชีวิตนอกอียิปต์. เจ้าหญิงเฟริยาลได้เสด็จลี้ภัยมาพร้อมกับพระราชบิดา และพระขนิษฐา ขณะประทับลี้ภัยพระองค์ได้รับการศึกษาภาษาต่างๆ แต่ก็ได้ทอดพระเนตรรายการโทรทัศน์ช่องภาษาอาหรับ และได้ทำการศึกษาโดยส่วนพระองค์ที่โรงเรียนแกรนด์เวอร์เกอร์ฟินิชิง (Grand Verger Finishing School) เมืองลูทรี (Lutry) ประเทศสวิตเซอร์แลนด์ ต่อมาพระองค์ได้ศึกษาต่อในเมืองเจนีวา และทำงานเป็นครูผู้สอนที่เมืองโลซานเสกสมรส เสกสมรส. ในปี ค.ศ. 1966 พระองค์ได้ทำการเสกสมรสกับนายฌ็อง-ปิแอร์ เปรร์ตอง ชาวสวิส โดยเสกสมรสที่เวสต์มินสเตอร์ กรุงลอนดอน สหราชอาณาจักร โดยสามีของพระองค์มีชื่อมุสลิมเป็น ซามีร์ เชรีฟ (Samir Cherif) ต่อมาเจ้าหญิงและสามีได้หย่าขาดจากกัน และไม่นานนายเปรร์ตองเสียชีวิตในปี ค.ศ. 1968 แต่เจ้าหญิงก็มิได้แต่งงานใหม่แต่อย่างใด ทั้งคู่มีธิดาด้วยกัน 1 คน คือ ยัสมิน เปรร์ตอง-ชาอ์รอวี (1968-) พระธิดาในพระองค์คือ นางยัสมิน เปรร์ตอง ได้สมรสกับนายอาลี ชาอ์รอวี หลานของนางหุดา ชาอ์รอวี และมีบุตรด้วยกัน 1 คน คือ นายโอมัร อาเหม็ดสิ้นพระชนม์ สิ้นพระชนม์. เจ้าหญิงเฟริยาล ฟารุก แห่งอียิปต์ ได้ดำรงชีวิตอยู่อย่างเงียบๆ ในประเทศสวิตเซอร์แลนด์ ภายหลังเจ้าหญิงเฟาซียะห์แห่งอียิปต์ พระขนิษฐาได้ล้มป่วยลง พระองค์จึงให้การอภิบาลแก่พระขนิษฐา จนเจ้าหญิงเฟาซียะห์สิ้นพระชนม์ลงเสียก่อนในปี ค.ศ. 2005 อีก 4 ปีต่อมา เจ้าหญิงเฟริยาลก็สิ้นพระชนม์ลงเมื่อวันที่ 29 พฤศจิกายน ค.ศ. 2009 ในโรงพยาบาล นครเจนีวา ประเทศสวิตเซอร์แลนด์ ด้วยโรคมะเร็งลำไส้ หลังจากที่พระองค์ต่อสู้กับโรคนี้มาตั้งแต่ปี ค.ศ. 2002 สิริรวมพระชนมายุได้ 71 พรรษา โดยพระศพถูกฝังร่วมกับพระบิดา และพระขนิษฐา ณ สุสานหลวงกรุงไคโร ในมัสยิดอัลริฟาอี ประเทศอียิปต์พระราชตระกูล</doc>
