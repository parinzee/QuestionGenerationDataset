<doc id="750690" url="https://th.wikipedia.org/wiki?curid=750690" title="ซิบฆัตตุลลอฮ์ โมญัดเดดี">ซิบฆัตตุลลอฮ์ โมญัดเดดี ซิบฆัตตุลลอฮ์ โมญัดเดดี (; ; เกิดประมาณ ค.ศ. 1926) เป็นนักการเมืองชาวอัฟกานิสถาน เป็นประธานาธิบดีอัฟกานิสถานระหว่างเดือนเมษายนถึงเดือนมิถุนายน ค.ศ. 1992 และเป็นผู้ร่วมก่อตั้งแนวร่วมปลดปล่อยแห่งชาติอัฟกานิสถาน (Afghan National Liberation Front) เกิดประมาณ ค.ศ. 1925–1929 ในครอบครัวนักวิชาการศาสนาที่มีชื่อในกรุงคาบูลl ตระกูลของเขาสืบทอดมาจากอะหมัด ซีร์ฮินดี (Ahmad Sirhindi) นักวิชาการศาสนาอิสลามลัทธิศูฟีสมัยศตวรรษที่ 16 โมญัดเดดีเรียนวิชากฎหมายอิสลามและนิติศาสตร์ที่มหาวิทยาลัยอัลอะซาร์ (Al-Azhar University) ที่กรุงไคโร ประเทศอียิปต์ ก่อนจะกลับมาอัฟกานิสถานในปี ค.ศ. 1952 เพื่อสอนหนังสือที่โรงเรียนมัธยมและมหาวิทยาลัยคาบูล แต่ในปี ค.ศ. 1959 โมญัดเดดีถูกจับในข้อหาสมรู้ร่วมคิดวางแผนต่อต้านนิกิตา ครุสชอฟ ประธานสภารัฐมนตรีแห่งสหภาพโซเวียตในขณะนั้น เขาถูกคุมขังจนถึงปี ค.ศ. 1964 หลังรัฐบาลคอมมิวนิสต์ล่มสลายในปี ค.ศ. 1992 โมญัดเดดีได้รับเลือกให้ดำรงตำแหน่งประธานาธิบดีแห่งอัฟกานิสถาน เขาดำรงตำแหน่งอยู่ 2-3 เดือนก่อนจะส่งมอบอำนาจต่อให้บูร์ฮานุดดีน รับบานี ในช่วงที่กลุ่มตอลิบานปกครองอัฟกานิสถาน โมญัดเดดีได้ลี้ภัยอยู่ในหลายประเทศเช่น เดนมาร์ก ปากีสถาน จนถึงปี ค.ศ. 2001 เขากลับมาอัฟกานิสถานอีกครั้งเพื่อดำรงตำแหน่งประธานสภาโลยาจีร์กา (Loya Jirga) ปี ค.ศ. 2005 เขาดำรงตำแหน่งประธานสภาสูงอัฟกานิสถานหรือเมชราโน จีร์กา (Meshrano Jirga) และได้รับเลือกอีกครั้งในปี ค.ศ. 2011 วันที่ 12 มีนาคม ค.ศ. 2006 มือระเบิดฆ่าตัวตายคนหนึ่งพยายามจะลอบสังหารโมญัดเดดี ทำให้มีผู้เสียชีวิต 4 ราย โมญัดเดดีได้รับบาดเจ็บเล็กน้อยที่มือและใบหน้า วันที่ 26 สิงหาคม ค.ศ. 2015 โมญัดเดดีประกาศตั้งพรรคการเมืองใหม่ชื่อ "พรรคสภาญิฮาดและการเมืองแห่งชาติ" (The Council of Jihad and National Political Parties) มีการรายงานว่าโมญัดเดดีเสียชีวิตในวันที่ 9 กุมภาพันธ์ ค.ศ. 2016 แต่ต่อมามีรายงานว่าโมญัดเดดียังมีชีวิตอยู่และเข้าร่วมงานฉลองครบรอบ 27 ปี การถอนทัพของโซเวียตในสงครามโซเวียตในอัฟกานิสถาน เมื่อวันที่ 15 กุมภาพันธ์ ค.ศ. 2016</doc>
