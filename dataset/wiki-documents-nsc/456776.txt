<doc id="456776" url="https://th.wikipedia.org/wiki?curid=456776" title="เอคโค่ จิ๋วก้องโลก">เอคโค่ จิ๋วก้องโลก เอคโค่ จิ๋วก้องโลก () เป็นภาพยนตร์แอนิเมชันสามมิติ สร้างโดย กันตนา ผลงานกำกับโดย คมภิญญ์ เข็มกำเนิด จากบทภาพยนตร์ของ วรัญญู อุดมกาญจนานนท์ และ คงเดช จาตุรันต์รัศมี เป็นเรื่องราวการผจญภัยของเด็ก 3 คนจาก 2 มุมโลก คือ มหานครนิวซีตี้ แคปิตัลสเตท และจากหมู่บ้านกะเหรี่ยงทางภาคเหนือของประเทศไทย ที่ช่วยกันกอบกู้โลกจากหายนภัยเนื่องจากภาวะโลกร้อน ภาพยนตร์เรื่องนี้เป็นภาพยนตร์คอมพิวเตอร์แอนิเมชันเรื่องแรกของประเทศไทย ที่สร้างในระบบสามมิติ สเตอริโอสโคปิก (Stereoscopic 3D)เนื้อเรื่องย่อ เนื้อเรื่องย่อ. เรื่องราวการผจญภัยบนมิตรภาพของเด็กจากสองฟากโลก ระหว่างพี่น้องชาวกะเหรี่ยง หน่อวา เด็กสาวผู้เชี่ยวชาญด้านสมุนไพร และศิลปะการต่อสู้ จ่อเป เด็กชายที่สามารถสื่อสารกับธรรมชาติได้ด้วยการโขกหัว กับ แซม เด็กที่คลั่งใคล้ในอุปกรณ์ไฮเทค บุตรชายคนเดียวของประธานาธิบดีแห่งแคปิตัลสเตท แซมเดินทางมาเข้าร่วมค่ายลูกเสือโลกที่ประเทศไทย แต่ด้วยความหยิ่งและหลงตัวเองทำให้เขาหลงทางไปในป่าหมอกและตกอยู่ในอันตราย โชคดีที่กะเหรี่ยงสองพี่น้องมาพบเข้าแล้วช่วยเหลือไว้ ทั้งสามคนก็เริ่มสนิทและกลายเป็นเพื่อนกัน ในขณะนั้นเองมีสัญญาณเตือนภัยจากท้องฟ้า แม่หมอ ผู้ทำหน้าที่พยากรณ์ประจำหมู่บ้าน เสี่ยงทายและบอกกับทุกคนให้รู้ว่า มหันตภัยร้ายกำลังจะมาถ้าไม่มีใครยับยั้งมันได้โลกจะต้องถึงกาลวิบัติ เมื่อจ่อเป และ หน่อวา เดินทางมาส่งแซม ออกจากป่าลึก สัญญาณเตือนภัยกลับดังขึ้นอีก จ่อเป และ หน่อวา รบเร้า แซม ให้พาไปที่ แคปิตัลสเตท ด้วย และที่นั่นเด็กๆทั้งสามร่วมใจกันฝ่าฟันอุปสรรคเพื่อหยุดยั้งวิกฤติร้ายของโลกครั้งนี้ให้ได้ โดยแก่นแท้ของเรื่องราว จะมุ่งเน้นด้านการอนุรักษ์สิ่งแวดล้อมและพลังงานตัวละครตัวละครหลักตัวละคร. ตัวละครหลัก. - แซมมัวเอล จอห์นสัน จูเนียร์: บุตรชายของประธานาธิบดีแห่งแคปิตัลสเตท (พากย์เสียงโดย นพพันธ์ จันทรศร) - จ่อเป: เด็กชายกะเหรี่ยงวัย 3 ขวบ ที่มีความสามารถในการสื่อสารกับธรรมชาติ (พากย์เสียงโดย อธิพิชญ์ ชุติวัฒน์ขจรชัย) - หน่อวา: เด็กสาวกะเหรี่ยงคอยาววัย 14 ปี ผู้เป็นพี่สาวของจ่อเป (พากย์เสียงโดย หนึ่งธิดา โสภณ) - ประธานาธิบดี แซมมัวเอล จอห์นสัน: ประธานาธิบดีแห่งแคปิตัลสเตท (พากย์เสียงโดย คงเดช จาตุรันต์รัศมี) - ท่านผู้หญิง แนนซี จอห์นสัน : ภริยาประธานาธิบดีและเป็นแม่ของแซม (พากย์เสียงโดย ขวัญแก้ว คงนิสัย) - สโตน: มีชื่อจริงคือ เฟรเดอริก สโตน (เฟรด) ที่ปรึกษาประธานาธิบดี (พากย์เสียงโดย ทศพล ศิริวิวัฒน์) - แม่หมอ: หญิงชราชาวกะเหรี่ยงวัย 80 ปี (พากย์เสียงโดย บุญศรี ยินดี) - ด็อกเตอร์ชไนเดอร์: นักวิทยาศาสตร์อัจฉริยะ ผู้ประดิษฐ์คูลบอมบ์ (พากย์เสียงโดย พรสวรรค์ ศรีบุญวงษ์) - เฉโป: สมเสร็จกำพร้าที่มีนิสัยตะกละตัวละครรับเชิญตัวละครรับเชิญ. - ผู้สื่อข่าวหญิง (พากย์เสียงโดย วรินดา ดำรงผล) - เพื่อนลูกเสืออินเดีย (พากย์เสียงโดย ภูผา รัตนรุ่งเรืองชัย) - เพื่อนลูกเสือ (พากย์เสียงโดย ประสิทธิโชค มานะสันทัดชาติ)เพลงประกอบเพลงประกอบ. - "หนั่น น้า นะ" (ฟัง สิ ฟัง..สิฟัง) : คำร้อง : คงเดช จาตุรงค์รัศมี / ทำนองและเรียบเรียง : ชาติชาย พงษ์ประภาพันธ์ / ขับร้อง : คณิตกุล เนตรบุตร (แพรว) และ ชิ สุวิชาน ศิลปินชาวกะเหรี่ยง - "ฉันจะดูแลเธอให้ดีกว่าที่ผ่านมา" : คำร้อง: อาทิตย์ สาระจูฑะ/ ทำนอง: อภิสิษฏ์ ณ ตะกั่วทุ่ง / เรียบเรียง: นิวัฒน์ อ่ำแสง / ขับร้อง: อัยย์ วีรานุกูล / บริษัท: สหภาพดนตรี จำกัดการสร้าง การสร้าง. ทีมงานกันตนา แอนิเมชันใช้เวลากว่า 3 ปี ในการผลิตภาพยนตร์เรื่อง เอคโค่ จิ๋วก้องโลก ตั้งแต่การทำวิจัย การค้นหาวิธีการดำเนินชีวิตของชาวกะเหรี่ยงคอยาวที่จังหวัดแม่ฮ่องสอน ตลอดจนความเชื่อและพิธีกรรมต่างๆ เพื่อนำมาพัฒนาเป็นบทภาพยนตร์ ประกอบกับการตระหนักถึงปัญหาสภาวะแวดล้อม โดยเฉพาะ "ปัญหาโลกร้อน" ภาพยนตร์เรื่องนี้จึงมีจุดประสงค์เพื่อสะท้อนเรื่องสิ่งแวดล้อมให้ผู้ชมทุกวัยเกิดความเข้าใจอย่างทั่วถึง โดยกันตนาใช้เงินลงทุนสร้างกว่า 170 ล้านบาท ในการพัฒนาขั้นตอนการทำงานที่ซับซ้อน เพื่อให้เป็นภาพยนตร์แอนิเมชันเรื่องแรกของไทยที่สร้างในรูปแบบ 3 มิติสเตอริโอสโคปิก อย่างเต็มรูปแบบ เทียบเท่ากับงานสร้างภาพยนตร์แอนิเมชันของต่างประเทศ ซึ่งได้มิติของภาพที่ลึกและสวยงาม ช่วยเพิ่มอรรถรสการชมมากขึ้นกว่าเดิม เสมือนมีส่วนร่วมเหตุการณ์ผจญภัยกับตัวละครอย่างแท้จริง ส่วนของการพากย์ ทีมสร้างได้ทำการติดต่อ หนึ่งธิดา โสภณ นักแสดงหญิงที่สร้างชื่อจากภาพยนตร์เรื่อง กวน มึน โฮ มาร่วมพากย์เสียง "หน่อวา" ซึ่งเธอได้เปิดเผยว่ารู้สึกดีใจ แต่ต้องเตรียมตัวเป็นอย่างมาก โดยทางทีมสร้างได้อธิบายถึงภาพในจินตนาการของพวกเขา ซึ่งหนึ่งธิดาได้ทำการพากย์เสียงโดยที่ยังไม่เห็นภาพจริง โดยเธอกล่าวว่าเป็นเรื่องที่ยากมาก แต่เธอก็ได้รับคำแนะนำจาก มนตรี เจนอักษร ผู้กำกับการพากย์เสียง ถึงวิธีการสื่อสารให้ได้ตามที่เขาต้องการการเปิดตัว การเปิดตัว. ภาพยนตร์แอนิเมชันฟอร์มยักษ์เรื่อง เอคโค่ จิ๋วก้องโลก ได้มีการเปิดแถลงข่าวต่อสื่อมวลชนในวันที่ 11 กรกฎาคม พ.ศ. 2555 ที่โรงภาพยนตร์เอสเอฟ เวิลด์ ซีเนม่า ศูนย์การค้าเซ็นทรัลเวิลด์ โดยได้รับเกียรติจาก นายอารักษ์ ชลธาร์นนท์ รัฐมนตรีว่าการกระทรวงพลังงาน เป็นประธาน ร่วมด้วย ม.ร.ว. สมลาภ กิติยากร ประธานกรรมการ มูลนิธิดินดีน้ำใสแห่งประเทศไทย ผู้ให้การสนับสนุนหลักของภาพยนตร์เรื่องนี้ และได้มีการจัดฉายรอบปฐมทัศน์ในวันที่ 31 กรกฎาคม ที่โรงภาพยนตร์พารากอนซีนีเพล็กซ์ ศูนย์การค้าสยามพารากอน กรุงเทพมหานคร โดยมีผู้นำหรือหัวหน้าชนเผ่าต่างๆ อาทิ ชนเผ่าอาข่า ปกากะญอ กะเหรี่ยง กระหล่าง ฯลฯ ที่พักอาศัยในประเทศไทยมาร่วมชมภาพยนตร์ด้วย โดยแต่ละคนสวมชุดประจำเผ่า มีการแสดงดนตรีกะเหรี่ยงร่วมสมัย และตัวอย่างของภาพยนตร์ให้ชมก่อนเปิดงาน แต่ภาพยนตร์ไม่ค่อยประสบความสำเร็จมากนักการตอบรับ การตอบรับ. ภาพยนตร์เปิดตัวฉายในประเทศไทย 4 วันแรก (2-5 ส.ค. 55) ด้วยรายได้เพียง 6.2 ล้านบาท จนเมื่อมีการพูดปากต่อปากในกลุ่มสังคมออนไลน์ เว็บบอร์ด และสื่อมวลชน ทางโรงภาพยนตร์ต่างๆ จึงได้จัดส่วนลดพิเศษและเพิ่มจำนวนรอบฉายจากเดิมที่หดลง เพื่อสนองความต้องการของผู้ชม โดยเฉพาะกลุ่มเด็กและเยาวชน ปรากฏว่าจนถึงวันที่ 13 ส.ค. 55 ทำรายได้รวม 13.4 ล้านบาท และถึงวันที่ 26 ส.ค. 55 ทำรายได้รวม 17 ล้านบาท ในวันที่ 25 ตุลาคม พ.ศ. 2555 ได้มีการจัดฉายรอบพิเศษส่วนพระองค์ ณ โรงภาพยนตร์ บางกอกแอร์เวย์ส บลูริบบอน สกรีน ภายในพารากอนซีนีเพล็กซ์ สยามพารากอน โดยสมเด็จพระเทพรัตนราชสุดาฯ สยามบรมราชกุมารี เสด็จพระราชดำเนินทอดพระเนตรภาพยนตร์รางวัลรางวัล. - รางวัลภาพยนตร์แห่งชาติ สุพรรณหงส์ ครั้งที่ 22- รางวัลดนตรีประกอบยอดเยี่ยม โดย ชาติชาย พงษ์ประภาพันธ์ - รางวัลเพลงประกอบยอดเยี่ยม - "หนั่น น้า นะ" (ฟัง สิ ฟัง..สิฟัง) โดย คงเดช จาตุรันต์รัศมี - รางวัลบันทึกเสียงและผสมเสียงยอดเยี่ยม โดย ไตรเทพ วงศ์ไพบูลย์, ณพวัฒน์ ลิขิตวงศ์, วัฒนเดช สมานชาต - รางวัลภาพยนตร์ไทย ชมรมวิจารณ์บันเทิง ครั้งที่ 21- รางวัลดนตรีประกอบยอดเยี่ยม โดย ชาติชาย พงษ์ประภาพันธ์ - รางวัลเพลงประกอบยอดเยี่ยม - "หนั่น น้า นะ" (ฟัง สิ ฟัง..สิฟัง) โดย คงเดช จาตุรันต์รัศมี - รางวัลพระราชทานพระสุรัสวดี (ตุ๊กตาทอง) ครั้งที่ 29- รางวัลเพลงประกอบยอดเยี่ยม - "หนั่น น้า นะ" (ฟัง สิ ฟัง..สิฟัง) โดย คงเดช จาตุรันต์รัศมี - รางวัลบันทึกเสียงและผสมเสียงยอดเยี่ยม โดย ไตรเทพ วงศ์ไพบูลย์, ณพวัฒน์ ลิขิตวงศ์, วัฒนเดช สมานชาต</doc>
