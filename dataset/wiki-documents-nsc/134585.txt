<doc id="134585" url="https://th.wikipedia.org/wiki?curid=134585" title="เกริกกำพล ประถมปัทมะ">เกริกกำพล ประถมปัทมะ เกริกกำพล ประถมปัทมะ หรือที่รู้จักในชื่อ อ๊อด คาราบาว (ชื่อเดิม: อนุพงษ์ ประถมปัทมะ) เป็นอดีตสมาชิกวงเพรสซิเดนท์ และได้เป็นสมาชิกของวงคาราบาวในตำแหน่งมือเบสตั้งแต่ปี พ.ศ. 2528 โดยอ๊อด คาราบาวโด่งดังจากการร้องเพลงกระถางดอกไม้ให้คุณ ในอัลบั้มเวลคัม ทู ไทยแลนด์เมื่อปี พ.ศ. 2530ประวัติ ประวัติ. อ๊อด คาราบาว เกิดเมื่อวันที่ 14 มิถุนายน พ.ศ. 2494 ที่อำเภอเมือง จังหวัดสุรินทร์ และจบการศึกษาจากโรงเรียนมัธยมวัดมกุฏกษัตริย์ จากนั้นได้เข้าศึกษาต่อที่โรงเรียนช่างก่อสร้างอุเทนถวาย อ๊อดเล่นกีตาร์เบสอยู่กับวงเพรสซิเดนท์พร้อมกับ เล็ก - ปรีชา ชนะภัย ซึ่งเป็นมือกีตาร์ โดยมีผลงานอัลบั้ม สายลมลวง และ เด็กฮาร์ทฉันไม่สน ที่สร้างชื่อเสียงให้กับวงเพรสซิเดนท์ ต่อมาทั้งวงจึงได้เล่นเป็นดารารับเชิญในภาพยนตร์เรื่อง ปล.ผมรักคุณ ในปี พ.ศ. 2526 พร้อมกับวงคาราบาวที่กำลังโด่งดังจากอัลบั้ม ท.ทหารอดทน อ๊อด ได้ร่วมงานกับคาราบาวเป็นครั้งแรก เมื่อเล็ก - ปรีชา ชนะภัยได้เข้ามาร่วมกับวงคาราบาวขณะออกอัลบั้ม แป๊ะขายขวด ในปี พ.ศ. 2525 เล็ก จึงได้ชวนวงเพรสซิเดนท์ซึ่งมีอ๊อดเล่นเบสอยู่ให้มาเล่นแบ๊คอัพและออกทัวร์คอนเสิร์ตร่วมกับคาราบาวในอัลบั้มนี้ด้วย ต่อมา แอ๊ด - ยืนยง โอภากุล จึงชวนอ็อดให้เข้าร่วมเป็นสมาชิกของวงคาราบาวในอัลบั้ม ท.ทหารอดทน ในปี พ.ศ. 2526 อ๊อดรับปากแต่ยังติดทัวร์คอนเสิร์ตที่สหรัฐอเมริกากับวงเพรสซิเดนท์ ตำแหน่งมือเบสของวงจึงเป็นของ ไพรัช เพิ่มฉลาด อ๊อดได้ก้าวเข้าสู่การเป็นสมาชิกวงคาราบาวอย่างเป็นทางการหลังจากกลับมาจากทัวร์คอนเสิร์ตกับวงเพรสซิเดนท์ในต้นปี พ.ศ. 2528 โดยอ๊อดได้ร่วมทัวร์คอนเสิร์ตกับวงคาราบาวระหว่างที่กำลังออกอัลบั้ม เมด อิน ไทยแลนด์ ในฐานะสมาชิกใหม่ของวงคาราบาว แทนที่ ไพรัช เพิ่มฉลาด มือเบสคนเดิม ซึ่งอัลบั้มนี้ทำให้คาราบาวแจ้งเกิดได้อย่างเต็มตัวเนื่องจากสามารถทำยอดขายได้ถล่มทลายถึง 5,000,000 ตลับ และอ๊อดยังได้ขึ้นคอนเสิร์ตทำโดยคนไทย ซึ่งคอนเสิร์ตในครั้งนั้นมีผู้ชมมากกว่า 60,000 คน จากความสำเร็จเหล่านี้ทำให้คาราบาวทั้งวงรวมทั้งอ๊อดได้แสดงภาพยนตร์เรื่อง เสียงเพลงแห่งเสรีภาพ ในปี พ.ศ. 2528 บทบาทในวงคาราบาวของอ๊อด คือ การเป็นมือเบสและร้องประสานเสียง แม้ไม่ใช่นักร้องนำ แต่ในอัลบั้ม เวลคัม ทู ไทยแลนด์ ซึ่งวางจำหน่ายในปี พ.ศ. 2530 อ๊อดได้รับหน้าที่ร้องนำในวงเป็นครั้งแรก คือเพลง กระถางดอกไม้ให้คุณ ที่มีเนื้อหาน่ารัก ๆ ทำนองสบาย ๆ ว่าด้วยการที่อ๊อดเป็นคนที่มีใจรักในเสียงเพลง ฝึกซ้อมดนตรีอยู่เป็นประจำ แต่ไม่เคยร้องเพลงเลยแม้สักเพลง เพลงนี้จึงเป็นเพลงแรกและเพลงสุดท้ายในชีวิตของอ๊อดที่จะได้ยินได้ฟัง แต่ดันร้องผิดที่ผิดเวลาและผิดคีย์ จึงโดนกระถางดอกไม้ปาใส่ จากการเขียนเนื้อร้องและทำนองโดยแอ๊ด - ยืนยง โอภากุล ซึ่งเพลงนี้กลายเป็นเอกลักษณ์ประจำตัวอ๊อดและได้รับความนิยมมาจนถึงปัจจุบัน อีกทั้งเพลงนี้ยังมีการทำเป็นมิวสิกวิดีโอ โดยอ๊อดเล่นเป็นพระเอกเองอีกด้วย จนถึงปี พ.ศ. 2532 หลังออกอัลบั้มทับหลัง วงคาราบาวจึงแตกและมีสมาชิกทยอยออกจากวงไปหลายคน แต่อ๊อดเป็นเพียงสมาชิกคนเดียวที่ยังคงอยู่กับวงพร้อมกับแอ๊ด - ยืนยง โอภากุล ในอัลบั้มชุดที่ 10 ห้ามจอดควาย ซึ่งวางจำหน่ายในปี พ.ศ. 2533 อ๊อดจึงได้ร้องอีกเพลงหนึ่งคือเพลง ปอดแหก และในปีพ.ศ. 2534 ในอัลบั้ม วิชาแพะ อ๊อดได้ถ่ายรูปลงหน้าปกอัลบั้มพร้อมกับแอ๊ด - ยืนยง โอภากุล และเล็ก - ปรีชา ชนะภัย และได้ร้องเพลงอีกหนึ่งเพลง คือเพลง ลุงหริ อ๊อด ไว้เครามาตั้งแต่ยังหนุ่ม เป็นคนที่มีบุคลิกยิ้มง่าย ขี้อาย เป็นสมาชิกวงคาราบาวเพียงคนเดียวที่ไม่เคยแยกออกจากวงรวมทั้งไม่เคยออกอัลบั้มของตัวเองมาเลยแม้แต่ชุดเดียว ชีวิตส่วนตัวสมรสแล้ว มีบุตรสาวหนึ่งคนและบุตรชายอีกหนึ่งคน ปัจจุบันมีบ้านพักอยู่ที่จังหวัดพระนครศรีอยุธยาผลงานเพรสซิเดนท์ผลงาน. เพรสซิเดนท์. - อัลบั้ม เด็กฮาร์ท ฉันไม่สน (พ.ศ. 2525) - อัลบั้ม รักที่แสนหวาน (พ.ศ. 2525) - อัลบั้ม สายลมลวง (พ.ศ. 2526)คาราบาวคาราบาว. 1. อเมริโกย (พ.ศ. 2528) 2. ประชาธิปไตย (พ.ศ. 2529) 3. เวลคัม ทู ไทยแลนด์ (พ.ศ. 2530) 4. ทับหลัง (พ.ศ. 2531) 5. ห้ามจอดควาย (พ.ศ. 2533) 6. วิชาแพะ (พ.ศ. 2534) 7. สัจจะ ๑๐ ประการ (พ.ศ. 2535) 8. ช้างไห้ (พ.ศ. 2536) 9. รุ่นคนสร้างชาติ (พ.ศ. 2537) 10. แจกกล้วย (พ.ศ. 2538) 11. หากหัวใจยังรักควาย (พ.ศ. 2538) 12. เส้นทางสายปลาแดก (พ.ศ. 2540) 13. เช' ยังไม่ตาย (พ.ศ. 2540) 14. อเมริกันอันธพาล (พ.ศ. 2541) 15. พออยู่พอกิน (พ.ศ. 2541) 16. เซียมหล่อตือ หมูสยาม (พ.ศ. 2543) 17. สาวเบียร์ช้าง (พ.ศ. 2544) 18. นักสู้ผู้ยิ่งใหญ่ (พ.ศ. 2545) 19. สามัคคีประเทศไทย (พ.ศ. 2548) 20. ลูกลุงขี้เมา (พ.ศ. 2550) 21. โฮะ (พ.ศ. 2552) 22. กำลังใจคาราบาว 30 ปี (พ.ศ. 2554) 23. สวัสดีประเทศไทย (พ.ศ. 2557)</doc>
