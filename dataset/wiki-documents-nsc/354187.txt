<doc id="354187" url="https://th.wikipedia.org/wiki?curid=354187" title="ซินบี แตวุง">ซินบี แตวุง ซินบี แตวุง () หรือเป็นที่รู้จักกันในชื่อ ต.ปฏัก ส.จุลเสน เกิดวันที่ 24 กันยายน พ.ศ. 2522 เป็นนักมวยไทยและนักมวยเค-วันชาวไทย ส่วนสูง 176 ซม. เขาเป็นแชมป์รายการ KOMA ใน พ.ศ. 2548 นอกจากนี้ เขายังสอนมวยไทยให้แก่ชาวต่างชาติ และมีส่วนสำคัญในการเผยแพร่มวยไทยที่ประเทศเกาหลีใต้ประวัติ ประวัติ. ซินบีเกิดที่จังหวัดสงขลา ประเทศไทย เติบโตมาพร้อมกับพี่น้องสองคน บิดาเป็นชาวนา มารดาทำสวนผลไม้ บิดาเริ่มฝึกมวยไทยให้เขากับพี่ชายที่บ้านเมื่อเขามีอายุได้ 9 ปี เขาเริ่มต่อสู้ในวัยนี้ พออายุ 13 ปี ก็ออกจากบ้านและย้ายไปอยู่ที่กรุงเทพฯ กับเพื่อนเพื่อใช้ชีวิตและฝึกมวยไทยที่ลุงเทพอากาศยิม โดยฝึกไปด้วยเรียนไปด้วย จนสำเร็จมัธยมศึกษาตอนปลายเมื่ออายุได้ 19 ปี หลังจากนั้น เขาศึกษาต่อที่วิทยาลัยวิทยาศาสตร์การกีฬา และสำเร็จการศึกษาเมื่ออายุ 24 ปี ในช่วงที่เขาได้ฝึกฝนที่ลุงเทพอากาศยิมนี้เอง เขาได้ร่วมต่อสู้กว่า 100 ครั้งในกรุงเทพฯ จนได้ชื่อเสียงมาจากการต่อสู้ที่สนามมวยลุมพินีและราชดำเนิน เมื่ออายุได้ 25 ปี เขาเดินทางไปใช้ชีวิตและทำงานที่ประเทศเกาหลีเป็นเวลา 6 เดือนในฐานะครูฝึกสอนมวยไทย และร่วมต่อสู้ในนามของแตวุงมวยไทยยิมที่โซล หลังจากนั้น เขาย้ายไปอยู่ที่จังหวัดภูเก็ต และทำงานที่ราไวย์มวยไทย โรงยิมของเพื่อนชื่อว่า ตุ๊ก ซึ่งรู้จักกันแต่ครั้งที่ฝึกฝนอยู่ในกรุงเทพฯ ต่อมาเมื่อเขาได้ฝึกสอนมวยไทยให้แก่ชาวต่างชาติจำนวนมาก เขาก็เริ่มเรียนภาษาอังกฤษ พ.ศ. 2548 เขาเดินทางไปอยู่ประเทศอังกฤษเป็นเวลา 1 เดือน เพื่อต่อสู้และสอนวิชามวยไทยที่โทรจันยิมในเมืองเบอร์มิงแฮม รวมถึงเป็นผู้ชนะรายการ KOMA ที่ประเทศเกาหลีใต้ ต่อมาใน พ.ศ. 2549 เขาเดินทางไปต่อสู้ที่ซิดนีย์ ประเทศออสเตรเลีย รวมทั้งร่วมต่อสู้ในรายการ KOMA อีกครั้งหนึ่ง ระหว่าง พ.ศ. 2549 ถึง 2550 เขาได้ร่วมการแข่งขันเค-วัน 3 ครั้ง โดยได้รับการสนับสนุนจากประเทศเกาหลีใต้ ซึ่งเขาเป็นฝ่ายชนะ 2 ครั้ง แพ้ 1 ครั้ง ภายหลัง เขาเปิดค่ายมวยไทยของตนเองชื่อ ซินบีมวยไทย ที่จังหวัดภูเก็ต ประเทศไทย ลิม ชีบิน ซึ่งเป็นนักมวยคิกบ็อกซิ่งชาวเกาหลีใต้ เคยเดินทางมาเรียนมวยไทยที่ค่ายแห่งนี้เมื่อเดือนมกราคม พ.ศ. 2550</doc>
