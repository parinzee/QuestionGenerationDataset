<doc id="33475" url="https://th.wikipedia.org/wiki?curid=33475" title="ลี้มกโช้ว">ลี้มกโช้ว ลี้มกโช้ว เป็นตัวละครในนิยายกำลังภายในของกิมย้ง เรื่องมังกรหยก ลี้มกโช้ว เป็นศิษย์สำนักสุสานโบราณ รุ่นที่ 3 ฉายา " เทพธิดาไหมแดง " เป็นศิษย์ผู้พี่ของเซียวเหล่งนึ่ง "ถามไถ่ทั่วโลกหล้า อันว่ารักเป็นฉันใด จึงได้มอบแก่กันด้วยชีวิต" เมื่อประโยคนี้ดังขึ้นมาย่อมมิใช่ใครอื่น นอกจาก เชียะเลี่ยงเซียนจื้อ หรือ เทพธิดาไหมแดง ลี้มกโช้ว ตัวร้ายอีกคนของเรื่อง ลี้มกโช้วนั้นเป็นศิษย์จากสำนักสุสานโบราณ นางเป็นศิษย์พี่ของเซียวเหล่งนึ่ง มีวิชาฝีมือสูงส่ง จิตใจอำมหิตยิ่ง ความเป็นมาของลี้มกโช้วนั้น เดิมที่นางเป็นหญิงสาวที่งดงามนุ่มนวล ได้มาพบรักกับ เล็กเต็งง้วน แต่แล้วทุกสิ่งก็เปลี่ยนไปเมื่อความรักไม่สมหวัง นางถูกพิษแห่งความรักกัดกร่อนจิตใจจนกลายเป็นนางมารร้ายแห่งยุทธภพ ที่มีความชั่วร้ายอำมหิตยากจะหาใครเทียบเทียม ลี้มกโช้วแม่จะเป็นมารร้าย แต่สุ้มเสียงนางอ่อนโยนนุ่มนวล ท่าทางแช่มช้อยงดงาม บวกกับตาดำขลับฟันขาวสะอาด ผิวพรรณละเอียดอ่อน อยู่ในชุดนักพรตสีเหลืองอ่อน นับเป็นหญิงงามที่โดดเด่น เพียงแต่จิตใจภายในกลับไม่ได้งดงามตามรูปลักษณ์ภายนอก ทั้งนี้ก็เนื่องจากพิษแห่งความรักที่มักแปรเปลี่ยนผู้คน วรยุทธของลี้มกโช้มีพื้นฐานมาจากวิชาของสำนักสุสานโบราณ โดดเด่นที่วิชาแซ่ปัดที่อ่อนนุ่มแต่บังคับได้ดังใจ และด้วยความสามารถของนาง นางยังสามารถบัญญัติวิชาฝ่ามือเบ็ญจพิษขึ้น ซึ่งเป็นวิชาฝ่ามือที่รุนแรง เป็นที่ครั่นคร้ามแก่ชาวยุทธจักรยิ่งนัก นอกจากนี้ยังมีอาวุธลับคือ เข็มเงินน้ำแข็งเย็นที่มีพิษรุนแรงร้ายกาจ แค่เพียงสำผัสก็สร้างความปวดร้าวสุดทนทาน หากถูกแทงเข้าไปย่อมไม่สามารถมีชีวิตสืบต่อ ทุกครั้งที่นางจะลงมือ จะประทับรอยฝ่ามือสีแดงไว้เท่ากับจำนวนคนที่ต้องสังหาร และมักจะลงมือในช่วงเวลารุ่งสาง ความอำมหิตของนางมีมาให้เห็นตังแต่เริ่มปรากฏตัว นางก็ลงมือสังหารสาวใช้ของเล็กลิบเตี้ยไปสามคนรวด หลังจากนั้นก็สังหาร เล็กลิบเตี้ยกับภรรยา และยังไล่ล่าพยายามสังหาร เทียเอ็งและเล็กบ่อซัง ซึ่งในเวลานั้นมีอายุเพียงเก้าขวบเท่านั้น ลี้มกโช้วมีศิษย์อยู่สองคน คนแรกคืออั้งเลงปอ ซึ่งถือเป็นสาวสวยอีกคนหนึ่ง แต่นิสัยก็ไม่ได้ดีไปกว่าผู้เป็นอาจารย์เท่าไหร่ คนที่สองคือเล็กบ่อซัง นางเป็นเด็กที่ถูกลี้มกโช้วสังหารบิดามารดา แต่กล้ำกลืนความแค้นแกล้งทำดีต่อนาง เพื่อรักษาชีวิตไว้ รอคอยโอกาสล้างแค้น ภายหลังเล็กบ่อซังก็หนีออกมาได้ ส่วนอั้งเลงปอก็เสียชีวิตด้วยน้ำมืออาจารย์ผู้เหี้ยมโหด</doc>
