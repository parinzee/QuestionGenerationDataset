<doc id="793512" url="https://th.wikipedia.org/wiki?curid=793512" title="แกล็กโซสมิธไคลน์">แกล็กโซสมิธไคลน์ แกล็กโซสมิธไคลน์ พีแอลซี () หรือ GSK เป็นบริษัทยาจากสหราชอาณาจักร มีสำนักงานใหญ่อยู่ที่เบรนต์ฟอร์ด ลอนดอน ในปี ค.ศ. 2015 แกล็กโซสมิธไคลน์เป็นบริษัทยาที่ใหญ่เป็นอันดับ 6 ของโลก (รองจากบริษัทไฟเซอร์, โนวาร์ติส, เมอร์ค, ฮอฟฟ์แมน-ลา โรชและซาโนฟี) แกล็กโซสมิธไคลน์ก่อตั้งในปี ค.ศ. 2000 จากการรวมกิจการระหว่างแกล็กโซเวลล์คัมกับสมิธไคลน์ บีแชม ทั้งสองบริษัทประกาศจะรวมกิจการช่วงเดือนมกราคม ค.ศ. 2000 ก่อนจะบรรลุข้อตกลงในเดือนธันวาคม ปีเดียวกัน ในปี ค.ศ. 2001 แกล็กโซสมิธไคลน์เข้าซื้อกิจการบล็อกดรัก (Block Drug) บริษัทยาจากนครเจอร์ซีย์ด้วยมูลค่า 1.24 พันล้านดอลลาร์สหรัฐ ต่อมาในปี ค.ศ. 2009 แกล็กโซสมิธไคลน์เข้าซื้อกิจการสตีเฟลแล็บอราตอรีส์ บริษัทเภสัชภัณฑ์ด้านผิวหนังด้วยมูลค่า 3.6 พันล้านดอลลาร์สหรัฐ ในเดือนพฤศจิกายน ปีเดียวกัน แกล็กโซสมิธไคลน์ร่วมลงทุนกับบริษัทยา ไฟเซอร์ ตั้งกิจการ ViiV Healthcare เพื่อการวิจัยด้านเอชไอวี แกล็กโซสมิธไคลน์พัฒนาและผลิตยาหลายชนิด เช่น Advair (ยารักษาหอบหืด), Augmentin (ยาปฏิชีวนะ) และ Mosquirix (วัคซีนรักษาโรคมาลาเรีย) รวมถึงยาสีฟันเซนโซไดน์ (Sensodyne) และอควาเฟรช (Aquafresh) นอกจากนี้บริษัทยาก่อนที่จะรวมเป็นแกล็กโซสมิธไคลน์ยังพัฒนายาที่อยู่ในบัญชียาจำเป็นขององค์การอนามัยโลก (WHO Model List of Essential Medicines) หลายชนิด เช่น อะม็อกซีซิลลิน, เมอร์แคปโตพิวรีน, ไพริมีทามีน, ซิโดวูดีน</doc>
