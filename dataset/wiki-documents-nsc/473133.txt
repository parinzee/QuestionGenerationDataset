<doc id="473133" url="https://th.wikipedia.org/wiki?curid=473133" title="เหงียน วัน เถี่ยว">เหงียน วัน เถี่ยว เหงียน วัน เถี่ยว () เป็นประธานาธิบดีของเวียดนามใต้ตั้งแต่เดือนกันยายน พ.ศ. 2510 จนถึงเดือนเมษายน พ.ศ. 2518 เขาลี้ภัยออกนอกประเทศไปก่อนที่ฝ่ายคอมมิวนิสต์จะยึดประเทศได้ เสียชีวิตเมื่อ 29 กันยายน พ.ศ. 2544 ด้วยโรคหลอดเลือดสมอง เถี่ยวเกิดเมื่อ 5 เมษายน พ.ศ. 2466 ในครอบครัวที่นับถือศาสนาคริสต์นิกายโรมันคาทอลิก เข้าทำงานในกองทัพรัฐบาลฝรั่งเศส ผ่านการฝึกจากสถาบันการทหารแห่งชาติที่เว้ และรับราชการทหารต่อมาในสมัยของโง ดิ่ญ เสี่ยม ต่อมา เถี่ยวเป็นหนึ่งในคณะรัฐประหารที่โค่นล้มเสี่ยมในเดือนพฤศจิกายน พ.ศ. 2506 ทำให้เขาได้เป็นรองนายกรัฐมนตรีและได้เป็นประธานาธิบดีในที่สุด ในระหว่างการดำรงตำแหน่ง เถี่ยวต่อต้านการเจรจากับฝ่ายคอมมิวนิสต์ และไม่ยอมให้ข้อตกลงระหว่างเวียดนามเหนือและสหรัฐที่ไม่เป็นทางการรวมเข้าในข้อตกลงสันติภาพปารีสว่าด้วยเวียดนามในเดือนมกราคม พ.ศ. 2516 อย่างไรก็ตาม การที่เขาตัดสินใจผิดพลาดให้กองทัพเวียดนามใต้ถอยทัพหลังการโจมตีที่บวนมาถวตในเดือนมีนาคม พ.ศ. 2518 ทำให้เวียดนามใต้พ่ายแพ้อย่างสิ้นเชิงและรัฐบาลของเขาต้องล้มไป</doc>
