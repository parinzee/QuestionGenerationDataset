<doc id="791738" url="https://th.wikipedia.org/wiki?curid=791738" title="เน็กซัส 6พี">เน็กซัส 6พี เน็กซัส 6พี (; ชื่อรหัส Angler) เป็นสมาร์ตโฟนในตระกูลกูเกิล เน็กซัส ร่วมพัฒนาโดยกูเกิลและหัวเว่ย เปิดตัวเมื่อวันที่ 29 กันยายน 2015 ที่เมืองซานฟรานซิสโก ประเทศสหรัฐอเมริกาพร้อมกับเน็กซัส 5เอ็กซ์ เน็กซัส 6พีมีการปรับปรุงจากรุ่นก่อนเช่น ตัวเครื่องเป็นอะลูมิเนียม, มีเน็กซัสอิมพรินต์ (Nexus Imprint) ซึ่งเป็นตัวอ่านลายนิ้วมือที่อยู่ด้านหลังเครื่อง, USB Type-C ที่ช่วยรับส่งข้อมูลและชาร์จแบตเตอรีได้เร็วขึ้น มีสีให้เลือกได้แก่ อะลูมิเนียม (สีเงิน), แกรไฟต์ (สีดำ), ฟรอสต์ (สีขาว) และโกลด์ (สีทอง—เฉพาะในญี่ปุ่น, อินเดียและสหรัฐอเมริกา) เน็กซัส 6พีเป็นสมาร์ตโฟนรุ่นแรก ๆ ที่มาพร้อมกับระบบปฏิบัติการแอนดรอยด์ 6.0 มาร์ชแมลโลว์ เน็กซัส 6พีได้รับการตอบรับส่วนใหญ่ไปในทางบวก เว็บไซต์อาร์ส เทคนิกา (Ars Technica) นิยาม "เน็กซัส 5เอ็กซ์และ 6พี" ว่าเป็น "สมาร์ตโฟนเรือธงของแอนดรอยด์อย่างแท้จริง" อนันด์เทค (Anandtech) กล่าวชมเน็กซัส 6พี แต่วิจารณ์การตั้งราคานอกทวีปอเมริกาเหนือและยุโรป อย่างไรก็ตาม ไอฟิกซ์อิต (iFixit) บริษัททำสื่อสอนการซ่อมอุปกรณ์อิเล็กทรอนิกส์ให้คะแนนเน็กซัส 6พี 2 เต็ม 10 เนื่องจากการซ่อมแซมที่ยาก</doc>
