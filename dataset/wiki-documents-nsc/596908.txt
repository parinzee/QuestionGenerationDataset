<doc id="596908" url="https://th.wikipedia.org/wiki?curid=596908" title="ยุทธการที่ฝรั่งเศส">ยุทธการที่ฝรั่งเศส ยุทธการที่ฝรั่งเศส ในสงครามโลกครั้งที่สอง เป็นการบุกครองฝรั่งเศสและกลุ่มประเทศแผ่นดินต่ำของเยอรมนีที่สัมฤทธิ์ผล เริ่มตั้งแต่วันที่ 10 พฤษภาคม ค.ศ. 1940 โดยเอาชนะกำลังฝรั่งเศสเป็นหลัก ยุทธการประกอบด้วยสองปฏิบัติการหลัก ปฏิบัติการแรก ฟัลล์ เกลบ์ (กรณีเหลือง) หน่วยยานเกราะของเยอรมนีผลักดันผ่าอาร์เดนเนสเพื่อตัดและล้อมหน่วยสัมพันธมิตรที่รุกเข้าสู่ประเทศเบลเยียม เมื่อกำลังอังกฤษและฝรั่งเศสที่ติดกันถูกผลักลงทะเลโดยปฏิบัติการของเยอรมนีที่คล่องตัวสูงและจัดระเบียบอย่างดี รัฐบาลอังกฤษตัดสินใจอพยพกำลังรบนอกประเทศอังกฤษ ตลอดจนหลายกองพลของฝรั่งเศสที่ดันเคิร์กในปฏิบัติการไดนาโม หลังกำลังรบนอกประเทศอังกฤษถอนออกไป เยอรมนีเริ่มปฏิบัติการที่สอง ฟัลล์ รอท (กรณีแดง) ซึ่งเริ่มเมื่อวันที่ 5 มิถุนายน ค.ศ. 1940 แม้กำลังฝรั่งเศสที่ร่อยหรอลงจะต้านทานอย่างเข้มแข็งในช่วงแรก แต่ความเป็นเจ้าเวหาและความคล่องตัวของยานเกราะของเยอรมนีพิชิตกำลังฝรั่งเศสที่เหลือ ยานเกราะเยอรมนีตีโอบแนวแมกิโนต์และผลักลึกเข้าไปในประเทศฝรั่งเศส โดยกำลังเยอรมนีมาถึงกรุงปารีสที่ขาดการป้องกันในวันที่ 14 มิถุนายน ซึ่งทำให้เกิดสมัยการหลบหนีที่โกลาหลของรัฐบาลฝรั่งเศสและยุติการต้านทานทางทหารของฝรั่งเศสที่มีการจัดระเบียบอย่างชะงัด สุดท้ายผู้บังคับบัญชาของเยอรมนีประชุมกับข้าราชการฝรั่งเศสในวันที่ 18 มิถุนายน โดยมีเป้าหมายให้รัฐบาลใหม่ของฝรั่งเศสสงบศึกกับเยอรมนี ผู้นำรัฐบาลใหม่คนหนึ่ง คือ จอมพล ฟิลิป เปแตง ซึ่งเป็นนายกรัฐมนตรีที่ได้รับแต่งตั้งใหม่และผู้สนับสนุนการแสวงการสบศึกกับเยอรมนีคนหนึ่ง วันที่ 22 มิถุนายน มีการลงนามการสงบศึกระหว่างฝรั่งเศสกับเยอรมนี ซึ่งส่งผลให้มีการแบ่งประเทศฝรั่งเศส ซึ่งเยอรมนีจะยึดครองภาคเหนือและตะวันตก ส่วนอิตาลีควบคุมเขตยึดครองอิตาลีขนาดเล็กทางตะวันออกเฉียงใต้ และเขตที่ไม่มีการยึดครอง หรือเขตเสรี (zone libre) จะปกครองโดยัฐบาลวิชีที่เพิ่งตั้งโดยมีจอมพลเปแตงเป็นผู้นำ แต่ทว่าแม้ฝรั่งเศสจะพ่ายแพ้สงครามครั้งนี้ แต่นายพลชาลส์ เดอ โกล แห่งกองทัพฝรั่งเศสได้หลบหนีไปอยู่กรุงลอนดอน ได้ตั้งแนวร่วมปลดปล่อยฝรั่งเศส (France Libre หรือ en:Free French Forces) เพื่อต่อต้านนาซีและรัฐบาลวิชีฝรั่งเศส ประเทศฝรั่งเศสอยู่ภายใต้การยึดครองของฝ่ายอักษะเรื่อยมากระทั่งการปลดปล่อยหลังการยกพลขึ้นบกของฝ่ายสัมพันธมิตรใน ค.ศ. 1944</doc>
