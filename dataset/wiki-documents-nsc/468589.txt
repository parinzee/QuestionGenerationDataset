<doc id="468589" url="https://th.wikipedia.org/wiki?curid=468589" title="ชนาธิป ซ้อนขำ">ชนาธิป ซ้อนขำ ร้อยตรีหญิง ชนาธิป ซ้อนขำ เกิดวันที่ 1 มีนาคม พ.ศ. 2534 เป็นนักเทควันโดหญิงชาวไทย ซึ่งเข้าร่วมแข่งขันในโอลิมปิกฤดูร้อน 2012 รุ่นน้ำหนักไม่เกิน 49 กิโลกรัม และได้รับเหรียญทองแดงจากการแข่งขันดังกล่าว โดยเป็นฝ่ายชนะนักเทควันโดจากประเทศกัวเตมาลาที่ 8-0 คะแนนประวัติ ประวัติ. ชนาธิป ซ้อนขำ เป็นชาวจังหวัดพัทลุง เป็นลูกสาวของนายคำนึง และนางณัฐชยา ซ้อนขำ ซึ่งพ่อของเธอเป็นชาว จังหวัดตรัง มีพี่น้อง 3 คน โดยเป็นน้องคนสุดท้อง จบชั้นมัธยมศึกษาที่โรงเรียนสตรีพัทลุง สำเร็จการศึกษาจากคณะวิทยาศาสตร์การกีฬา จุฬาลงกรณ์มหาวิทยาลัย และศึกษาต่อในระดับปริญญาโท คณะและมหาวิทยาลัยเดียวกัน ทั้งนี้ชนาธิปได้เข้าร่วมแข่งขันกีฬาเทควันโดในโอลิมปิกฤดูร้อน 2012 ประเภทหญิง รุ่นน้ำหนักไม่เกิน 49 กก. ณกรุงลอนดอน ประเทศอังกฤษ โดยมีโค้ชชเว ยองซอก เป็นผู้ฝึกสอน ชนาธิปเป็นที่รู้จักในวงการเทควันโดอย่างกว้างขวาง และเป็นแรงบันดาลใจให้วรวงษ์ พงษ์พานิช เริ่มเล่นเทควันโด นอกจากนี้ ชนาธิปยังเป็นผู้ประสบความสำเร็จในการแข่งขันระดับนานาชาติหลายรายการ โดยได้รับเหรียญทองจากรายการเยาวชนชิงแชมป์เอเชีย 2007 ครั้งที่ 4 ที่ประเทศจอร์แดน, เหรียญเงินเยาวชนชิงแชมป์โลก 2008 ที่ประเทศตุรกี และเหรียญทองแดงกีฬามหาวิทยาลัยโลกฤดูร้อน 2009 ที่ประเทศเซอร์เบีย ต่อมาเมื่อวันที่ 17 กรกฎาคม พ.ศ. 2556 ชนาธิปยังคว้าเหรียญทอง ในการแข่งขันเทควันโดชิงแชมป์โลก ที่ประเทศเม็กซิโก โดยในรอบชิงชนะเลิศเธอเป็นฝ่ายชนะดานา ตูราน นักเทควันโดจากประเทศจอร์แดน ด้วยคะแนน 13-0 ในการแข่งขันเอเชียนเกมส์ 2014 ที่เมืองอินชอน ประเทศเกาหลีใต้ ชนาธิปได้รับเหรียญทอง ในประเภทเทควันโดหญิงน้ำหนักไม่เกิน 49 กิโลกรัม เมื่อเป็นฝ่ายเอาชนะ หลี่ เสี่ยวยี่ จากจีนไป 10-3 คะแนน ชนาธิปเข้าร่วมแข่งขันเทควันโดรุ่นน้ำหนักไม่เกิน 49 กิโลกรัม ในกีฬาซีเกมส์ 2015 ที่ประเทศสิงคโปร์ ซึ่งเป็นการเข้าร่วมแข่งขันซีเกมส์ครั้งแรกของชนาธิป ผลการแข่งขันในรอบก่อนรองชนะเลิศ ชนะคะแนนนักกีฬาจากมาเลเซีย 10-7 รอบรองชนะเลิศ ชนะคะแนนนักกีฬาจากฟิลิปปินส์ 11-4 และรอบชิงชนะเลิศ ชนะคะแนนนักกีฬาจากติมอร์เลสเต 22-9 คว้าเหรียญทอง รุ่นไม่เกิน 49 กิโลกรัม และเป็นเหรียญทองแรกให้กับเทควันโดทีมชาติไทยในการแข่งขันครั้งนี้ ต่อมาเข้าร่วมการแข่งขันเทควันโด รายการ "Australian Open 2015" ที่เมืองเมลเบิร์น ประเทศออสเตรเลีย คว้าเหรียญทอง รุ่นไม่เกิน 49 กิโลกรัม ซึ่งเป็นการแข่งขันเพื่อเก็บสะสมคะแนนในการจัดอันดับโลก หรือ G2 และเข้าร่วมการแข่งขันเทควันโด รายการ "2015 Summer Universiade" หรือ กีฬามหาวิทยาลัยโลกฤดูร้อน 2015 ที่เมืองควังจู ประเทศเกาหลีใต้ คว้าเหรียญทอง รุ่นไม่เกิน 49 กิโลกรัม อนึ่ง เมื่อสมัยยังเด็ก ชนาธิปเคยเป็นโรคหอบหืดและภูมิแพ้มาก่อน เมื่อได้ฝึกซ้อมเทควันโด อาการต่าง ๆ จึงหาย แต่หลังจากการแข่งขันโอลิมปิกฤดูร้อน 2012 จบลง มีเวลาพักโดยไม่ได้ฝึกซ้อมเลยเป็นเวลานานถึง 6 เดือน เมื่อกลับมาซ้อมใหม่ ร่างกายจึงปรับสภาพไม่ทัน ทำให้จังหวะการเต้นของหัวใจผิดปกติ บางจังหวะเต้น 2 ครั้งติดต่อกันแล้วหยุด แต่บางจังหวะก็เต้นเพียง 28 ครั้งต่อนาที ซึ่งน้อยมาก ต้องเข้ารับการรักษาตัวที่โรงพยาบาล ตลอดจนรับประทานยาตามที่แพทย์สั่ง จนกระทั่งหายขาดเป็นปกติในปัจจุบันรางวัลที่ได้รับรางวัลที่ได้รับ. - พ.ศ. 2557 - รางวัลนักกีฬาดีเด่น (เทควันโด) สยามกีฬาอวอร์ดส์ ครั้งที่ 8เครื่องราชอิสริยาภรณ์เครื่องราชอิสริยาภรณ์. - พ.ศ. 2553 - เครื่องราชอิสริยาภรณ์อันเป็นที่สรรเสริญยิ่งดิเรกคุณาภรณ์ ชั้นจตุตถดิเรกคุณาภรณ์ (จ.ภ.)</doc>
