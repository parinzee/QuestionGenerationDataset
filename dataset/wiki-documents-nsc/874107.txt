<doc id="874107" url="https://th.wikipedia.org/wiki?curid=874107" title="ก่วน หนิง">ก่วน หนิง ก่วน หนิง () (ค.ศ. 158 – ค.ศ. 241) มีชื่อรองว่า โย่วอัน () เป็นตัวละครในวรรณกรรมจีนอิงประวัติศาสตร์เรื่องสามก๊กที่มีตัวตนจริงในประวัติศาสตร์ยุคสามก๊ก เป็นนักเขียนและบัณฑิตในวุยก๊ก เป็นชาวอำเภอจูซฺวี (朱虛縣 จูซฺวีเซี่ยน) เมืองปักไฮ (北海郡 เป๋ยไห่จฺวิ้น) ซึ่งปัจจุบันคือบริเวณใกล้อำเภอหลิงฉฺวี มณฑลซานตง บิดาของก่วน หนิงเสียชีวิตเมื่อก่วน หนิงอายุ 16 ปี ก่วน หนิง เป็นเพื่อนสนิทของฮัวหิมและปิ่งหยวน ทั้งสามคนได้รับการยกย่องรวมกันว่าเป็นตัวมังกร โดยฮัวหิมเป็นตัวมังกร ปิ่งหยวนเป็นท้องมังกร และก่วน หนิง เป็นหางมังกร วันหนึ่งก่วน หนิงและฮัวหิมนั่งอ่านหนังสือด้วยกัน ข้างนอกมีเสียงเอะอะเพราะมีผู้มีอิทธิพลนั่งรถผ่านมา ก่วน หนิง ยังคงนั่งเฉย แต่ฮัวหิมกลับทิ้งหนังสือเดินออกไปดู ตั้งแต่นั้นมาก่วน หนิง ก็ดูถูกฮัวหิมแล้วเลิกคบเป็นเพื่อนกับฮัวหิม ต่อมาก่วน หนิง ไปอยู่ที่เลียวตั๋ง ใช้ชีวิตอย่างสันโดษ ตลอดชีวิตไม่เคยรับราชการกับวุยก๊กเลย ในวรรรณกรรมสามก๊กของล่อกวนตง เรื่องราวของก่วน หนิง เล่าแทรกไว้ในตอนที่ 66 เพื่อแนะนำประวัติความเป็นมาของฮัวหิม แต่ในสามก๊กฉบับเจ้าพระยาพระคลัง (หน) ไม่ปรากฏชื่อของก่วน หนิง เพราะไม่ได้แปลเนื้อเรื่องในส่วนนี้</doc>
