<doc id="717839" url="https://th.wikipedia.org/wiki?curid=717839" title="หวัง อาหะหมัด">หวัง อาหะหมัด หวัง อาหะหมัด เป็นนักมวยไทยที่ได้ตำแหน่งแชมป์แห่งสยามคนแรกตั้งแต่ยังชกแบบคาดเชือก เขาชกมวยคาดเชือกมาตั้งแต่สมัยเวทีสวนกุหลาบในสังกัดคณะลูกศร ชกชนะทั้งนักมวยไทยและจีน เมื่อมาถึงสมัยเวทีมวยท่าช้าง พระยาเทพหัสดินทร์นายสนามได้จัดให้ชกชิงแชมป์แห่งสยาม หวังได้รับเลือกให้ชกกับ ศุข สมบูรณ์ ซึ่งหวังเป็นฝ่ายชกชนะน็อคในยกแรก ได้เงินเดือนเดือนละ 40 บาท หลังจากได้แชมป์ มีนักมวยไทยมาขอท้าชิงแชมป์จากหวัง 2 คน คนแรกคือ ชุ่ม ดีจรรย์ ซึ่งหวังใช้เวลาเพียง 50 วินาทีก็ชนะน็อคชุ่มได้ อีกคนหนึ่งคือ ประดิษฐ์ ลิ้มประยูร ซึ่งหวังเป็นฝ่ายแพ้ไปเพราะเสียเปรียบที่อายุมากกว่าและตัวเล็กกว่า หลังจากชกแพ้ประดิษฐ์แล้ว หวังไม่ได้ขึ้นชกอีก จน พ.ศ. 2492 หวังขอขึ้นชกกับสุข ปราสาทหินพิมาย แต่ทางสนามมวยก็ไม่ได้จัดให้หวังขึ้นชก ทำให้หวังต้องแขวนนวมไปโดยปริยาย</doc>
