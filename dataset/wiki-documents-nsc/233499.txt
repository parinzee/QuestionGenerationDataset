<doc id="233499" url="https://th.wikipedia.org/wiki?curid=233499" title="สาธิต กรีกุล">สาธิต กรีกุล สาธิต กรีกุล หรือที่รู้จักดีในชื่อ บิ๊กจ๊ะ เกิดเมื่อวันที่ 15 มิถุนายน พ.ศ. 2503 จบการศึกษาระดับมัธยมจากโรงเรียนเซนต์คาเบรียล จากนั้นเข้าเรียนที่มหาวิทยาลัยอัสสัมชัญ ทว่าต่อมาย้ายไปศึกษา ในภาควิชาการตลาด คณะบริหารธุรกิจ ของวิทยาลัยกรุงเทพ (ปัจจุบันคือ มหาวิทยาลัยกรุงเทพ) เป็นรุ่นที่ 16 เนื่องจากบิดาเป็นนักธุรกิจ จึงสนับสนุนให้ศึกษาในสายนี้ เมื่อจบการศึกษาในปี พ.ศ. 2525 ก็เริ่มงานกับแผนกการค้าระหว่างประเทศ ธนาคารไทยพาณิชย์ อยู่ระยะหนึ่ง จากนั้นจึงเข้าทำงานกับ บริษัท สยามสปอร์ต ซินดิเคท จำกัด ด้วยความที่รู้จักกับ ย.โย่ง เอกชัย นพจินดา และ น้องหนู ธราวุธ นพจินดา โดยเริ่มจากการเป็นผู้สื่อข่าว นักแปลและคอลัมนิสต์ก่อน ในปี พ.ศ. 2525 ต่อมาเริ่มงานพากย์กีฬาครั้งแรก คู่กับจักรพันธุ์ ยมจินดา ในศึกฟุตบอลโลก 1986 ที่เม็กซิโก คู่ระหว่างเยอรมนีตะวันตก กับอุรุกวัย สาธิตชื่นชอบฟุตบอลมาตั้งแต่เด็กๆ โดยทีมที่ชอบมาตั้งแต่สมัยเรียนมัธยม คือแมนเชสเตอร์ ยูไนเต็ด เอกลักษณ์ประจำตัวของเขาคือ ไว้หนวดเหนือริมฝีปากมาจนปัจจุบันนี้ โดยได้รับอิทธิพลมาจาก จอร์จ เบสต์ อดีตกองกลางของแมนเชสเตอร์ ยูไนเต็ด, อัล ปาชิโน ดาราฮอลลีวูด และแบรี่ กิบบ์ นักร้องวงบีจีส์ ทั้งนี้ เขาเคยโกนหนวดมาครั้งหนึ่ง เมื่อปี พ.ศ. 2542 หลังจากประกาศไว้ เมื่อแมนเชสเตอร์ ยูไนเต็ด ชนะเลิศฟุตบอล 3 รายการใหญ่ คือพรีเมียร์ลีก, เอฟเอ คัพ และยูฟ่า แชมเปียนส์ลีก นอกจากนั้น ยังประกาศอีกว่า จะโกนออกตลอดชีวิต หากทีมชาติไทย ชนะเลิศการแข่งขันฟุตบอลโลก ปัจจุบันเป็นผู้ประกาศข่าวกีฬา และผู้บรรยายกีฬา ทางช่อง 3 (ตั้งแต่ปี พ.ศ. 2534), ผู้บรรยายกีฬาทางซีทีเอชและทรูวิชันส์ รวมถึงเป็นพิธีกรประจำรายการ บิ๊กจ๊ะ เจาะกีฬา ซึ่งออกอากาศสด ในทุกคืนวันจันทร์ เวลา 21:00 - 22:00 น. ทางช่องสยามสปอร์ตนิวส์ ทรูวิชันส์ช่อง 114 สาธิตเคยได้รับรางวัลเมขลา ผู้บรรยายการแข่งขันกีฬาดีเด่น ประจำปี พ.ศ. 2535 รางวัลผู้บรรยายกีฬาดีเด่นโทรทัศน์ทองคำ ประจำปี พ.ศ. 2535, พ.ศ. 2536 และพ.ศ. 2537 รางวัลเทพทองพระราชทานบุคคลดีเด่น สาขาวิทยุโทรทัศน์ ประจำปี พ.ศ. 2546 และ พ.ศ. 2549 รางวัลลูกผู้มีความกตัญญูกตเวทีอย่างสูงต่อแม่ สาขาสื่อมวลชน จากสภาสังคมสงเคราะห์แห่งประเทศไทยฯ ในปี พ.ศ. 2553 และพ่อตัวอย่างแห่งชาติ ประจำปี พ.ศ 2557 ชีวิตครอบครัวเขาสมรสกับวิไลลักษณ์ มีลูกสาวหนึ่งคนคือ รวิสรา ซึ่งเกิดเมื่อปี พ.ศ. 2540</doc>
