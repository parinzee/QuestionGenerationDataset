<doc id="493988" url="https://th.wikipedia.org/wiki?curid=493988" title="คิม ฮย็อง-ชิล">คิม ฮย็อง-ชิล คิม ฮย็อง-ชิล (; ; 1 กรกฎาคม ค.ศ. 1959 — 7 ธันวาคม ค.ศ. 2006) เป็นนักขี่ม้าชาวเกาหลีใต้ เขาได้รับรางวัลเหรียญเงินจากการแข่งขันอีเวนต์สามวันในเอเชียนเกมส์ 2002 ที่ปูซาน และเป็นสมาชิกที่มีอายุมากที่สุดของทีมนักกีฬาขี่ม้าชาวเกาหลีใต้ คิมยังได้เข้าแข่งขันในโอลิมปิกฤดูร้อน ที่กรุงโซลใน ค.ศ. 1988 และบาร์เซโลนาใน ค.ศ. 1992 ตลอดจนมีผลงานที่โดดเด่นในการแข่งขันขี่ม้าชิงแชมป์โลก เขาเสียชีวิต ณ วันที่ 7 ธันวาคม ค.ศ. 2006 เมื่อเขาตกจากหลังม้าในการแข่งขันกีฬาขี่ม้าในเอเชียนเกมส์ 2006 ซึ่งเหตุการณ์ที่เกิดขึ้นในการกระโดดครั้งที่ 8 ของรายการครอสคันทรีในการแข่งอีเวนท์สามวัน อาเหม็ด อับดุลลา อัล คูไลฟี ซึ่งเป็นโฆษกคณะกรรมการจัดการแข่งขันเอเชียนเกมส์กล่าวถึงเหตุการณ์นี้ว่า หลังจากที่ฝนยังคงตกอยู่ การติดตามสภาพอากาศก็ยังไม่เป็นอย่างที่หวังไว้ แม้ว่าผู้เข้าแข่งขัน 10 รายจะไม่ประสบอุบัติเหตุหลังจบเกม แต่โศกนาฏกรรมก็ได้เกิดขึ้นต่อคิม ผู้ซึ่งเข้าแข่งขันเป็นคนที่ 11 โดยเหตุการณ์นี้ได้เกิดขึ้นต่อหน้าพรหมธร กิ่งวรรณ ซึ่งเป็นนักกีฬาทีมชาติไทยที่เตรียมจะทำการลงสนาม และส่งผลให้เขาสูญเสียความมั่นใจเป็นอย่างมาก ภาพทางโทรทัศน์ได้แสดงให้เห็นว่าม้าของเขา "บันดาเบิร์ก แบล็ค" ได้สะดุดรั้วขวาง ซึ่งในช่วงแรก มันได้เหวี่ยงคิมออกจากเครื่องกีดขวาง แล้วพลัดมาทับศีรษะและบริเวณอกของคิม โดยสีข้างของมันได้กดทับตัวเขา คิมไม่มีการฟื้นคืนสติแต่อย่างใด และเสียชีวิตก่อนช่วงเที่ยงของเวลาท้องถิ่นเพียงไม่นาน การเสียชีวิตของคิมถือเป็นการสูญเสียชีวิตครั้งแรกในประวัติศาสตร์การแข่งขันขี่ม้าครอสคันทรีในเอเชียนเกมส์ และเป็นชาวเกาหลีใต้คนแรกที่เสียชีวิตในการแข่งขันขี่ม้ารายการสำคัญระดับนานาชาติ</doc>
