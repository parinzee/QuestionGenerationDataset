<doc id="461698" url="https://th.wikipedia.org/wiki?curid=461698" title="สถาบันวิจัยไม้กลายเป็นหินและทรัพยากรธรณีภาคตะวันออกเฉียงเหนือ เฉลิมพระเกียรติ">สถาบันวิจัยไม้กลายเป็นหินและทรัพยากรธรณีภาคตะวันออกเฉียงเหนือ เฉลิมพระเกียรติ สถาบันวิจัยไม้กลายเป็นหินและทรัพยากรธรณีภาคตะวันออกเฉียงเหนือ เฉลิมพระเกียรติ ตั้งอยู่ที่ 184 ถนนมิตรภาพ - หนองปลิง หมู่ 7 บ้านโกรกเดือนห้า ตำบลสุรนารี อำเภอเมือง จังหวัดนครราชสีมาประวัติ ประวัติ. สถาบันวิจัยไม้กลายเป็นหินและทรัพยากรธรณีภาคตะวันออกเฉียงเหนือ เฉลิมพระเกียรติ ได้เริ่มก่อตัวเมื่อประมาณ 18 ปีที่แล้ว นับตั้งแต่วันที่ได้มีการอภิปรายเรื่องสถานการณ์วิกฤติของไม้กลายเป็นหินในจังหวัดนครราชสีมา ในเวทีประชาคมโครงการโคราชในทศวรรษหน้า เมื่อวันที่ 17 พฤศจิกายน 2537 ณ โรงแรมสีมาธานี และเสนอโครงการจัดสร้างสวนสาธารณะซากดึกดำบรรพ์ไม้กลายเป็นหินขึ้น โครงการดังกล่าวได้เป็นรูปเป็นร่างมากยิ่งขึ้นเมื่อจังหวัดนครราชสีมาได้แต่งตั้งคณะกรรมการดำเนินงานโครงการจัดสร้างอุทยานไม้กลายเป็นหินและพิพิธภัณฑ์ขึ้นเมื่อวันที่ 5 เมษายน 2538 โดยให้สถาบันราชภัฏนครราชสีมาเป็นผู้สำรวจ ออกแบบและจัดทำแผนแม่บท ในช่วงเริ่มต้นได้รับการอนุมัติงบประมาณเพื่อสร้างอาคารหลังแรกเป็นอาคารเอนกประสงค์จากงบประมาณปี 2539 รวมทั้งได้รับอนุญาตจากที่ประชุมบ้านโกรกเดือนห้าให้สามารถจัดสร้างอุทยานฯ ในที่ดินสาธารณประโยชน์ของหมู่บ้าน การดำเนินงานเพื่อจัดตั้งอุทยานฯ มีความก้าวหน้ามาเป็นลำดับโดยการร่วมมือและสนับสนุนจากหลากหลายองค์กร เช่น จังหวัดนครราชสีมา ศูนย์ปฏิบัติการ รพช. องค์การบริหารส่วนจังหวัด โยธาธิการจังหวัด พรรคชาติพัฒนา สถาบันราชภัฏนครราชสีมา และกรมทรัพยากรธรณี จนเมื่อได้รับงบประมาณผูกพันปี 2543 – 2545 จำนวน 95 ล้านบาท โดยการเสนอของกระทรวงอุตสาหกรรม ภายใต้โครงการศูนย์วิจัยเพื่อการศึกษา ค้นคว้า อนุรักษ์ไม้กลายเป็นหินและทรัพยากรธรณีในภาคตะวันออกเฉียงเหนือ ณ จังหวัดนครราชสีมา เฉลิมพระเกียรติ ซึ่งจัดเป็นโครงการเฉลิมพระกียรติสมเด็จพระเจ้าอยู่หัวในวโรกาสมหามงคลเฉลิมพระชนมพรรษา 6 รอบ หรือ 72 พรรษา ในวันที่ 5 ธันวาคม 2542 งบประมาณดังกล่าวใช้ในการจัดสร้างอาคารต่างๆ จำนวน 17 อาคาร ซึ่งการก่อสร้างแล้วเสร็จเมื่อ 14 พฤศจิกายน 2545 และกรมทรัพยากรธรณีได้มอบศูนย์วิจัยฯ ให้จังหวัดนครราชสีมาบริหารจัดการต่อไป ในการนี้ จังหวัดนครราชสีมาได้มอบหมายให้สถาบันราชภัฏนครราชสีมาซึ่งเป็นผู้ดำเนินการศึกษาซากดึกดำบรรพ์เชิงวิชาการมาตั้งแต่ต้นเป็นผู้รับผิดชอบและบริหารจัดการศูนย์วิจัยฯ ตามวัตถุประสงค์ในการก่อตั้งต่อไป โดยทำงานเชิงบูรณาการกับทางจังหวัดและหน่วยงานอื่นๆ ภายในจังหวัด มหาวิทยาลัยราชภัฏนครราชสีมาได้เริ่มต้นบริหารศูนย์วิจัยฯ มาตั้งแต่วันที่ 7 กันยายน 2547 โดยได้จัดสรรงบประมาณให้ศูนย์วิจัยฯ ปีละ 5 – 10 ล้านบาท นอกจากนั้นยังได้รับการสนับสนุนงบประมาณจัดนิทรรศการจากจังหวัดนครราชสีมา งบประมาณจัดสร้างรั้ว ถนน และลานจอดรถจากองค์การบริหารส่วนจังหวัดนครราชสีมา จนเมื่อปี พ.ศ. 2551 ได้รับการอนุมัติเปลี่ยนชื่อศูนย์วิจัยฯ เป็น “สถาบันวิจัยไม้กลายเป็นหินและทรัพยากรธรณีภาคตะวันออกเฉียงเหนือ เฉลิมพระเกียรติ” และยกเป็นหน่วยงานภายในที่มีฐานะเทียบเท่าคณะ</doc>
