<doc id="300393" url="https://th.wikipedia.org/wiki?curid=300393" title="สิทธิ จิรโรจน์">สิทธิ จิรโรจน์ พลเอก สิทธิโรจน์ อดีตรัฐมนตรีว่าการกระทรวงมหาดไทย 2 สมัย พล.อ.สิทธิ์ เกิดเมื่อวันที่ 25 เมษายน พ.ศ. 2463 ที่ตำบลบางหว้า อำเภอภาษีเจริญ จังหวัดธนบุรี เป็นบุตรชายของนายทองดีและนางสร้อย จิรโรจน์ จบการศึกษาจากโรงเรียนวัดรางบัวและโรงเรียนวัดนวลนรดิศ โรงเรียนเทคนิคทหารบก (รุ่นเดียวกับ พล.อ.เปรม ติณสูลานนท์ นายกรัฐมนตรี 4 สมัยและประธานองคมนตรีในรัชกาลปัจจุบัน) โดยเรียนดีเคยสอบได้ที่ 1 โรงเรียนเสนาธิการทหารบกรุ่นที่ 21 และวิทยาลัยการทัพบกรุ่นที่ 5 ชีวิตราชการทหารบกเริ่มตั้งแต่ปี พ.ศ. 2483 เริ่มตั้งแต่เป็นผู้บังคับหมวด แล้วผ่านขึ้นมาเรื่อย ๆ เป็นผู้ช่วยทูตทหารบก ประจำกรุงวอชิงตัน สหรัฐอเมริกา เจ้ากรมส่งกำลังบำรุง เจ้ากรมยุทธการทหารบก ผู้ช่วยเสนาธิการทหารบกฝ่ายยุทธการ เจ้ากรมยุทธศึกษาทหารบก รองเสนาธิการทหารบก ผู้ช่วยผู้บัญชาการทหารบก เสนาธิการทหารบก รองผู้บัญชาการทหารบก จนกระทั่งเกษียณอายุราชการในตำแหน่งปลัดกระทรวงกลาโหม พล.อ.สิทธิได้รับฉายาว่า "เปาบุ้นจิ้น" อันเนื่องจากเป็นนายทหารที่ซื่อตรงตลอดชีวิตราชการ ชีวิตการเมือง เริ่มด้วยการเป็นสมาชิกสภานิติบัญญัติแห่งชาติ ปี พ.ศ. 2514 และ พ.ศ. 2515 เป็นสมาชิกสมัชชาแห่งชาติ ปี พ.ศ. 2516 หลังเหตุการณ์ 14 ตุลา สมาชิกสภาปฏิรูปการปกครองแผ่นดิน หลังเหตุการณ์ 6 ตุลา เป็นรัฐมนตรีว่าการกระทรวงมหาดไทย 2 สมัย ตั้งแต่วันที่ 23 มิถุนายน พ.ศ. 2523 จนถึง 5 สิงหาคม พ.ศ. 2529 ในรัฐบาลที่มี พล.อ.เปรม ติณสูลานนท์ เป็นนายกรัฐมนตรี (คณะรัฐบาลชุดที่ 42 และ 43) ซึ่งในระหว่างการดำรงตำแหน่งนี้ พล.อ.สิทธิได้มีนโยบายจัดระเบียบสังคมจนเป็นที่กล่าวขานอย่างมาก โดยเฉพาะการสั่งปิดสนามม้าด้วยเหตุผลว่า เป็นอบายมุข พล.อ.สิทธิ ได้รับแต่งตั้งเป็นประธานคณะกรรมการตรวจสอบทรัพย์สิน (คตส.) โดยคณะรักษาความสงบเรียบร้อยแห่งชาติ (รสช.) ซึ่งยึดอำนาจจากรัฐบาล พล.อ.ชาติชาย ชุณหะวัณ เมื่อวันที่ 23 กุมภาพันธ์ พ.ศ. 2534 ให้ตรวจสอบทรัพย์สินของนักการเมืองในรัฐบาล พล.อ.ชาติชาย 25 คน รวมทั้ง พล.อ.ชาติชายด้วย แม้ต่อมา คตส.จะมีคำสั่งให้ยึดทรัพย์ของนักการเมืองหลายคนตกเป็นของแผ่นดิน แต่ศาลฎีกามีคำพิพากษาว่า คำสั่งของ คตส.ไม่ชอบด้วยกฎหมายและข้อต่อรัฐธรรมนูญ พ.ศ. 2534 เนื่องจากคำสั่งยึดทรัพย์เป็นอำนาจของฝ่ายตุลาการ ไม่ใช่อำนาจของ คตส. จึงไม่อาจยึดทรัพย์ใครได้เลยสักคน ชีวิตส่วนตัว พล.อ.สิทธิ สมรสกับคุณหญิงจวบ จิรโรจน์ มีบุตรด้วยกันทั้งหมด 4 คน เป็นหญิง 3 ชาย 1 พล.อ.สิทธิ จิรโรจน์ ถึงแก่อนิจกรรมเมื่อวันที่ 10 กุมภาพันธ์ พ.ศ. 2553 ที่โรงพยาบาลมงกุฏวัฒนะ ด้วยโรคชรา สิริรวมอายุได้ 89 ปีเครื่องราชอิสริยาภรณ์</doc>
