<doc id="183910" url="https://th.wikipedia.org/wiki?curid=183910" title="นักรบผู้กล้าผ่าแผ่นดินทรราช">นักรบผู้กล้าผ่าแผ่นดินทรราช นักรบผู้กล้าผ่าแผ่นดินทรราช () เป็นภาพยนตร์แนวมหากาพย์ กำกับการแสดงโดยริดลีย์ สก็อตต์ และนำแสดงโดยรัสเซล โครว์ ออกฉายในสหรัฐอเมริกาในวันที่ 5 พฤษภาคม พ.ศ. 2543 เนื้อเรื่องของภาพยนตร์เกิดขึ้นที่กรุงโรมสมัยที่จักรพรรดิก็อมมอดุสปกครอง เล่าถึงมักซิมุส แม่ทัพโรมันที่สามารถนำทัพชนะศึกสงครามในการขยายอาณาเขตของโรมได้สำเร็จ ในขณะเดียวกันจักรพรรดิมาร์กุส เอาเรลิอุส หวังให้มักซิมุสมาสืบทอดตำแหน่งต่อจากตน ทำให้ก็อมมอดุสลูกชายไม่พอใจเป็นอย่างยิ่ง จึงลอบปลงพระชนม์พระบิดาและแกล้งทำเป็นว่าจักรพรรดิมาร์กุส เอาเรลิอุส สวรรคตด้วยโรคชรา และออกคำสั่งให้ตามจับมักซิมุสโดยกล่าวหาว่ามักซิมุสคิดจะชิงบัลลังก์ ทำให้มักซิมุสต้องหนีจากการจับกุม อีกทั้งลูกเมียเขายังถูกสังหาร เวลาต่อมามักซิมุสตกอยู่ในฐานะทาสและได้เข้าร่วมเป็นกลาดิอาตอร์นักรบเดนตายที่คอยแสดงฝีมือการต่อสู้ให้ผู้ชมได้ชม มักซิมุสต้องการแก้แค้นก็อมมอดุสที่พรากลูกเมียไปจากเขา ภาพยนตร์มีเนื้อหาที่อิงประวัติศาสตร์อยู่เล็กน้อย ซึ่งเนื้อเรื่องเกือบทั้งหมดเป็นเรื่องแต่งขึ้น เนื่องจากความจริงแล้วจักรพรรดิมาร์กุส เอาเรลิอุส ไม่ได้ถูกลูกชายลอบปลงพระชนม์แต่อย่างใด ภาพยนตร์เรื่องนี้ประสบความสำเร็จทั้งรายได้และคำวิจารณ์โดยทำรายได้ไปถึง 457 ล้านเหรียญ และได้รับรางวัลต่าง ๆ มาอีกจำนวนมาก เช่น- รางวัลออสการ์ ชนะเลิศ 5 รางวัล- สาขาภาพยนตร์ยอดเยี่ยม - สาขานักแสดงนำชายยอดเยี่ยม - สาขาออกแบบเครื่องแต่งกายยอดเยี่ยม - สาขาบันทึกเสียงยอดเยี่ยม - สาขาเทคนิคพิเศษยอดเยี่ยม - รางวัลลูกโลกทองคำ ชนะเลิศ 2 รางวัล- สาขาภาพยนตร์ยอดเยี่ยม ประเภทภาพยนตร์ดรามา - สาขาดนตรีประกอบภาพยนตร์ยอดเยี่ยม - รางวัลแบฟตา ชนะเลิศ 5 รางวัล- สาขาภาพยนตร์ยอดเยี่ยม - สาขาถ่ายภาพยอดเยี่ยม - สาขาตัดต่อยอดเยี่ยม - สาขาแต่งหน้าและทรงผมยอดเยี่ยม - สาขาการออกแบบยอดเยี่ยมนักแสดงนักแสดง. - รัสเซล โครว์ แสดงเป็น มักซิมุส - วาคีน ฟีนิกซ์ แสดงเป็น จักรพรรดิก็อมมอดุส - คอนนี นีลเซน แสดงเป็น ลูกิลลา - จีมง อูนซู แสดงเป็น จูบา - ออลิเวอร์ รี้ด แสดงเป็น อันโตนิอุส ปร็อกซิโม - สเปนเซอร์ ทรีต คลาร์ก แสดงเป็น ลูกิอุส - ริชาร์ด แฮร์ริส แสดงเป็น จักรพรรดิมาร์กุส เอาเรลิอุส - ทอมมี แฟลนากัน แสดงเป็น กิแกโร</doc>
