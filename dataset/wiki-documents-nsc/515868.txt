<doc id="515868" url="https://th.wikipedia.org/wiki?curid=515868" title="เหตุอุกกาบาตตกในรัสเซีย พ.ศ. 2556">เหตุอุกกาบาตตกในรัสเซีย พ.ศ. 2556 เหตุอุกกาบาตตกในรัสเซีย พ.ศ. 2556 เกิดขึ้นเมื่อเวลาประมาณ 9.20 น. ตามเวลาท้องถิ่น (03:20 UTC) ของวันที่ 15 กุมภาพันธ์ 2556 สะเก็ดดาวเข้าสู่ชั้นบรรยากาศของโลกเหนือประเทศรัสเซียและบางส่วนของประเทศคาซัคสถาน เกิดเป็นลูกไฟ พุ่งผ่านท้องฟ้าด้วยความเร็วอย่างน้อย 54,000 กม./ชั่วโมง และแตกเป็นเสี่ยง ๆ เหนือนครเชเลียบินสค์ สถาบันวิทยาศาสตร์รัสเซียประมาณว่า อุกกาบาตก้อนนี้หนักราว 10,000 ตันก่อนเข้าสู่ชั้นบรรยากาศโลก และเกิดระเบิดกลางอากาศที่ความสูงระหว่าง 30-50 กิโลเมตรเหนือพื้นดิน องค์การอวกาศนาซาของสหรัฐอเมริกา ประมาณว่าอุกกาบาตลูกนี้มีเส้นผ่านศูนย์กลางราว 17 เมตร และหนัก 9,000 ตัน โดยมีพลังงานที่ปลดปล่อยออกมาเทียบเท่ากับทีเอ็นที 500 กิโลตัน สะเก็ดดาวนี้ไม่ถูกตรวจพบก่อนเข้าสู่ชั้นบรรยากาศ อุกกาบาตครั้งนี้เป็นวัตถุขนาดใหญ่ที่สุดที่มีบันทึกว่าพุ่งชนโลกนับแต่เหตุการณ์ที่ตุงกุสคาเมื่อปี 2451 และเป็นเหตุการณ์เดียวที่ทราบว่าส่งผลให้มีผู้ประสบภัยมากขนาดนี้ องค์การอวกาศรอสคอสมอสของรัสเซีย ประเมินเบื้องต้นว่า วัตถุดังกล่าวเคลื่อนที่ตามทางโคจรระดับต่ำด้วยความเร็วราว 108,000 กม./ชั่วโมง แหล่งข่าวรัสเซียและองค์การอวกาศยุโรปชี้ว่า เหตุอุกกาบาตครั้งนี้และดาวเคราะห์น้อย 2012 ดีเอ ที่โคจรเฉียดโลกในวันถัดมาไม่เกี่ยวข้องกัน มีรายงานผู้ได้รับบาดเจ็บ 1,200 คน ส่วนใหญ่เป็นเพราะถูกเศษกระจกที่เกิดจากคลื่นกระแทกบาด มีรายงานผู้บาดเจ็บสาหัส 2 คน มีรายงานว่าอาคารจำนวนถึง 3,000 แห่งใน 6 เมืองใหญ่ในพื้นที่ได้รับความเสียหายเนื่องจากการระเบิดและแรงกระแทก</doc>
