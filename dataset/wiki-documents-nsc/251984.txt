<doc id="251984" url="https://th.wikipedia.org/wiki?curid=251984" title="ฟาโรห์ ตอยยีบี">ฟาโรห์ ตอยยีบี ฟาโรห์ ตอยยีบี นักดนตรีและนักแต่งเพลง อดีตสมาชิกวงร็อคเคสตร้าและวงเพื่อน ในตำแหน่งกีตาร์ ฟาโรห์ มีพี่ชายชื่อ ฟารุก ตอยยีบี และมานูเอล ตอยยีบี (ปัจจุบันใช้ชื่อว่า มานูเอล เพรสลี่ย์) เริ่มหัดเล่นกีตาร์ด้วยตัวเองเมื่ออายุ 13 ปี โดยมีพี่ชายคอยแนะนำ และเริ่มตั้งวงดนตรีสมัครเล่นกับเพื่อนๆ ใช้ชื่อวงว่า "ศรีโรจน์" ตามชื่อค่ายมวยศรีโรจน์ ผู้ให้การสนับสนุน เมื่อชำนาญขึ้นจึงเริ่มรับงานแสดงตามไนท์คลับ แถบถนนเพชรบุรีตัดใหม่ ในยุคทศวรรษ 1970 จากนั้นได้เข้าร่วมวง 4+1 กับพี่ชายทั้งสองคน เล่นประจำที่ไนท์คลับไทยเฮฟเว่น ในช่วงสงครามเวียดนาม ฟาโรห์ได้ออกตระเวนเล่นดนตรีตามค่ายทหารในจังหวัดอุบลราชธานี อุดรธานี นครราชสีมา จากนั้นได้ร่วมกับวงเพรสซิเดนท์ เล่นดนตรีในแถบพัทยาและกรุงเทพมหานคร ต่อมาได้ร่วมงานกับชัชชัย สุขขาวดี ภาสกร หุตะวนิช และธรรมนูญ หะยีสาและ ในชื่อวงร็อคเคสตร้า เล่นประจำอยู่ที่ออสการ์คลับ โรงแรมชวลิต (ปัจจุบัน คือ โรงแรมแอมบาสซาเดอร์) และโรงแรมโนราห์ โรงแรมสุคนธา อำเภอหาดใหญ่ จังหวัดสงขลา จากนั้นได้เข้าร่วมกับวงโอดิสซีย์ เล่นประจำที่ไนท์คลับ เดอะ ดิสก์ ถนนราชดำเนิน ในปี พ.ศ. 2527 ฟาโรห์ได้เข้าร่วมกับวงเพื่อน ในสังกัดนิธิทัศน์โปรโมชั่น มีผลงานเพลงไทยที่มีชื่อเสียงคือ เพลง "ว้าเหว่" ต่อมาเมื่อวงเพื่อนมีการเปลี่ยนแปลงสมาชิก จึงได้แยกออกมาตั้งวง "น้ำใจ" และมีอัลบั้มเดี่ยวเพลงไทยของตัวเองในชื่อชุด ฟาโรห์ 1 กับแกรมมี่ เอนเตอร์เทนเมนต์ มีผลงานเพลงไทยที่มีชื่อเสียงคือเพลง "หัวใจชา" ซึ่งเป็นการนำเพลงของดาวใจ ไพจิตรมาขับร้องใหม่ในแบบสตริง นอกจากนั้นยังทำธุรกิจส่วนตัวเกี่ยวกับค้าขายที่ดินและหินอ่อน รวมทั้งกิจการดูแลรถยนต์ครบวงจรอีกด้วย ปัจจุบัน ฟาโรห์ ตอยยีบี ยังมีผลงานการแสดงดนตรีอย่างสม่ำเสมอ ในแนวเพลงสากลยุค 1960-70 โดยเฉพาะเพลงของ เดอะบีทเทิลส์ บุตรสาวคนเล็กของฟาโรห์ ตอยยีบีคือเมลดา ตอยยีบี หรือเมเม่ นักร้องเยาวชนผู้เคยได้รับตำแหน่งชนะเลิศ Barbie singing contest season 4 รุ่นอายุ 5-8 ปีในปี พ.ศ. 2553 และยังเป็นผู้เข้าประกวด The Voice Kids Thailand Season 1</doc>
