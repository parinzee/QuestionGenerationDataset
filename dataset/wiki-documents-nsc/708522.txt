<doc id="708522" url="https://th.wikipedia.org/wiki?curid=708522" title="สวนเพชรกาญจนารมย์">สวนเพชรกาญจนารมย์ สวนเพชรกาญจนารมย์ เป็นสวนสาธารณะขนาดเล็ก ในความดูแลของกรุงเทพมหานคร ตั้งอยู่ในพื้นที่แขวงบางแคเหนือ เขตบางแค กรุงเทพมหานคร สวนเพชรกาญจนารมย์ มีเนื้อที่ประมาณ 9 ไร่เศษ ตั้งอยู่บริเวณใต้สะพานข้ามทางแยกหน้าห้างสรรพสินค้าเดอะมอลล์บางแค มีถนน 2 สายตัดผ่าน คือ ถนนเพชรเกษมตัดกับถนนกาญจนาภิเษก ภายในเป็นพื้นที่สวนพักผ่อนหย่อนใจ มีลานกิจกรรม ทางวิ่ง พื้นที่ออกกำลังกาย ยังจัดทำสวนในรูปแบบสวนอาเซียน มีกังหันลมพลังงานแสงอาทิตย์ และติดตั้งระบบไฟฟ้าโซลาร์เซลล์ เพื่อประหยัดพลังงานลดค่าใช้จ่ายด้านสาธารณูปโภค และมีบึงน้ำขนาดใหญ่อยู่ใจกลาง พร้อมกับศาลาและทางเดินลงไปด้วย เปิดให้บริการทุกวัน ตั้งแต่เวลา 05.00-21.00 น. เดิมทีสวนเพชรกาญจนารมย์ เป็นสวนสาธารณะที่ถูกปล่อยให้รกร้าง เป็นพื้นที่ของกรมทางหลวง และยังไม่มีชื่อเรียกอย่างเป็นทางการ จึงเรียกกันโดยทั่ว ๆ ไปว่า "สวนสาธารณะหน้าเดอะมอลล์บางแค" และได้ใช้เป็นสถานที่จัดเวทีปราศรัยหาเสียงในการเลือกตั้งในแต่ละครั้ง ต่อมาภายหลังเหตุการณ์มหาอุทกภัยในปี พ.ศ. 2554 จึงได้มีการบูรณะปรับปรุงใหม่ด้วยงบประมาณกว่า 10 ล้านบาท และมีพิธีเปิดในวันที่ 30 กันยายน พ.ศ. 2557 โดยมี ม.ร.ว.สุขุมพันธุ์ บริพัตร ผู้ว่าราชการกรุงเทพมหานครเป็นประธาน บึงน้ำขนาดใหญ่ภายในสวนเพชรกาญจนารมย์ ยังสามารถใช้ประโยชน์เป็นแก้มลิงหรือที่กักเก็บน้ำสำหรับแก้ปัญหาเมื่อเกิดอุทกภัยหรือน้ำท่วมได้อีกด้วย</doc>
