<doc id="474722" url="https://th.wikipedia.org/wiki?curid=474722" title="แอนน์ ฮุย">แอนน์ ฮุย แอนน์ ฮุย หรือ สวี อันหัว (; จีนตัวเต็ม: 許鞍華; จีนตัวย่อ: 许鞍华; พินอิน: Xǔ Ānhuá) ผู้กำกับภาพยนตร์หญิงชาวฮ่องกงที่มีชื่อเสียง แอนน์ ฮุย เกิดเมื่อวันที่ 23 พฤษภาคม ค.ศ. 1947 ที่เมืองอันซาน มณฑลเหลียวหนิง โดยมีบิดาเป็นชาวจีน และมารดาเป็นชาวญี่ปุ่น จบการศึกษาจากมหาวิทยาลัยฮ่องกง และจบการศึกษาทางด้านภาพยนตร์จากประเทศอังกฤษ แอนน์ ฮุย ได้ชื่อว่าเป็น "ผู้กำกับฯหญิงที่ยิ่งใหญ่ที่สุดในวงการภาพยนตร์จีนหรือฮ่องกง" ด้วยการผลงานในวงการมานานกว่า 30 ปี จากหลากหลายประเภท ทั้งภาพยนตร์กำลังภายในจากบทประพันธ์ของกิมย้ง หรือแนวอื่น ๆ แต่ที่เป็นที่รู้จักเป็นอย่างดี และได้รับการยกย่อง คือ ภาพยนตร์ดราม่า หรือแนวชีวิต ที่สะท้อนความเป็นไปของสังคม โดยเฉพาะอย่างยิ่งกับการเล่าเรื่องที่เชื่อมโยงกับตัวตนของตัวเอง ชีวิตของผู้หญิงในสังคมร่วมสมัยในบทบาทอันหลากหลาย และช่วงอายุต่าง ๆ ไม่ว่าจะเป็น แม่, ลูกสาว, ลูกสะใภ้ หรือผู้หญิงชาวจีนในสังคมปัจจุบัน เป็นชีวิตที่ไม่ได้หวือหวาฉูดฉาด แต่สมจริงสมจัง และลุ่มลึก ให้ความหมายที่น่าสนใจ ในหลายเรื่อง อาทิ Song of the Exile (ค.ศ. 1992), Summer Snow (ค.ศ. 1996), The Way We Are (ค.ศ. 2008) และ A Simple Life (ค.ศ. 2011) ซึ่งได้รับหลายรางวัล ทั้งรางวัลม้าทองคำและรางวัลภาพยนตร์ฮ่องกง</doc>
