<doc id="626900" url="https://th.wikipedia.org/wiki?curid=626900" title="กาชีรอลา">กาชีรอลา กาชีรอลา () เป็นเครื่องดนตรีประเภทเพอร์คัชชันที่คิดค้นขึ้นโดยการ์ลิญญุส บราวน์ (Carlinhos Brown) นักดนตรีชาวบราซิล ประกอบด้วยตะกร้าพลาสติกปิดทุกด้าน ก้นราบ ใส่วัสดุสังเคราะห์ชิ้นเล็ก ๆ ไว้ข้างใน ซึ่งมาจากความต้องการของบราวน์ที่จะให้เป็นผลิตภัณฑ์ที่ยั่งยืน (sustainable product) กาชีรอลามีพื้นฐานมาจากกาชีชี () เครื่องดนตรีพื้นเมืองชนิดหนึ่งของแอฟริกาและอเมริกาใต้ ดังนั้นจึงเป็นเครื่องดนตรีกระทบโดยอ้อม (indirectly struck idiophone) ซึ่งจะเกิดเสียงจากการเขย่าเช่นเดียวกัน นักวิจัยจากมหาวิทยาลัยสหพันธ์ซังตามารีอาในบราซิลระบุว่า เสียงที่เกิดจากกาชีรอลา 1 อันไม่ได้ดังไปกว่าเสียงพูดคุยเบา ๆ ของมนุษย์ และจะต้องใช้กาชีรอลาประมาณ 2,000 อันถึงจะมีระดับความดันเสียงเท่ากับวูวูเซลา 1 อัน กระทรวงการกีฬาของบราซิลได้ให้การรับรองกาชีรอลาเมื่อวันที่ 27 กันยายน ค.ศ. 2012 โดยมีจุดประสงค์เพื่อใช้เป็นเครื่องดนตรีประจำการแข่งขันฟุตบอลโลก 2014 อย่างเป็นทางการ อย่างไรก็ตาม กาชีรอลาถูกห้ามไม่ให้นำเข้าไปในสนามทั้งในการแข่งขันฟีฟ่าคอนเฟเดอเรชันส์คัพ 2013 และฟุตบอลโลก 2014 เนื่องจากรัฐบาลบราซิลเห็นว่ามีความเสี่ยงด้านความปลอดภัย หลังเกิดเหตุแฟนบอลของสโมสรบาเยียขว้างกาชีรอลาหลายร้อยอันลงไปในสนามฟงชีนอวา เมืองซัลวาดอร์ ด้วยความไม่พอใจที่ทีมของตนแพ้ให้กับวีตอเรีย (สโมสรคู่แข่งจากเมืองเดียวกัน) ไป 5-1 เมื่อวันที่ 28 เมษายน ค.ศ. 2013</doc>
