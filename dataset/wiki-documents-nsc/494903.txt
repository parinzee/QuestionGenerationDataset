<doc id="494903" url="https://th.wikipedia.org/wiki?curid=494903" title="บุญเลิศ แก้วประสิทธิ์">บุญเลิศ แก้วประสิทธิ์ พลเอก บุญเลิศ แก้วประสิทธิ์ หรือที่รู้จักกันดีในชื่อ เสธ.อ้าย อดีตประธานมูลนิธิศิษย์เก่าโรงเรียนเตรียมทหาร อดีตประธานคณะที่ปรึกษากองทัพบก อดีตตุลาการศาลทหารสูงสุด และประธานองค์การพิทักษ์สยาม (อพส.) เกิดเมื่อวันที่ 19 กุมภาพันธ์ พ.ศ. 2485 ที่จังหวัดลพบุรี เป็นนักเรียนเตรียมทหารรุ่นที่ 1 (ตท.1) พ.ศ. 2503 ร่วมรุ่นกับ พล.อ. สุรยุทธ์ จุลานนท์ อดีตนายกรัฐมนตรีและองคมนตรีในรัชกาลปัจจุบัน และเป็นนักเรียนนายร้อยพระจุลจอมเกล้า รุ่นที่ 12 (จปร.12) พ.ศ. 2508 ชีวิตส่วนตัวสมรสกับนางธิดา แก้วประสิทธิ์ มีบุตรด้วยกัน 2 คนคือ ร้อยโทจิตรลดา แก้วประสิทธิ์ และนายบรรดาล แก้วประสิทธิ์ ในช่วงปี พ.ศ. 2520 พล.อ.บุญเลิศ ซึ่งขณะนั้นมียศเป็น พันตรี (พ.ต.) ได้เข้าร่วมใน กบฏ 26 มีนาคม พ.ศ. 2520 ที่มี พล.อ. ฉลาด หิรัญศิริ เป็นแกนนำในการล้มรัฐบาลของนายธานินทร์ กรัยวิเชียร ที่มาจากการแต่งตั้งของคณะปฏิรูปการปกครองแผ่นดินของ พลเรือเอก สงัด ชลออยู่ อย่างไรก็ตามการก่อรัฐประหารครานั้นไม่ได้ประสบความสำเร็จ นับจากวันนั้นเป็นเวลาถึง 35 ปี ที่ พล.อ.บุญเลิศ แก้วประสิทธิ์ หรือ "เสธ.อ้าย" ห่างหายจากสารบบทางการเมือง แต่ทว่าในวันที่ 16 มิถุนายน พ.ศ. 2555 ชื่อของเสธ.อ้ายได้กลับมามีบทบาททางการเมืองอีกครั้ง ในฐานะประธานองค์การพิทักษ์สยาม ที่ประกาศเสียงดังฟังชัดว่าจะเป็นแกนนำมวลชนชุมนุมใหญ่ขับไล่รัฐบาลยิ่งลักษณ์ ชินวัตร ดีเดย์วันที่ 24 พฤศจิกายนนี้ โดยมี "ธง" นำประเทศไทยย้อนเวลาไปสู่การ "แช่แข็ง" นักการเมืองไม่ให้มายุ่งกับการปฏิรูปประเทศเป็นเวลาอย่างน้อย 2 ปี นอกจากนี้แล้ว พล.อ.บุญเลิศ แก้วประสิทธิ์ ยังดำรงตำแหน่งนายกสมาคมมวยสากลสมัครเล่นแห่งประเทศไทยด้วย ซึ่งนับเป็นการดำรงตำแหน่งในช่วงที่สำคัญที่ทางไทยมีปัญหาบาดหมางกับทางสหพันธ์มวยสากลสมัครเล่นนานาชาติ หรือไอบ้า จนเกือบจะถูกตัดสิทธิให้เข้าร่วมแข่งขันในกีฬาโอลิมปิก และถูกให้ออกจากสมาชิกสหพันธ์ฯ ซึ่งในการแข่งขันโอลิมปิก 2012 ที่กรุงลอนดอน พล.อ.บุญเลิศ ได้ประกาศไว้ว่าหากนักกีฬาไทยไม่อาจคว้าเหรียญทองมาได้ จะลาออกจากตำแหน่ง ซึ่งต่อมาก็ไม่มีใครสามารถคว้าเหรียญทองมาได้จริง (ที่ประสบความสำเร็จสูงสุด คือ แก้ว พงษ์ประยูร ที่ได้เหรียญเงินในรุ่นไลต์ฟลายเวต) พล.อ.บุญเลิศ ก็ได้ลาออกจริงตามที่ได้ให้วาจาไว้เครื่องราชย์อิสริยาภรณ์เครื่องราชย์อิสริยาภรณ์. - เครื่องราชอิสริยาภรณ์อันเป็นที่เชิดชูยิ่งช้างเผือก ชั้นมหาปรมาภรณ์ช้างเผือก (ม.ป.ช.) - พ.ศ. 2542 - เครื่องราชอิสริยาภรณ์อันมีเกียรติยศยิ่งมงกุฎไทย ชั้นมหาวชิรมงกุฎ (ม.ว.ม.)</doc>
