<doc id="152237" url="https://th.wikipedia.org/wiki?curid=152237" title="วินัย จุลละบุษปะ">วินัย จุลละบุษปะ วินัย จุลละบุษปะ (12 มิถุนายน พ.ศ. 2465 — 14 กันยายน พ.ศ. 2542) เป็นอดีตนักร้องนำวงดนตรีสุนทราภรณ์ และหัวหน้าวงดนตรีกรมประชาสัมพันธ์ และวงสังคีตสัมพันธ์ประวัติวัยต้น ประวัติ. วัยต้น. เดิมชื่อ วัฒนา จุลละบุษปะ เกิดที่บ้านข้างวัดมหรรณพาราม กรุงเทพ เป็นบุตรคนโต ใน 5 คนของ ขุนประมาณธนกิจ (ถม จุลละบุษปะ) และนางน้อม บิดารับราชการเป็นคลังจังหวัด และต้องโยกย้ายตามบิดาตั้งแต่เด็ก จนจบชั้นมัธยมที่โรงเรียนวัดราชบพิธ ญาติผู้ใหญ่เห็นว่ารักการร้องเพลง จึงฝากงานให้ที่กรมโฆษณาการ (ปัจจุบันคือ กรมประชาสัมพันธ์) และได้ใช้เวลาว่าฝึกฝนร้องเพลงกับครูเวส สุนทรจามร พร้อมกับนักร้องอีกคน คือ เพ็ญศรี พุ่มชูศรี จนได้บรรจุเป็นนักร้องกรมโฆษณาการเมื่อ พ.ศ. 2488วัยทำงาน วัยทำงาน. รับราชการอยู่ที่กรมโฆษณาการ และกรมประชาสัมพันธ์นานถึง 38 ปี โดยไม่เคยไปทำงานที่อื่นเลย รับตำแหน่งหัวหน้าวงดนตรีกรมประชาสัมพันธ์ สืบแทนครูเอื้อ สุนทรสนาน ซึ่งเกษียณอายุราชการ ตั้งแต่วันที่ 1 ตุลาคม พ.ศ. 2515 ปรากฏตัวต่อสาธารณชนด้วยเพลงแรก ทาสน้ำเงิน บนเวทีโรงภาพยนตร์โอเดียน โดยการสนับสนุนของครูเวส มีผลงานขับร้องทั้งสิ้น 219 เพลง ที่มีชื่อเสียงคือ เย็นลมว่าว แต่งโดยครูเอื้อ สุนทรสนาน และครูแก้ว อัจฉริยะกุล ในปี พ.ศ. 2495 ได้พบกับ ศรีสุดา รัชตะวรรณ ซึ่งเข้ามาเป็นนักร้องใหม่ของกรมประชาสัมพันธ์ และใช้ชีวิตคู่กันมาตั้งแต่ พ.ศ. 2499 โดยไม่มีบุตรด้วยกัน ต่อมาได้จดทะเบียนสมรส เมื่อ พ.ศ. 2533วัยเกษียณ วัยเกษียณ. หลังเกษียณอายุราชการ เมื่อ พ.ศ. 2526 วินัยและศรีสุดาได้ร่วมกันตั้งวงดนตรีชื่อว่า วงดนตรีสังคีตสัมพันธ์ โดยมีครูเสถียร ปานคง อดีตข้าราชการกรมประชาสัมพันธ์ เป็นผู้ควบคุมวง วินัย จุลละบุษปะถึงแก่กรรมเมื่อวันที่ 14 กันยายน พ.ศ. 2542 อายุ 77 ปี พิธีพระราชทานเพลิงศพ จัดขึ้น ณ เมรุวัดมกุฏกษัตริยารามราชวรวิหาร เมื่อวันอังคารที่ 14 ธันวาคม พ.ศ. 2542ผลงานเพลง ผลงานเพลง. วินัย จุลละบุษะปะ ได้ขับร้องผลงานเพลงไว้อย่างมากมายในฐานะ นักร้องนำของวงดนตรีกรมประชาสัมพันธ์และวงดนตรีสุนทราภรณ์ โดยได้รับฉายาว่า "ราชาแทงโก้" ซึ่งมาจากเพลงที่มีจังหวะแทงโก้หลายเพลงที่วินัยร้องไว้ ซึ่งผลงานเพลงที่ได้รับความนิยม เช่น - ฟอร์เฟื่องฟ้า - พรหมลิขิต - เย็นลมว่าว - พรานล่อเนื้อ - กลิ่นสไบนาง - ม่านมงคล และมีหลายผลงานเพลงที่ร้องคู่กับนักร้องท่านอื่นๆ ที่ได้รับความนิยมเช่น - ชื่นชีวิต (นำหมู่คู่ ศรีสุดา รัชตะวรรณ) - เดือนประดับใจ (คู่ ชวลีย์ ช่วงวิทย์) - ฝันหวาน (คู่ ชวลีย์ ช่วงวิทย์) - พายเรือพลอดรัก (คู่ ชวลีย์ ช่วงวิทย์) - ดวงเดือน (คู่ ชวลีย์ ช่วงวิทย์) - ลมเพ้อ (คู่ ชวลีย์ ช่วงวิทย์) เป็นต้น</doc>
