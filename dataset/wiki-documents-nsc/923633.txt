<doc id="923633" url="https://th.wikipedia.org/wiki?curid=923633" title="พระมหารัชมงคลดิลก (บุญเรือน ปุณฺณโก)">พระมหารัชมงคลดิลก (บุญเรือน ปุณฺณโก) พระมหารัชมงคลดิลก นามเดิม บุญเรือน ปิ่นเกษ ฉายา ปุณฺณโก อดีตผู้ช่วยเจ้าอาวาสวัดบวรนิเวศราชวรวิหาร และเป็นพระอภิบาลในสมเด็จพระเจ้าอยู่หัวมหาวชิราลงกรณ บดินทรเทพยวรางกูร เมื่อครั้งทรงผนวช ขณะดำรงพระอิสริยยศเป็น "สมเด็จพระบรมโอรสาธิราช สยามมกุฎราชกุมาร"ประวัติ ประวัติ. พระมหารัชมงคลดิลก มีนามเดิมว่า บุญเรือน ปิ่นเกษ เกิดเมื่อวันที่ 7 กุมภาพันธ์ พ.ศ. 2466 ที่ตำบลบางกุ้ง อำเภอบางคนที จังหวัดสมุทรสงคราม เป็นบุตรของนายเรือง กับนางช้อย ปิ่นเกษ ในเดือนกรกฎาคม พ.ศ. 2480 ได้บรรพชาเป็นสามเณร ณ วัดอมรเทพ ตำบลบางกุ้ง อำเภอบางคนที จังหวัดสมุทรสงคราม โดยมี พระอธิการจันทร์ กิตฺติสาโร วัดบ้านยาง ตำบลท่ามะขาม อำเภอเมือง จังหวัดกาญจนบุรี เป็นพระอุปัชฌาย์ ต่อมาในวันที่ 9 พฤษภาคม พ.ศ. 2487 ได้อุปสมบทเป็นพระภิกษุ ณ วัดบางคนทีนอก ตำบลกระดังงา อำเภอบางคนที จังหวัดสมุทรสงคราม โดยมีพระครูบัณฑรธรรมธาดา วัดอมรเทพ ตำบลบางกุ้ง อำเภอบางคนที จังหวัดสมุทรสงคราม เป็นพระอุปัชฌาย์ พระมหารัชมงคลดิลก สำเร็จการศึกษาชั้นประถมปีที่ 4 จากโรงเรียนทับทิมจั่นบุญมี อำเภอบางคนที จังหวัดสมุทรสงคราม และการศึกษาพระปริยัติธรรม สอบได้นักธรรมชั้นเอก ณ สำนักเรียนวัดอมรเทพ จังหวัดสมุทรสงคราม ต่อมาย้ายเข้ามาศึกษาพระปริยัติธรรมต่อ ณ สำนักวัดบวรนิเวศวิหาร สอบได้เปรียญธรรม 5 ประโยค พระมหารัชมงคลดิลก ถึงมรณภาพ เมื่อวันที่ 17 กุมภาพันธ์ พ.ศ. 2542 ด้วยอุบัติเหตุทางรถยนต์ ขณะเดินทางไปปฏิบัติศาสนกิจที่จังหวัดตราด อายุได้ 76 ปี พรรษา 55สมณศักดิ์สมณศักดิ์. - พ.ศ. 2504 เป็นพระครูสัญญาบัตรที่ พระครูพุทธมนต์ปรีชา - พ.ศ. 2512 เป็นพระราชาคณะสามัญที่ พระปัญญาภิมณฑ์มุนี - พ.ศ. 2528 เป็นพระราชาคณะชั้นราชที่ พระราชวราจารย์ วิศาลธรรมโฆษิต ยติคณิสสร บวรสังฆาราม คามวาสี - พ.ศ. 2532 เป็นพระราชาคณะชั้นเทพที่ พระเทพสารเวที ขันติสุธีร์สมณคุณ อดุลปริยัติวรากร ยติคณิสสร บวรสังฆาราม คามวาสี - 12 สิงหาคม พ.ศ. 2535 เป็นพระราชาคณะชั้นธรรมที่ พระธรรมสิริสารเวที ศรีบวรญาณโสภณ สุวินัยธรรมโกศล วิมลวชิราลังกรณาภิบาล ยติคณิสสร บวรสังฆาราม คามวาสี - 10 มิถุนายน พ.ศ. 2539 เป็นพระราชาคณะเจ้าคณะรองที่ พระมหารัชมงคลดิลก มหานายกคุณดิเรก กาญจนาภิเษกสุทธาจารย์ ปิฎกธารธรรมสมบัติ สุวัฒนากรบัณฑิต ธรรมยุตติกคณิสสร บวรสังฆาราม คามวาสีตำแหน่งหน้าที่ทางการคณะสงฆ์ ตำแหน่งหน้าที่ทางการคณะสงฆ์. พระมหารัชมงคลดิลก เคยดำรงตำแหน่งเป็นกรรมการมหาเถรสมาคม เจ้าคณะแขวงบวรนิเวศ เลขานุการสมเด็จพระสังฆราช และตำแหน่งอื่น ๆ อีกหลายตำแหน่ง นอกจากนั้น ยังเคยเป็นพระอภิบาล (พระพี่เลี้ยง) ในสมเด็จพระบรมโอรสาธิราช เจ้าฟ้ามหาวชิราลงกรณ สยามมกุฎราชกุมาร (พระยศในขณะนั้น) ในคราวทรงผนวช เสด็จประทับ ณ วัดบวรนิเวศวิหาร เมื่อปี พ.ศ. 2521</doc>
