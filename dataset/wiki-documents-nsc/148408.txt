<doc id="148408" url="https://th.wikipedia.org/wiki?curid=148408" title="อาร์เซนอลสเตเดียม">อาร์เซนอลสเตเดียม อาร์เซนอลสเตเดียม เป็นสนามฟุตบอลแห่งหนึ่งในย่านไฮบรี ลอนดอนเหนือ เป็นสนามเหย้าของสโมสรฟุตบอลอาร์เซนอลระหว่างวันที่ 6 กันยายน ค.ศ. 1913 จนถึง 7 พฤษภาคม ค.ศ. 2006 มักจะเป็นที่รู้จักกันในชื่อ ไฮบรี เนื่องจากตั้งอยู่ในย่านไฮบรี และสโมสรมักจะเรียกสนามแห่งนี้ด้วยชื่อเล่นว่า "บ้านของฟุตบอล" อาร์เซนอลสเตเดียมเริ่มสร้างในปี 1913 บนสนามพักผ่อนของวิทยาลัยท้องถิ่นแห่งหนึ่งในย่านนี้และมีการปรับปรุงใหม่ครั้งสำคัญๆถึงสองครั้ง ครั้งแรกในราวทศวรรษที่ 1930 คือการปรับปรุงอัฒจันทน์ด้านตะวันออกและตะวันตก และครั้งที่สองตอนปลายทศวรรษที่ 1980 และต้นทศวรรษที่ 1990 ตามเอกสารของ Taylor Report โดยมีการยกเลิกพื้นที่สำหรับการยืนชมเกมทั้งสองข้างสนามออกและทำเป็นที่นั่งทิ้งหมดบนอัฒจันทน์ทั้งสี่ด้าน ทำให้สนามสามารถจุผู้ชมได้น้อยลงและเนื่องจากสโมสรต้องการรายได้จากค่าผ่านประตูในแต่ละเกมการแข่งขัน อาร์เซนอลจึงได้ตัดสินใจย้ายสนามเหย้าไปอยู่ที่เอมิเรตส์สเตเดียมในปี 2006 ในปัจจุบัน ไฮบรีกำลังอยู่ระหว่างการปรับปรุงให้เป็นศูนย์รวมอะพาร์ตเมนต์โดยมีการรื้อถอนโครงสร้างของสนามส่วนใหญ่ สนามแห่งนี้ยังเคยเป็นสนามที่ใช้แข่งขันเกมระดับทีมชาติอังกฤษและเอฟเอคัพรอบรองชนะเลิศ รวมไปถึงกีฬาชกมวย, เบสบอล และคริกเก็ตอีกด้วย นอกจากนั้นยังมีสถานรถไฟใต้ดินผ่านโดยในปี ค.ศ. 1932 ได้เปลี่ยนชื่อเป็น "สถานีรถไฟใต้ดินอาร์เซนอล" อันเป็นสถานีรถไฟใต้ดินเพียงแห่งเดียวของอังกฤษที่ตั้งชื่อตามสโมสรฟุตบอล</doc>
