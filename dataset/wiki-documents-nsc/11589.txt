<doc id="11589" url="https://th.wikipedia.org/wiki?curid=11589" title="เขื่อนฮูเวอร์">เขื่อนฮูเวอร์ เขื่อนฮูเวอร์ หรือ ฮูเวอร์แดม () และรู้จักในชื่อ โบลเดอร์แดม ( - เขื่อนหินยักษ์) เป็นเขื่อนคอนกรีตรูปโค้งกึ่งถ่วงน้ำหนัก (arch-gravity dam) ในบริเวณแบล็กแคนยอนของแม่น้ำโคโลราโดบนชายแดนของรัฐแอริโซนาและรัฐเนวาดา เขื่อนสร้างขึ้นระหว่าง ค.ศ. 1931-1936 ระหว่างช่วงภาวะเศรษฐกิจตกต่ำครั้งใหญ่ และเปิดใช้งานวันที่ 30 กันยายน ค.ศ. 1935 โดยประธานาธิบดีแฟรงคลิน ดี. รูสเวลต์ การก่อสร้างเกิดจากความพยายามของคนงานมากกว่า 1,000 คน และคร่าชีวิตคนไปมากกว่า 100 คน มีข้อถกเถียงว่าชื่อเขื่อนตั้งตามประธานาธิบดีเฮอร์เบิร์ต ฮูเวอร์ ตั้งแต่ราว ค.ศ. 1900 มีการสำรวจความเป็นไปได้ที่จะรองรับเขื่อนที่ควบคุมอุทกภัย ทำการชลประทาน และผลิตไฟฟ้าพลังน้ำที่แบล็กแคนยอนและบริเวณรอบ ๆ โบลเดอร์แคนยอน ใน ค.ศ. 1928 คองเกรสอนุมัติโครงการ การประมูลเพื่อสร้างเขื่อนได้รับการสนับสนุนจากกลุ่มบริษัทเรียกว่า ซิกซ์คอมพานีส์ (Six Companies, Inc.) เริ่มสร้างเขื่อนในต้นปี ค.ศ. 1931 โครงสร้างคอนกรีตขนาดใหญ่นี้ยังไม่เคยมีการสร้างมาก่อน และเทคนิคการสร้างบางเทคนิคยังไม่ได้รับการพิสูจน์ อากาศร้อนจัดช่วงฤดูร้อนและสาธารณูปโภคที่ขาดแคลนบริเวณก่อสร้างทำให้เกิดความยากลำบาก แม้กระนั้น กลุ่มบริษัทซิกซ์คอมพานีส์ส่งมอบเขื่อนให้รัฐบาลในวันที่ 1 มีนาคม ค.ศ. 1936 เกินกำหนดเดิมถึง 2 ปี เขื่อนฮูเวอร์กักน้ำจากทะเลสาบมี้ด ซึ่งเป็นแหล่งกักเก็บน้ำที่มีปริมาตรมากที่สุดในสหรัฐอเมริกา เขื่อนตั้งอยู่บริเวณใกล้เมืองโบลเดอร์ซิตี รัฐเนวาดา เมืองที่เดิมสร้างเพื่อให้คนงานก่อสร้างเขื่อนอาศัย ราว ๆ 30 ไมล์ ทางทิศตะวันออกเฉียงใต้ของลาสเวกัส รัฐเนวาดา เครื่องจ่ายกระแสไฟฟ้าจากเขื่อนสร้างพลังงานให้สาธารณูปโภคทั้งสาธารณะและส่วนตัวในรัฐเนวาดา แอริโซนา และแคลิฟอร์เนีย เขื่อนฮูเวอร์เป็นสถานที่ท่องเที่ยวหลัก มีนักท่องเที่ยวเยี่ยมชมเกือบ 1 ล้านคนต่อปี ทางหลวงสาย 93 ตัดผ่านสันเขื่อนจนถึงเดือนตุลาคม ค.ศ. 2010 เมื่อทางเลี่ยงเขื่อนฮูเวอร์เปิดให้ใช้งาน</doc>
