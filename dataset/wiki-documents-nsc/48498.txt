<doc id="48498" url="https://th.wikipedia.org/wiki?curid=48498" title="ทีโบน (วงดนตรี)">ทีโบน (วงดนตรี) ทีโบน เป็นกลุ่มวงดนตรีสัญชาติไทยแนวเพลง เร็กเก้-สกา และเป็นกลุ่มแรก ๆ ที่บุกเบิกแนวเพลงนี้ในไทย มีเพลงที่ได้รับความรู้จักอย่างมากได้แก่ เธอเห็นท้องฟ้านั่นไหม สมาชิกของวง ทีโบน มีทั้งหมด 9 คนสมาชิกของวงสมาชิกของวง. - เจษฎา ธีระภินันท์ (แก๊ป) ร้องนำ / กีตาร์ - นครินทร์ ธีระภินันท์ (กอล์ฟ) กีตาร์ - อริญญ์ ปานพุ่ม (เล็ก) กลอง - พิรศุษม์ พัฒนะจินดารักษ์ (หนุ่ม) เพอร์คัชชัน - ณัฐพล มานิกัมปิลไล (ซันนี่) กีตาร์เบส - พิสุทธ์ ประทีปะเสน (อ้น) เทเนอร์แซกโซโฟน - ธีรัช เลาห์วีระพานิช (กุ๊ก) บาริโทนแซกโซโฟน / อัลโต้แซกโซโฟน - สฤษฎ ตันเป็นสุข (ฤษฎ) ทรัมเป็ต - ชญาณี มหาศรี (จ๋า) คีย์บอร์ดประวัติ ประวัติ. ทีโบน เริ่มต้นวงยุคแรกจากการเล่นประจำที่ร้านบลูมูน และร้านบลูยีนส์ โดยชื่อวง ‘ทีโบน’ นั้นนำมาจากป้ายชื่อยีห้อของกางเกงยีนส์ที่ แก๊ป-เจษฎา ธีระภินันท์ ออกแบบขาย ต่อมาทีโบนได้ไปแจมเล่นอะคูสติกกับ โอ๋ (ธีร์ ไชยเดช) ที่ร้านแซ็กโซโฟน ซึ่งเล่นมาจนถึงวันนี้นับเป็นเวลาร่วม 20 กว่าปีแล้ว และด้วยประโยค “สนใจมาเป็นซูปเปอร์สตาร์มั้ย?” คำชวนแบบทีเล่นทีจริงจาก จิก (ประภาส ชลศรานนท์) ที่มองเห็นความสามารถของวงนี้ และชักชวนให้ทีโบนเข้ามาอยู่ในวงการเป็นศิลปินออกเทปทำงานด้วยกัน จึงทำให้เกิด ‘ทีโบน’ ชุดแรกขึ้นมา จากอัลบั้มชุดแรกของทีโบนนั้นได้มีเพลงฮิตอย่าง ‘เธอเห็นท้องฟ้านั่นไหม’ เกิดขึ้นมาประดับวงการทำให้วงทีโบนเป็นที่รู้จักกันทั่วประเทศ ต่อมาทีโบนออกอัลบั้มชุดที่ 2 ‘คุณนายสะอาด’ และเมื่อจบอัลบั้มชุดที่ 3 ‘เล็ก ชิ้น สด’ ที่มีเพลงเพราะอย่าง ‘แรงดึงดูด’ ก็มีการเปลี่ยนแปลงเกิดขึ้น เมื่อเปิ้ล (เจ้าของเสียงร้องในเพลง ‘เธอเห็นท้องฟ้านั่นไหม’) เสียชีวิตจากอุบัติเหตุทางรถยนต์ และทีโบนก็หมดสัญญากับทางค่ายมูเซอร์ และวอร์นเนอร์ มิวสิก จึงได้ย้ายมาอยู่กับ โซนี่ มิวสิก แทน ต่อมาทีโบนทำอัลบั้มชุดที่ 4 ‘กอด’ โดยมีเพลงดังอย่าง ‘ดาวตก’ ‘กอด’ ‘กลิ่น’ และอัลบั้มชุดพิเศษเพลงอะคูสติก 5 เพลงชื่ออัลบั้ม “เบาหวาน” นั่นคือผลงานทั้งหมดของทีโบนที่เป็นสตูดิโออัลบั้มจริงๆ หลังจากออกจากค่ายโซนี่ มิวสิก ทีโบนก็มาสร้างค่ายเพลงของตัวเองในชื่อ หัวลำโพง ริดดิม แล้วออกอัลบั้มชุด ‘Live!’ กับซีดีบันทึกการแสดงสดเพียงเท่านี้ แต่สมาชิกในวงยังมีผลงานเดี่ยวของตัวเอง อาทิ แก๊ป ทีโบน กับซิงเกิล GA-PI DUBKITCHEN และ หนุ่ม ทีโบน กับซิงเกิล NUM T-BONE XXX เป็นต้น โหน่งได้ทำวงดนตรีในแนว electronic lounge music ในนาม The Photo Sticker Machine ถึงแม้ว่าสมาชิกในวงจะมีผลงานออกมา แต่วงทีโบนยังรวมตัวเล่นดนตรีกันอย่างเหนียวแน่น และเมื่อเปิดการแสดงครั้งใดวงทีโบนก็ยังได้รับการสนับสนุนจากแฟนเพลงอย่างสม่ำเสมอ ไม่เคยขาด เมื่อเดือนกันยายน พ.ศ. 2548 ทีโบนร่วมแสดงในเทศกาลดนตรีกลางแจ้ง Glastonbury ที่อังกฤษ และในกลางปี พ.ศ. 2549 ทีโบนได้ไปร่วมแสดงคอนเสิร์ตในเทศกาลดนตรี Womad ที่ประเทศสิงคโปร์ อัลบั้ม Enjoy Yourself เป็นสตูดิโออัลบั้มชุดที่ 5 ถัดจากอัลบั้มที่ 4 ถึง 8 ปี ซาวนด์มีความสดของการเป็นวงทีโบน เพลงในอัลบั้มนี้จะอัดสด และการโซโล่ทุกไลน์เป็นการอิมโพรไวส์ (improvise) โดยในปี พ.ศ. 2555 วงทีโบนได้ปล่อยอัลบั้ม Bone in da House ซึ่งเป็นสตูดิโออัลบั้มชุดที่หกซึ่งห่างหายไปถึงหกปี โดยปล่อยซิงเกิ้ล 3 อัลบั้ม หินกลิ้ง , มาลัยยอดรัก และหน้าบาน และได้ปล่อยอัลบั้มเต็มกลางเดือนกุมภาพันธ์ 2555 ซึ่งได้รับความสนใจจากแฟนเพลงจำนวนมากโดยอัลบั้มนี้ได้ร่วมงานกับโปรดิวเซอร์จากอังกฤษ Mike Pelanconi หรือ Prince Fatty และได้ตำนานเร้กเก้จากจาไมก้า Dennis Alcapone มาร่วมขับร้องในเพลง Skarit และได้ Horseman, Bubblers มาร่วมร้อง ในเพลง Big Jam อัลบั้มนี้บันทึกเสียงทั้งในประเทศไทยและอังกฤษผลงานอัลบั้มผลงาน. อัลบั้ม. - จังหวะนี้ใจดีเข้ากระดูกดำ (พ.ศ. 2535) - คุณนายสะอาด (พ.ศ. 2536) - เล็ก ชิ้น สด (พ.ศ. 2537) - กอด (พ.ศ. 2540) - Enjoy Yourself (พ.ศ. 2548) - Bone in da House  (พ.ศ. 2555)อีพีและซิงเกิลอีพีและซิงเกิล. - เบาหวาน (พ.ศ. 2541) - มนต์รักเพลงสกา (พ.ศ. 2546) - ขอบฟ้าเดียวกัน (พ.ศ. 2549)คอนเสิร์ตคอนเสิร์ต. 1. T-BONE/Alive 2. TBone เหนือเมฆ</doc>
