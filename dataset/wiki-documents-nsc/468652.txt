<doc id="468652" url="https://th.wikipedia.org/wiki?curid=468652" title="จิม มาร์แชล">จิม มาร์แชล เจมส์ ชาลส์ "จิม" มาร์แชล นักธุรกิจชาวอังกฤษ ผู้บุกเบิกการผลิตเครื่องขยายเสียงสำหรับกีตาร์ไฟฟ้า เป็นผู้ก่อตั้งบริษัทมาร์แชลแอมพลิฟิเคชัน ผู้ผลิตกีตาร์แอมพลิไฟเออร์ ตรา "มาร์แชล" ที่ได้รับความนิยมเป็นอย่างสูงในวงการดนตรีร็อก มาร์แชลได้รับการยกย่องเป็นหนึ่งในสี่ ผู้บุกเบิกเครื่องดนตรีสำหรับดนตรีร็อก ร่วมกับลีโอ เฟนเดอร์, เลส พอล และเซธ เลิฟเวอร์ มาร์แชลเป็นนักดนตรีอาชีพ ตำแหน่งมือกลองในช่วงต้นทศวรรษ 1950 ก่อนจะทำธุรกิจร้านขายเครื่องดนตรีในย่านเวสต์ลอนดอน ร้านของมาร์แชลเริ่มจากการขายกลองชุด และกีตาร์ ลูกค้าของเขาเป็นนักดนตรีที่มีชื่อเสียง เช่น ริตชี แบล็กมอร์ พีต ทาวน์เซนด์ เริ่มถามหาเครื่องขยายเสียงสำหรับกีตาร์ ที่มีขนาดใหญ่และเสียงดังกว่าเดิม มาร์แชลมองเห็นโอกาสทางธุรกิจ จึงว่าจ้างดัดลีย์ คราเวน อดีตช่างเสียงของอีเอ็มไอ ให้ทำการออกแบบเครื่องขยายเสียงรุ่นใหม่ มาร์แชลก่อตั้งบริษัท มาร์แชลแอมพลิฟิเคชัน เพื่อทำการตลาดในปี ค.ศ. 1962 สินค้าของเขาได้รับความนิยมอย่างรวดเร็ว นักดนตรีที่ใช้เครื่องขยายเสียงของมาร์แชล เช่น จิมิ เฮนดริกซ์ จิมมี เพจ อีริก แคลปตัน</doc>
