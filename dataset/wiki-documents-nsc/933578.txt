<doc id="933578" url="https://th.wikipedia.org/wiki?curid=933578" title="บีกินอะเกน (เพลงเทย์เลอร์ สวิฟต์)">บีกินอะเกน (เพลงเทย์เลอร์ สวิฟต์) "บีกินอะเกน" () เป็นเพลงที่แต่งและบันทึกเสียงโดยนักร้องนักแต่งเพลงชาวอเมริกัน เทย์เลอร์ สวิฟต์ ลงสตูดิโออัลบั้มที่สี่ เรด (2012) สวิฟต์ผลิตเพลงร่วมกับนาธาน แชปแมน และแดน ฮัฟฟ์ เดิมจำหน่ายเป็นซิงเกิลประชาสัมพันธ์ในวันที่ 25 กันยายน ค.ศ. 2012 โดยสังกัดบิกแมชีนเรเคิดส์ เพลงออกเป็นซิงเกิลที่สองจากอัลบั้มเรดในวันที่ 1 ตุลาคม ค.ศ. 2012 "บีกินอะเกน" เป็นเพลงแนวคันทรี เนื้อเพลงเล่าถึงสวิฟต์ตกหลุมรักอีกครั้ง หลังความสัมพันธ์ครั้งเก่าจบลง เพลงได้รับคำชมจากนักวิจารณ์เพลงซึ่งยกย่องการแต่งเพลงของสวิฟต์ และชื่นชมการกลับสู่แนวคันทรี เพลงมีมิวสิกวิดีโอ กำกับโดยฟิลิป แอนเดลแมน ซึ่งเคยกำกับมิวสิกวิดีโอเพลง "เซฟแอนด์ซาวด์" ของสวิฟต์มาก่อน "บีกินอะเกน" ประสบความสำเร็จเชิงพาณิชย์ และเป็นซิงเกิลติดสิบอันดับแรกเป็นเพลงที่สองจากอัลบั้มเรดในสหรัฐและแคนาดา ต่อจากซิงเกิล "วีอาร์เนเวอร์เอเวอร์เกตติงแบ็กทูเกเตอร์" เพลงเปิดตัวที่อันดับเจ็ดและสี่ตามลำดับ ซิงเกิลได้รับการรับรองระดับแพลตินัมจากสมาคมผู้ประกอบกิจการเพลงของสหรัฐอเมริกา (RIAA) "บีกินอะเกน" ได้เข้าชิงรางวัลแกรมมีสาขาเพลงคันทรียอดเยี่ยม ในงานประกาศรางวัลแกรมมี ครั้งที่ 56เบื้องหลังและการจำหน่าย เบื้องหลังและการจำหน่าย. สวิฟต์กล่าวว่าเพลง "เล่าเกี่ยวกับเมื่อคุณผ่านความสัมพันธ์แย่ ๆ มา และคุณได้ปัดฝุ่นตนเอง และออกเดตแรกหลังการเลิกราที่แย่และความเปราะบางที่เกิดขึ้นกับสิ่งเหล่านั้น" เธอแสดงตัวอย่างเพลงในรายการกูดมอร์นิงอเมริกา ในวันที่ 24 กันยายน ค.ศ. 2012 และออกจำหน่ายในไอทูนส์ในวันถัดมา เดิมเป็นซิงเกิลประชาสัมพันธ์ เพลงสี่เพลงแรกจากอัลบั้มเรดถูกปล่อยตลอดเวลาสี่สัปดาห์ก่อนจำหน่ายอัลบั้ม มีการประกาศว่าเพลงนี้เป็นซิงเกิลที่สองจากอัลบั้มเรด ซีดีซิงเกิลที่ระบุหมายเลขวางจำหน่ายในวันที่ 23 ตุลาคม ค.ศ. 2012 พิเศษในแอมะซอนดอตคอม และร้านค้าทางการของสวิฟต์</doc>
