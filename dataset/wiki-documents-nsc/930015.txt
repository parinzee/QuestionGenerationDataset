<doc id="930015" url="https://th.wikipedia.org/wiki?curid=930015" title="อันตีโปโล">อันตีโปโล นครอันตีโปโล (ตากาล็อก: Lungsod ng Antipolo) หรือ อันตีโปโลซิตี เป็นนครศูนย์กลางของจังหวัดรีซัล ประเทศฟิลิปปินส์ ในปี ค.ศ. 2015 มีประชากร 776,386 คน เป็นเมืองที่มีประชากรมากที่สุดของเขตคาลาบาร์โซน และมากเป็นอันดับที่เจ็ดของประเทศ อันตีโปโลยกฐานะจากเทศบาลมาเป็นนครในวันที่ 4 เมษายน ค.ศ. 1998 ภายใต้คำสั่งสาธารณรัฐที่ 8508 และทำพิธีเปิดศาลากลางจังหวัดหลังใหม่ในเดือนมีนาคม ค.ศ. 2009 แทนที่ศาลากลางหลังเก่าในปาซิก ซึ่งอยู่นอกอำนาจศาลจังหวัดรีซัล ภายหลังจากที่เมืองปาซิกถูกย้ายไปเมโทรมะนิลาในปี ค.ศ. 1975 ทำให้ต้องมีการย้ายศูนย์กลางจังหวัดมาที่อันตีโปโล ต่อมาในวันที่ 14 มีนาคม ค.ศ. 2011 อันตีโปโลได้รับการเสนอจากเบนิกโน อากีโนที่ 3 ให้เป็น "นครที่เป็นเมืองอย่างสูง" แต่กลับไม่เป็นผล อันตีโปโลมีชื่อเสียงในด้านการแสวงบุญ จึงได้รับสมญา "นครแห่งการแสวงบุญของฟิลิปปินส์" เมืองแห่งนี้มีรูปปั้นมารีย์ ซึ่งนำเข้าจากเม็กซิโกในปี ค.ศ. 1626 และประดิษฐานอยู่ที่อาสนวิหารอันตีโปโล ทำให้ชาวฟิลิปปินส์ส่วนใหญ่เลื่อมใสในคาทอลิก นับตั้งแต่ยุคอาณานิคมของสเปน การแสวงบุญที่สำคัญคือการทำพิธีในวันศุกร์ประเสริฐและวันที่ 1 พฤษภาคม นอกจากนี้ยังมีธรรมเนียมการให้ศีลแก่รถยนต์คันใหม่ที่โบสถ์ จะทำให้รถและผู้โดยสารปลอดภัย นครแห่งนี้อยู่ที่ระดับความสูงมากกว่าเมโทรมะนิลา จึงสามารถเห็นทิวทัศน์ที่งดงามโดยเฉพาะในตอนกลางคืน พืชผลผลิตที่สำคัญได้แก่ มะม่วงและมะม่วงหิมพานต์ ซึ่งได้รับความนิยมในหมู่นักท่องเที่ยว นอกจากนี้ยังมีอาหารท้องถิ่นอย่างซูมัน ซึ่งทำจากข้าวเหนียว สถานที่ท่องเที่ยวสำคัญ ได้แก่ อุทยานแห่งชาติฮีนูลูกังตักตัก ซึ่งได้รับความนิยมในช่วงฤดูร้อนภูมิศาสตร์ ภูมิศาสตร์. อันตีโปโลตั้งอยู่ทางตอนเหนือของจังหวัดรีซัล และอยู่บนที่ราบสูง ณ ระดับความสูง 200 เมตร ตัวเมืองมีพื้นที่ 156.68 ตารางกิโลเมตร พื้นที่ทางตอนเหนือและใต้ของเมืองเป็นป่าไม้ ตัวเมืองไม่มีทางออกสู่ทะเล มีอาณาเขตติดต่อกับเทศบาลซันมาตีโอและโรดรีกูซทางทิศเหนือ ติดกับเทศบาลตาไนย์ทางทิศตะวันออก ติดกับเทศบาลแองโกโน, ไตย์ไตย์ และเตเรซา ทางทิศใต้ และติดกับเทศบาลกาอินตา และเมืองมาริกินาในเมโทรมะนิลา ทางทิศตะวันตกประชากร ประชากร. ในปี ค.ศ. 2015 มีประชากร 776,386 คน อัตราการเติบโตอยู่ที่ร้อยละ 4.19 ซึ่งมากกว่าอัตราเฉลี่ยทั้งประเทศที่ร้อยละ 2.04 โดยประชากรในปี ค.ศ. 2007 มีมากกว่าประชากรในปี ค.ศ. 1990 ถึงสามเท่า ชาวเมืองส่วนใหญ่เป็นชาวตากาล็อก และส่วนน้อยเป็นชาวดูมากัต ซึ่งอาศัยอยู่ในบารังไกย์คาลาวิส และพื้นที่โบโซ-โบโซเก่า, ซันยซิโดร, ซันโฮเซ, และไกย์ซากัต ในบารังไกย์ซันโฮเซการศึกษา การศึกษา. แผนกการศึกษาดูแลเขตโรงเรียนในอันตีโปโล ซึ่งประกอบไปด้วยโรงเรียนรัฐบาล 65 แห่ง (ประถม 45 แห่ง, มัธยม 20 แห่ง) และโรงเรียนเอกชน 193 แห่ง มหาวิทยาลัย ได้แก่ มหาวิทยาลัยรีซัลซิสเต็ม และมหาวิทยาลัยพระแม่แห่งฟาติมา</doc>
