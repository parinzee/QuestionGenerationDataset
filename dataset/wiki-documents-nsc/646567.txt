<doc id="646567" url="https://th.wikipedia.org/wiki?curid=646567" title="แคลิฟอร์เนียเกิลส์">แคลิฟอร์เนียเกิลส์ "แคลิฟอร์เนียเกิลส์" () เป็นเพลงของนักร้องนักแต่งเพลงชาวอเมริกัน เคที เพร์รี จากสตูดิโออัลบั้มที่สาม ทีนเอจดรีม (ค.ศ. 2010) ในเพลงมีท่อนที่ร้องโดยนักร้องแร็ป สนูป ด็อกก์ ทั้งสองคนร่วมกันเขียนเพลงกับบอนนี แม็กคี มีดร.ลู้ก และแมกซ์ มาร์ติน เป็นโปรดิวเซอร์ และได้เบนนี บลังโกโปรดิวซ์ให้เพิ่มเติม เพร์รีกล่าวว่า เพลงนี้เป็นเพลงที่ตอบเนื้อเพลง "เอมไพร์สเตตออฟไมนด์" ของเจย์-ซี และอลิเชีย คียส์ เพลง "แคลิฟอร์เนียเกิลส์" เป็นเพลงแนวดิสโก้ป็อปและฟังก์ป็อป จังหวะความเร็วปานกลาง ได้อิทธิพลจากแนวเพลงนิวเวฟและอิเล็กโทรป็อป ขณะที่เนื้อเพลงเป็นบทกวีสรรเสริญมลรัฐแคลิฟอร์เนีย ที่ทั้งเพร์รี และสนูป ด็อกก์เกิดและเติบโตมา "แคลิฟอร์เนียเกิลส์" ได้รับคำวิจารณ์เชิงบวกจากนักวิจารณ์เพลง ส่วนใหญ่ตั้งชื่อให้เป็น "เพลงชาติในฤดูร้อน" (summer anthem) รวมทั้งชื่นชมการผลิตและการประสานเสียง แรกเริ่มตั้งใจจะส่งเพลงเข้ากระแสหลัก (mainstream) และคลื่นวิทยุร่วมสมัย (contemporary airplay) ในวันที่ 25 พฤษภาคม ค.ศ. 2010 เพลงเปิดตัวในวันที่ 7 พฤษภาคม ค.ศ. 2010 หลังจากมีคลิปจากอัลบั้มทีนเอจดรีมรั่วไหลทางอินเทอร์เน็ต ต่อมาเพลงได้ออกจำหน่ายในไอทูนส์ในวันที่ 11 พฤษภาคม ค.ศ. 2010 เป็นซิงเกิงเปิดตัวอัลบั้ม เพลงประสบความสำเร็จทั่วโลก ขึ้นอันดับที่หนึ่งบนชาร์ตบิลบอร์ดฮอต 100 เป็นเวลา 6 สัปดาห์ติดต่อกัน กลายเป็นซิงเกิลที่สองของเพร์รี และซิงเกิลที่สามของสนูป ด็อกก์ ที่ขึ้นอันดับหนึ่ง เพลงยังขึ้นอันดับหนึ่งในประเทศอื่น ๆ อีกมากกว่า 10 ประเทศ เช่น ออสเตรเลีย แคนาดา ไอร์แลนด์ นิวซีแลนด์ และสหราชอาณาจักร มิวสิกวิดีโอออกเผยแพร่วันที่ 15 มิถุนายน ค.ศ. 2010 แสดงเพร์รีและเหล่านักเต้นเป็นหมากของเกมกระดาน มีฉากสมมุติชื่อ "แคนดีฟอร์เนีย" เพร์รีกล่าวว่าแรงบันดาลใจให้เกิดมิวสิกวิดีโอนี้คือจิตรกรชื่อ วิล ค็อตตอน ซึ่งเป็นผู้กำกับศิลป์ให้มิวสิกวิดีโอด้วย มิวสิกวิดีโอยังได้รับอิทธิพลจากสื่ออีกมากมาย เช่น ชาร์ลี กับ โรงงานช็อกโกแลต, อลิซท่องแดนมหัศจรรย์, และเกมกระดานชื่อ แคนดีแลนด์ ในวันที่ 2 ธันวาคม ค.ศ. 2010 เพลงได้เข้าชิงรางวัลแกรมมีสาขา Best Pop Collaboration with Vocals ในปี ค.ศ. 2012 นิตยสารบิลบอร์ดจัดให้เพลงนี้อยู่อันดับที่ 1 บนรายชื่อ 30 อันดับเพลงในฤดูร้อนที่ดีที่สุดตลอดกาล (The 30 Summer Songs of All Time)</doc>
