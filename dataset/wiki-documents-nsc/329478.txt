<doc id="329478" url="https://th.wikipedia.org/wiki?curid=329478" title="แพ กี-ซ็อก">แพ กี-ซ็อก แพ กี-ซ็อก (, ฮันกึล: 배기석) เกิดเมื่อวันที่ 29 พฤษภาคม ค.ศ. 1987 ที่เมืองปูซาน ประเทศเกาหลีใต้ เป็นนักมวยสากลในรุ่นซูเปอร์ฟลายเวท (115 ปอนด์) แพเสียชีวิตจากการชกมวย ในการชกชิงแชมป์รุ่นซูเปอร์ฟลายเวทของเกาหลีใต้ที่ว่างกับจิน กี-จุน เมื่อวันที่ 17 กรกฎาคม ค.ศ. 2010 ที่ย่านเยซาน ชานโซล ด้วยการแพ้ที.เค.โอ.อย่างบอบช้ำในต้นยกที่ 8 หลังจากนั้น เขาถูกหามส่งโรงพยาบาล ที่เมืองแดจอน แต่ทว่าแพทย์สามารถยื้อชีวิตเขาไว้ได้เพียง 4 วันเท่านั้น จากนั้นเขาก็เสียชีวิตด้วยอาการเลือดคั่งในสมอง ในวันที่ 21 กรกฎาคม ด้วยวัยเพียง 23 ปี ครอบครัวของแพค่อนข้างมีปัญหาทางด้านการเงิน เขาเคยทำงานในโรงงานมาก่อน โดยต้องทำต่อเนื่องถึงวันละ 10 ชั่วโมง เพื่อหาเงินมาเลี้ยงครอบครัว ก่อนที่จะหันมาชกมวย โดยการชกในครั้งนี้เขาตั้งใจว่าจะเป็นการชกครั้งสุดท้ายก่อนที่จะแขวนนวมอย่างเป็นทางการด้วย ซึ่งนับเป็นนักมวยชาวเกาหลีใต้ที่เสียชีวิตจากการชกมวยแล้วรายที่ 3 นับจาก คิม ดุ๊กกู ในปี ค.ศ. 1982 จากการชิงแชมป์โลกรุ่นไลท์เวท ของสมาคมมวยโลก (WBA) และ โย ซัมชอย ในการชกป้องกันตำแหน่งแชมป์เงารุ่นฟลายเวท ขององค์กรมวยโลก (WBO) ในปี ค.ศ. 2008</doc>
