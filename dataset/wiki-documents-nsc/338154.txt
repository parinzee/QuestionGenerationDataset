<doc id="338154" url="https://th.wikipedia.org/wiki?curid=338154" title="การสงบศึกมอสโก">การสงบศึกมอสโก การสงบศึกมอสโกลงนามโดยฟินแลนด์ฝ่ายหนึ่ง และสหภาพโซเวียตกับสหราชอาณาจักรอีกฝ่ายหนึ่ง เมื่อวันที่ 19 กันยายน ค.ศ. 1944 ซึ่งเป็นการยุติสงครามต่อเนื่อง การสงบศึกดังกล่าวเป็นการฟื้นฟูสนธิสัญญาสันติภาพมอสโก เมื่อปี ค.ศ. 1940 โดยมีเงื่อนไขอีกหลายประการ สนธิสัญญาสันติภาพสุดท้ายระหว่างฟินแลนด์กับฝ่ายสัมพันธมิตรมีการลงนามในปารีส ค.ศ. 1947เงื่อนไข เงื่อนไข. เงื่อนไขของการสงบศึกคราวนี้คล้ายคลึงกับเงื่อนไขของสนธิสัญญาสันติภาพมอสโก เมื่อ ค.ศ. 1940: ฟินแลนด์ถูกผูกมัดให้ยกดินแดนบางส่วนของคาเรเลียและซาลลา เช่นเดียวกับเกาะทั้งหมดในอ่าวฟินแลนด์ การสงบศึกครั้งนี้ยังทำให้ฟินแลนด์เสียเพ็ตซาโมทั้งหมดให้แก่สหภาพโซเวียต นอกจากนี้ ฟินแลนด์ยังถูกบังคับให้ต้องให้สหภาพโซเวียตเช่าพอร์กคาลาเป็นเวลา 50 ปี (พื้นที่ดังกล่าวได้คืนให้แก่ฟินแลนด์ในปี ค.ศ. 1956) เงื่อนไขที่รุนแรงกว่าของการสงบศึก รวมไปถึงการที่ฟินแลนด์จะต้องจ่ายค่าปฏิกรรมสงครามในรูปของสินค้าหลายรายการแก่สหภาพโซเวียตเป็นมูลค่ากว่า 300,000,000 ดอลลาร์สหรัฐเป็นเวลา 6 ปี ฟินแลนด์ยังยินยอมที่จะรับรององค์การคอมมิวนิสต์และสั่งห้ามองค์การที่สหภาพโซเวียตมองว่าเป็นฟาสซิสต์ นอกเหนือจากนั้น สหภาพโซเวียตยังต้องการให้บุคคลซึ่งโซเวียตถือว่ามีส่วนรับผิดชอบต่อสงครามต้องมีการจับกุมและไต่สวน ซึ่งบุคคลที่เป็นที่รู้จักกันมาก ได้แก่ ริสโต รุติ การสงบศึกดังกล่าวยังบีบบังคับให้ฟินแลนด์ต้องขับไล่ทหารเยอรมันออกจากดินแดนทั้งหมด ซึ่งทำไปสู่การทัพในแลปแลนด์ต่อมา</doc>
