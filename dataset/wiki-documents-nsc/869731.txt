<doc id="869731" url="https://th.wikipedia.org/wiki?curid=869731" title="พิพิธบางลำพู">พิพิธบางลำพู พิพิธบางลำพู เป็นทั้งพิพิธภัณฑ์ ศูนย์การเรียนรู้ และห้องสมุดชุมชนของย่านบางลำพู อยู่ใกล้กับป้อมพระสุเมรุ บนถนนพระสุเมรุ ปัจจุบันอยู่ในความดูแลของสำนักทรัพย์สินมีค่าของแผ่นดิน กรมธนารักษ์ จัดสร้างขึ้นเพื่อส่งเสริมและพัฒนาชุมชนบางลำพูให้เป็นแหล่งท่องเที่ยวบริเวณเกาะรัตนโกสินทร์ และเป็นศูนย์การเรียนรู้เชิงการศึกษาวัฒนธรรมชุมชนประวัติ ประวัติ. พิพิธบางลำพู ตั้งอยู่บนพื้นที่ประมาณ 1 ไร่เศษ เดิมเป็นบ้านของพระยานรนารถภักดีศรีรัษฎากร หรือ เอม ณ มหาไชย อธิบดีกรมการคลัง ในรัชกาลพระบาทสมเด็จพระจุลจอมเกล้าเจ้าอยู่หัว ต่อมา ในปี พ.ศ. 2467 กระทรวงพาณิชย์ได้ขอใช้เป็นที่เก็บหนังสือ บัญชี สิ่งของของห้างเยอรมันและออสเตรีย จนกระทั่งปี พ.ศ. 2468 กรมตำรา กระทรวงศึกษาธิการได้ขอใช้เป็นร้านกลางสำหรับจำหน่ายแบบเรียน จึงมีการรื้อและซ่อมแซมอาคารเดิม โดยปรับปรุงอาคารด้านริมถนนพระสุเมรุ (กำแพงพระนคร) เป็นโรงพิมพ์ชั้นเดียว มีการสั่งซื้อเครื่องพิมพ์จากบริษัท บาโรว บาวน์ จำกัด มาจัดพิมพ์แบบเรียนเลข ภูมิศาสตร์ และภาษาอังกฤษ ต่อมาในปี พ.ศ. 2471 อาคารชำรุดจึงได้ทำการซ่อมแซมปรับปรุงอีกครั้ง โดยรองอำมาตย์เอกหลวงไมตรีวานิช ได้รับพระบรมราชานุญาตให้รื้อกำแพงพระนครที่ติดโรงพิมพ์ออก และในเวลาเดียวกันนั้นยังมีการปรับปรุงเรือนไม้ริมคลองทางด้านทิศตะวันออก เพื่อใช้เป็นที่เก็บกระดาษ ในปี พ.ศ. 2475 กระทรวงศึกษาธิการดำเนินการเปิดโรงเรียนช่างพิมพ์วัดสังเวช โรงเรียนสอนวิชาการพิมพ์แห่งแรกของประเทศไทย รับนักเรียนที่จบระดับมัธยมศึกษาปีที่ 4 เรียนตามหลักสูตร 3 ปี ภาคเช้ามีการสอนทฤษฎี ภาคบ่ายฝึกให้นักเรียนได้พิมพ์งานจริง โดยสร้างอาคารด้านหน้าที่ติดกับถนนพระสุเมรุเป็นอาคารคอนกรีตรูปตัวแอล (L) แบบเบาเฮ้าส์(Bauhaus) มีลักษณะเรียบง่าย บันไดภายในและพื้นเป็นไม้ บริเวณเดียวกันนั้นยังมีโรงงานของโรงเรียนซึ่งอยู่ติดกับคลองบางลำพู เป็นอาคารเรือนไม้ 2 ชั้น รูปสี่เหลี่ยมพื้นผ้า กว้าง 7 เมตร ยาว 23 เมตร และมีการสร้างซุ้มประตูคอนกรีตตรงมุมใกล้ปากซอยวัดสังเวช โดยทั้งหมดเป็นการออกแบบของพระสาโรชรัตนนิมมานก์ และควบคุมการก่อสร้างโดยหลวงวิศาลศิลปกรรม ในปี พ.ศ. 2489 โรงเรียนช่างพิมพ์วัดสังเวชต้องหยุดการสอนลงเนื่องจากมีนักเรียนเหลือน้อย และมีภาระการจ้างครูรวมถึงภาระอื่นๆ คณะกรรมการควบคุมและดำเนินการองค์การค้าคุรุสภา จึงมีมติให้เปลี่ยนจากทั้งโรงเรียนและโรงพิมพ์ มาเป็นโรงพิมพ์เพียงอย่างเดียว และเปลี่ยนมาใช้ชื่อ "โรงพิมพ์คุรุสภา" ในปี พ.ศ. 2493 รับงานพิมพ์ทั้งจากกระทรวงศึกษาธิการ และหน่วยงานราชการอื่นๆ ต่อมาได้มีการสร้างโรงพิมพ์แห่งใหม่ขึ้นที่ถนนลาดพร้าว จึงได้ยกเลิกการพิมพ์ที่โรงพิมพ์คุรุสภาโดยใช้เป็นคลังสินค้าของครุสภาเท่านั้น หลังจากหมดสัญญาเช่า พื้นที่นี้ได้ร้างลงซึ่งต่อมากรมศิลปากรได้ประกาศให้โรงพิมพ์คุรุสภาขึ้นทะเบียนเป็นโบราณสถานแห่งชาติ เมื่อวันที่ 8 พฤศจิกายน พ.ศ. 2543 และกรมธนารักษ์ก็ได้ปรับปรุงที่ราชพัสดุแห่งนี้ให้เป็นศุนย์การเรียนรู้ “พิพิธบางลำพู” ในปี พ.ศ. 2555พื้นที่จัดแสดง พื้นที่จัดแสดง. พิพิธบางลำพู แบ่งการจัดแสดงออกเป็น 2 ส่วน ตามอาคาร 2 หลัง คืออาคารปูนรูปตัวแอล (L) และอาคารเรือนไม้ 2 ชั้นอาคารปูนรูปตัวแอล (L) อาคารปูนรูปตัวแอล (L). ภายในอาคารมีการจัดแสดงนิทรรศการตามเนื้อหาประวัติศาสตร์ ออกแบบเป็นสองชั้นและแบ่งเป็นห้องนิทรรศการหมุนเวียน และนิทรรศการถาวร นิทรรศการป้อมเขตขัณฑ์แห่งกรุงรัตนโกสินทร์ ให้ความรู้เกี่ยวกับแนวกำแพงเมือง โบราณสถานท้องถิ่นบางลำพูที่มีคุณค่าทางประวัติศาสตร์ และมีความสัมพันธ์กับชุมชนมาช้านาน จนเป็นที่มาของนิทรรศการ "ป้อมเขตขัณฑ์แห่งกรุงรัตนโกสินทร์" เป็นเรื่องราวของแนวกำแพงเมืองซึ่งสร้างขึ้นในสมัยพระบาทสมเด็จพระพุทธยอดฟ้าจุฬาโลกมหาราช รัชกาลที่ 1 เป็นการเกริ่นนำให้ผู้ชมรู้จักบางลำพูในฐานะเป็นชุมชนซึ่งตั้งอยู่บนพื้นที่ประวัติศาสตร์ ตั้งแต่เริ่มสร้างกรุงรัตนโกสินทร์เป็นราชธานีแห่งใหม่ของประเทศสยาม และเป็นพื้นที่ที่ยังรักษาป้อมปราการ “ป้อมพระสุเมรุ” ไว้ได้ จากป้อมปราการ 14 ป้อม ที่ถูกรื้อทิ้งไปจนเหลือเพียง 2 ป้อมในปัจจุบัน นิทรรศการสืบสานคุณค่าธนารักษ์ จัดแสดงบทบาทหน้าที่ของกรมธนารักษ์ ที่รับผิดชอบงานทั้ง 4 ด้าน คือ การผลิตและบริหารเหรียญกษาปณ์ การดูและรักษาและจัดแสดงทรัพย์สินมีค่าของแผ่นดิน การประเมินราคาทรัพย์สินและการบริหารที่ราชพัสดุอาคารเรือนไม้ 2 ชั้น อาคารเรือนไม้ 2 ชั้น. บอกเล่าเรื่องราวและวิถีชีวิตก่อนเก่าของชาวบางลำพู สะท้อนวัฒนธรรมดั้งเดิมที่ควรค่าแก่การรักษาไว้ ผ่านนิทรรศการชุมชนบางลำพู โดยชาวชุมชนบางลำพูได้มอบสิ่งของต่างๆ อันเป็นเครื่องมือเครื่องใช้ในการประกอบอาชีพ รวมทั้งของสะสมซึ่งเป็นเอกลักษณ์ของชุมชนมาร่วมจัดแสดง และมอบชิ้นส่วนจริงของต้นลำพูต้นสุดท้าย ที่ยืนต้นตายเมื่อครั้งเกิดมหาอุทกภัย พ.ศ. 2554 มาประกอบการจัดแสดงอีกด้วย บริเวณชั้น 2 ยังประดิษฐานพระพุทธรูปซึ่งชาวชุมชนบางลำพูได้รับพระกรุณาธิคุณจากสมเด็จพระสังฆราชสกลมหาสังฆปรินายก ที่ทรงประทานพระพุทธรูปคันธารราษฎร์ บรรจุพระบรมสารีริกธาตุภายในองค์พระตรงพระอุระเบื้องซ้าย และประทานนามให้ว่า "พระพุทธบางลำพู-ประชานาถ" มีความหมายว่าที่พึ่งของชาวบางลำพู ชั้นล่างได้จำลองบรรยากาศของห้องเรียนโรงเรียนช่างพิมพ์วัดสังเวชในสมัยก่อน เพื่อเผยแพร่ความรู้ด้านประวัติศาสตร์ความเป็นมาของการพิมพ์หนังสือในประเทศไทย และมีห้องสมุดชุมชนบางลำพู ซึ่งรวบรวมหนังสือเกี่ยวกับประวัติศาสตร์บางลำพูและหนังสืออื่นๆ รวมถึงหนังสืออิเล็กทรอนิกส์ต่างๆ บริการให้แก่ประชาชนที่สนใจด้วยข้อมูลอ้างอิง ข้อมูลอ้างอิง. ٠ สำนักทรัพย์สินมีค่าของแผ่นดิน กรมธนารักษ์. พิพิธบางลำพู กรมธนารักษ์. กรุงเทพฯ: สันติศิริการพิมพ์. 2558 ٠ อรศรี ศิลปี (สัมภาษณ์) ประธานประชาคมบางลำพู วันที่ 28 มีนาคม 2561 ٠ พิมพ์ศิริ สุวรรณนาคร (สัมภาษณ์) ประธานชุมชนตรอกบ้านพานถม วันที่ 29 มีนาคม 2561</doc>
