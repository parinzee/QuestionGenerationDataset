<doc id="201075" url="https://th.wikipedia.org/wiki?curid=201075" title="เดมเลอร์ (รถยนต์)">เดมเลอร์ (รถยนต์) เดมเลอร์ (ชื่อบริษัท: Daimler Motor Company) เป็นชื่อบริษัทผลิตรถยนต์ระดับหรูของสหราชอาณาจักร มีฐานการผลิตที่เมืองโคเวนทรี ในอังกฤษ ก่อตั้งขึ้นในปี พ.ศ. 2439 บริษัทนี้เคยเป็นบริษัทลูกของ Birmingham Small Arms หรือบีเอสเอ ในปี พ.ศ. 2453 และควบรวมกิจการกันกับจากัวร์แบบเบ็ดเสร็จ ในปี พ.ศ. 2503 ทำให้จากัวร์มีสิทธิ์ในการใช้ชื่อยี่ห้อรถยนต์เดมเลอร์ตั้งแต่นั้นมา และตัวบริษัทเดมเลอร์เองได้ล้มเลิกกิจการไป คงเหลือแต่เพียงยี่ห้อเดมเลอร์ จนกระทั่งในปี พ.ศ. 2532 เมื่อจากัวร์ตกเป็นบริษัทลูกของฟอร์ด ทำให้ฟอร์ดมีสิทธิ์ในการใช้ชื่อยี่ห้อเดมเลอร์ด้วย และเมื่อฟอร์ดขายกิจการจากัวร์ให้กับทาทามอเตอร์สนั้น สิทธิในการใช้ชื่อยี่ห้อเดมเลอร์ก็ถูกขายไปพร้อมกันด้วย ตั้งแต่ พ.ศ. 2548 จะใช้ชื่อยี่ห้อเดมเลอร์กับรถเพียงรุ่นเดียวคือ เดมเลอร์ ซูเปอร์เอท (Daimler Super Eight)ที่มาของชื่อเดมเลอร์ ที่มาของชื่อเดมเลอร์. การใช้ชื่อเดมเลอร์ (Daimler) นั้นได้ใช้กับบริษัทรถยนต์สองบริษัท ซึ่งไม่มีความเกี่ยวข้องกันเลยในปัจจุบัน ประวัติความเป็นมาของทั้งสองบริษัทนั้นเริ่มต้นจาก ก็อตต์ลีบ เดมเลอร์ วิศวกรชาวเยอรมัน ซึ่งได้จดสิทธิบัตรการออกแบบเครื่องยนต์สันดาปภายใน ในช่วงปลายคริสต์ศตวรรษที่ 19, สร้างรถจักรยานยนต์คันแรกในปี พ.ศ. 2428 (สร้างร่วมกับวิลเฮล์ม มายบัค) และสร้างรถยนต์สี่ล้อคันแรกในปี พ.ศ. 2432 อันเป็นจุดเริ่มต้นของบริษัทชื่อ Daimler Motoren Gesellschaft ซึ่งได้ผลิตและจำหน่ายรถยนต์ อีกทั้งยังได้ขายสิทธิบัตรและสิทธิในการใช้การออกแบบของบริษัทให้กับบริษัทอื่น และเมื่อก็อตต์ลีบ เดมเลอร์ ได้ขายสิทธิในการใช้ชื่อเดมเลอร์ให้กับบริษัทอื่น แต่ยังคงสิทธิ์นี้ไว้กับบริษัทของตนด้วยตามเดิม ทำให้เกิดปัญหาการใช้ชื่อเดมเลอร์ซ้ำซ้อนกัน บริษัทเดมเลอร์ในเยอรมนีจึงยกเลิกการใช้ชื่อเดมเลอร์เป็นชื่อยี่ห้อรถยนต์ แล้วตั้งยี่ห้อ "เมอร์ซิเดส" ขึ้นใช้แทนในปี พ.ศ. 2445 (ภายหลังเปลี่ยนเป็นเมอร์ซิเดส-เบนซ์) สำหรับชื่อยี่ห้อเดมเลอร์นั้นยังคงมีการใช้กับรถที่ผลิตในเยอรมันจนถึงปี พ.ศ. 2451ประวัติบริษัทเดมเลอร์ของอังกฤษจุดเริ่มต้นของบริษัท ประวัติบริษัทเดมเลอร์ของอังกฤษ. จุดเริ่มต้นของบริษัท. ก็อตต์ลีบ เดมเลอร์ ขายสิทธิบัตรเครื่องยนต์ของตนในอังกฤษให้กับเฟรเดอริก ซิมม์ส (Frederick Simms) ในปี พ.ศ. 2434 ซิมม์สได้ก่อตั้งบริษัทของตนในชื่อ F R Simms & Co. ต่อมาในปี พ.ศ. 2436 ได้เปลี่ยนชื่อบริษัทเป็น Daimler Motor Syndicate Ltd และผลิตเครื่องยนต์สำหรับใช้กับเรือ ในปี พ.ศ. 2438 แฮร์รี่ เจ. ลอว์สันซื้อกิจการของซิมม์สเป็นเงิน 35,000 ปอนด์สเตอร์ลิง และเปลี่ยนชื่อบริษัทเป็น British Motor Syndicate ในปี พ.ศ. 2439 เขาก่อตั้งบริษัท Daimler Motor Company ขึ้นที่โรงงานฝ้ายที่เลิกทำการแล้วแห่งหนึ่งที่เขาซื้อมา ซึ่งตั้งอยู่ในโฟลชิลล์ (Foleshill) เมืองโคเวนทรี รถยนต์จากอังกฤษที่ใช้ชื่อเดมเลอร์คันแรกผลิตขึ้นเมื่อเดือนมกราคม พ.ศ. 2440 โดยใช้เครื่องยนต์ของแพนฮาร์ด (Panhard) และในเดือนมีนาคมปีเดียวกัน รถยนต์เดมเลอร์อังกฤษก็ได้ใช้เครื่องยนต์ของเดมเลอร์เอง บริษัทอ้างว่าในเดือนกรกฎาคมของปีนั้นเองได้ผลิตรถยนต์ขึ้น 20 คัน จึงอาจถือได้ว่าเป็นบริษัทรถยนต์อังกฤษบริษัทแรกๆ ที่มีการผลิตแบบมีสายการผลิต บริษัทเดมเลอร์นี้ได้เป็นบริษัทผู้ผลิตรถยนต์ให้กับพระราชวงศ์อังกฤษ ตั้งแต่ พ.ศ. 2441 ในปี พ.ศ. 2453 เดมเลอร์ตกเป็นบริษัทในเครือ Birmingham Small Arms Company (บีเอสเอ) ซึ่งมีการผลิตยานพาหนะสำหรับการทหารด้วย นอกเหนือจากการผลิตรถยนต์ทั่วไป ในปี พ.ศ. 2473 เดมเลอร์ซึ่งยังอยู่ในเครือบีเอสเออยู่นั้นได้เข้าครอบครอง (เทคโอเวอร์) กิจการบริษัทแลนเชสเตอร์ (Lanchester Motor Company) ซึ่งก็เป็นหนึ่งในบริษัทที่ผลิตรถยนต์ได้เป็นรายแรกๆ ของอังกฤษเช่นกัน (รถแลนเชสเตอร์คันแรกผลิตขึ้นเมื่อ พ.ศ. 2438 ก่อนหน้ารถเดมเลอร์อังกฤษ) นอกเหนือจากรถยนต์นั่งแล้ว เดมเลอร์ยังมีการผลิตรถบัสและรถบรรทุกอีกด้วย นอกจากนี้ยังมีการผลิตยานพาหนะสำหรับการทหารในช่วงสงครามโลกครั้งที่ 2 และหลังสิ้นสุดสงคราม ได้มีการผลิต Ferret armoured car (บางครั้งเรียกว่า Ferret Scout car) ซึ่งเป็นยานพาหนะสำหรับการทหารที่มีชื่อเสียงอีกรุ่นหนึ่ง ในปี พ.ศ. 2503 ชื่อยี่ห้อเดมเลอร์ตกเป็นของบริษัทจากัวร์ เมื่อทางจากัวร์ต้องการขยายกิจการของตน จึงได้เข้าเทคโอเวอร์กิจการรถยนต์เดมเลอร์ โดยในขณะนั้น รถยนต์เดมเลอร์ เอสพี250 ยังคงอยู่ในสายการผลิต ต่อมาในปี พ.ศ. 2504 เดมเลอร์เปิดตัวรถรุ่น ดีอาร์450 จนกระทั่งในปี พ.ศ. 2511 ก็ได้เปิดตัวรถยนต์เดมเลอร์ ดีเอส420 ขึ้นมาแทนที่ โดยรถรุ่นนี้เป็นรุ่นสุดท้ายที่ไม่ได้สร้างโดยการพัฒนาขึ้นมาจากรถจากัวร์ รถรุ่นนี้มีการผลิตอยู่นานจนกระทั่งยกเลิกไปในปี พ.ศ. 2535 รถเดมเลอร์รุ่นอื่นๆ ที่เกิดขึ้นภายหลังรุ่นดีเอส420 ล้วนแต่เป็นรถที่ใช้ลักษณะพื้นฐานต่างๆ ร่วมกับรถยนต์จากัวร์ แต่ก็ได้เพิ่มความหรูหรา สมรรถนะ และระดับราคา ให้อยู่ในระดับที่เหนือกว่ารถจากัวร์ เมื่อฟอร์ดเข้าเทคโอเวอร์จากัวร์ในปี พ.ศ. 2532 ฟอร์ดก็ได้รับสิทธิ์ในชื่อยี่ห้อเดมเลอร์ไปด้วย และในปี พ.ศ. 2535 เดมเลอร์หยุดการผลิตรถรุ่นดีเอส420 หลังจากที่ผลิตและขายรถรุ่นนี้มานานกว่า 20 ปี ปัจจุบันชื่อยี่ห้อรถยนต์เดมเลอร์ยังคงมีอยู่ โดยเป็นอีกยี่ห้อหนึ่งของจากัวร์ ซึ่งจะใช้ยี่ห้อเดมเลอร์เป็นยี่ห้อของรถยนต์จากัวร์ที่มีความหรูหรามากขึ้น สำหรับในสหรัฐอเมริกาจะไม่ใช้ยี่ห้อเดมเลอร์ เนื่องจากซ้ำซ้อนกันกับชื่อบริษัทเดมเลอร์ไครส์เลอร์ ซึ่งเป็นที่รู้จักในสหรัฐฯ อาจทำให้เกิดความสับสน และอาจก่อให้เกิดปัญหาในแง่ของภาพลักษณ์และการตลาดปัจจุบัน ปัจจุบัน. ในเดือนกรกฎาคม พ.ศ. 2548 หลังจากไม่มีการใช้ชื่อยี่ห้อรถยนต์เดมเลอร์มาตั้งแต่ พ.ศ. 2545 ก็ได้มีรถยนต์ยี่ห้อเดมเลอร์อีกครั้ง คือเดมเลอร์ ซูเปอร์เอท (Daimler Super Eight) ใช้เครื่องยนต์ขนาด 4.2 ลิตร V8 ซูเปอร์ชาร์จเจอร์ ให้แรงม้าสูงสุดประมาณ 400 แรงม้า และแรงบิดสูงสุด 533 นิวตัน-เมตร ที่ 3500 รอบต่อนาที และรถรุ่นนี้ใช้โครงสร้างพื้นฐานของรถจากัวร์ XJ 2008 (พ.ศ. 2546 - 2552)- พ.ศ. 2548 - 2552 จากัวร์ XJ 2008</doc>
