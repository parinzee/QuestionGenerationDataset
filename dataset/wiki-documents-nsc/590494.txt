<doc id="590494" url="https://th.wikipedia.org/wiki?curid=590494" title="โรงเรียนดรุณราษฎร์วิทยา">โรงเรียนดรุณราษฎร์วิทยา โรงเรียนดรุณราษฎร์วิทยา ก่อตั้งโดยนางคำนวณ ไชยดวง และนางจินดา ไชยดวง ทั้งสองท่านมีความเห็นว่าในอำเภอแม่สายไม่มี โรงเรียนราษฎร์มัธยมวิสามัญ เด็กที่เรียนจบชั้นประถมศึกษาปีที่ ๔ ที่มีความประสงค์จะเรียนต่อถ้าผู้ปกครองมีทุนทรัพย์ก็จะส่งไปเรียนในจังหวัด แต่ถ้าผู้ปกครองขาดทุนทรัพย์ ก็หมดโอกาสที่จะศึกษาต่อในชั้นที่สูงกว่าชั้นประถมศึกษาได้ อีกประการหนึ่งก็คือ โรงเรียนประชาบาล มีน้อยไม่เพียงพอต่อจำนวนเด็กทั้งเด็กที่มีอายุต่ำกว่าเกณฑ์ก็ไม่มีโอกาสที่จะได้เรียน บุคคลที่กล่าวนามมานี้ จึงร่วมกันสละทรัพย์ส่วนตัวเพื่อส่งเสริมการศึกษาของชาติให้รุ่งเรือง โดยปลูกสร้างอาคารเรียนขึ้นบนที่ดินส่วนตัวใกล้ตลาดเก่า ตั้งอยู่หมู่ ๑ ตำบลแม่สาย อำเภอแม่สาย จังหวัดเชียงราย และได้ยื่นคำร้องขออนุญาต ตั้งโรงเรียนราษฎร์ ในวันที่ ๑๐ มีนาคม พ.ศ. ๒๔๙๙ ตามระเบียบ แต่ได้รับอนุญาตแต่งตั้ง ในวันที่ ๑๗ พฤษภาคม พ.ศ. ๒๔๙๙ โดยใช้ชื่อว่า “ดรุณราษฎร์วิทยา” มีนายอินหล่อ สรรพศรี เป็นครูใหญ่ ต่อมาปีพ.ศ. ๒๕๐๐ ศึกษาธิการจังหวัดเชียงรายได้มาตรวจโรงเรียนและสั่งให้ย้ายสถานที่เรียน เนื่องจากสถานที่คับแคบ ดังนั้นจึงได้ย้ายโรงเรียนไปตั้งที่บ้านเวียงพาน หมู่ที่ ๖ (ปัจจุบัน คือ เลขที่ ๗ หมู่ที่ ๓ ตำบลเวียงพางคำ อำเภอแม่สาย จังหวัดเชียงราย) ซึ่งเป็นที่ดินของนางจินดา ไชยดวง โดยเริ่ม สร้างอาคารเรียน ๒ หลัง รองรับนักเรียนได้ ๓๙๔ คน ในปี ๒๕๐๒ ได้สร้างขึ้นอีก ๒ อาคารรองรับนักเรียนได้ ๔๙๘ คน ในปี ๒๕๐๕ ได้สร้างอาคารอีก ๑ หลัง ในที่ดินซึ่งได้ซื้อต่อไปอีกรวม ๓ ไร่ และได้รับบรรจุนักเรียนทั้งหมด ๖๐๐ คน ปัจจุบันโรงเรียนดรุณราษฎร์วิทยา ตั้งอยู่บนเนื้อที่ ๖ ไร่ ๒ งาน ๓๖ ตาราง เลขที่ ๗ หมู่ที่ ๓ ตำบลเวียงพางคำ อำเภอแม่สาย จังหวัดเชียงราย รหัสไปรษณีย์ ๕๗๑๓๐ หมายเลขโทรศัพท์ ๐-๕๓๗๓-๑๒๖๘ โทรสาร ๐-๕๓๖๔๐-๗๕๔ สังกัดสำนักบริหารงานคณะกรรมการส่งเสริมการศึกษาเอกชน กระทรวงศึกษาธิการ อยู่ในเขตพื้นที่การศึกษาเชียงราย เขต ๓ เปิดสอนตั้งแต่ระดับปฐมวัย ถึงระดับมัธยมศึกษาตอนต้น โดยมีนางดาราวรรณ ไชยดวง เป็นผู้รับใบอนุญาต</doc>
