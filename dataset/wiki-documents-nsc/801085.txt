<doc id="801085" url="https://th.wikipedia.org/wiki?curid=801085" title="กาเฟโอแล">กาเฟโอแล กาเฟโอแล (, , แปลว่า "กาแฟใส่นม") คือกาแฟดำที่เติมนมร้อนลงไปในอัตราส่วนเท่ากัน ต่างจากกาแฟขาวซึ่งจะเติมนมที่เย็นแล้วหรือสารทำให้ขาวชนิดอื่น ๆลักษณะ ลักษณะ. กาเฟโอแลมีหน้าตาคล้ายกับกาแฟนมของอิตาลีซึ่งเรียกว่า คัฟเฟลลัตเต () ความแตกต่างหลัก ๆ ของกาแฟทั้งสองชนิดอยู่ที่ส่วนผสมและอัตราส่วน โดยคัฟเฟลลัตเตของอิตาลีจะใช้เอสเปรสโซซึ่งชงจากเครื่องชงเอสเปรสโซโดยเฉพาะ มีอัตราส่วนระหว่างเอสเปรสโซต่อนมร้อนอยู่ระหว่าง 1:3–1:5 ด้านบนจะเห็นฟองนมซึ่งได้จากการตีนมด้วยไอน้ำ ไม่นิยมเติมน้ำตาลหรือน้ำเชื่อม ส่วนกาเฟโอแลโดยทั่วไปไม่ใช้เอสเปรสโซ แต่จะใช้กาแฟดำซึ่งชงด้วยวิธีหยดน้ำหรือวิธีต้ม ผสมกับนมที่อุ่นให้ร้อนในอัตราส่วน 1:1 อาจเติมน้ำตาลหรือน้ำเชื่อมก็ได้ รสชาติกาแฟที่ได้จึงเข้มน้อยกว่าคัฟเฟลลัตเต อย่างไรก็ตาม ในปัจจุบันกาแฟทั้งสองชนิดมักถูกเรียกปะปนกันระหว่าง "กาเฟโอแล" และ "คัฟเฟลลัตเต" แม้ว่ากาเฟโอแลที่ทำในครัวเรือนจะมาจากกาแฟดำผสมกับนมร้อน แต่กาเฟโอแลตามร้านกาแฟหลายแห่งนิยมใช้เอสเปรสโซเป็นส่วนผสม หรือบางแห่งใช้นมที่ตีจนขึ้นฟองเป็นส่วนผสม เครื่องดื่มที่ได้จึงมีหน้าตาและรสชาติไม่ต่างกับคัฟเฟลลัตเตมากนัก นอกจากนี้ ในยุโรปเหนือและสแกนดิเนเวียก็นิยมเรียกเอสเปรสโซที่ผสมนมร้อนว่า "กาเฟโอแล" มาตั้งแต่อดีต ร้านกาแฟหลายร้านจึงเสิร์ฟคัฟเฟลลัตเตในชื่อดังกล่าวตามไปด้วย ส่วนในอิตาลีก็เรียกกาแฟนมที่ชงเองอย่างง่ายในครัวเรือน (โดยไม่ใช้เครื่องชงเอสเปรสโซ) ว่า "คัฟเฟลลัตเต" เช่นกัน ชื่อ "กาเฟโอแล" และ "คัฟเฟลลัตเต" ในบางครั้งยังนำไปใช้เรียกวิธีการจัดเสิร์ฟที่แตกต่างกัน เพื่อบ่งชี้ว่าจะเสิร์ฟเครื่องดื่มกาแฟนั้น ๆ ในแบบ "ฝรั่งเศส" หรือแบบ "อิตาลี" โดยกาเฟโอแลตามธรรมเนียมดั้งเดิมจะเสิร์ฟในชามหรือถ้วยกระเบื้อง ส่วนคัฟเฟลลัตเตนิยมเสิร์ฟในถ้วยหรือแก้วกาแฟ ในสหรัฐอเมริกา โดยทั่วไปจะเสิร์ฟกาเฟโอแลในถ้วยกาแฟ แต่ร้านกาแฟบางแห่งก็เสิร์ฟในชามกระเบื้องเพื่อเน้นธรรมเนียมฝรังเศสชื่อเรียกในท้องถิ่นอื่น ชื่อเรียกในท้องถิ่นอื่น. นอกจากคัฟเฟลลัตเตของอิตาลีแล้ว ในทวีปยุโรปยังมีวัฒนธรรมการดื่มกาแฟใส่นมในลักษณะเดียวกันหรือคล้ายคลึงกับกาเฟโอแลอีก โดยมีชื่อเรียกแตกต่างกันไปตามภาษาท้องถิ่น เช่น- กาแฟอัมเย็ต (, "กาแฟกับนม") ในพื้นที่ที่ใช้ภาษากาตาลา - กาเฟกอนเลเช (, "กาแฟกับนม") ในสเปน - กาแฟกงไลตือ (, "กาแฟกับนม") ในโปรตุเกส - แตแย็ชกาเว (, "กาแฟนม") ในฮังการี - กาวาเบียวา (, "กาแฟขาว") ในโปแลนด์ - มิลช์คัฟเฟ (, "กาแฟนม") ในเยอรมนี - โกฟฟีเฟอร์เกร์ด (, "กาแฟเพี้ยน") ในเนเธอร์แลนด์และเบลเยียม ในพื้นที่ที่ใช้ภาษาฝรั่งเศสของสวิตเซอร์แลนด์ มีกาแฟนมซึ่งเป็นที่นิยมอีกรูปแบบหนึ่งคือ กาเฟร็องแวร์เซ (, "กาแฟกลับหัว") ในการเตรียมจะเทนมร้อนลงไปก่อน ตามด้วยเอสเปรสโซ ซึ่งสวนทางกับวิธีการทำกาเฟโอแลโดยทั่วไป</doc>
