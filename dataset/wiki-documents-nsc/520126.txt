<doc id="520126" url="https://th.wikipedia.org/wiki?curid=520126" title="ซูซูกิ คัลตัส">ซูซูกิ คัลตัส ซูซูกิ คัลตัส () เป็นรถยนต์นั่งขนาดเล็กมาก (Subcompact Car) ซึ่งเปิดตัวเมื่อปี พ.ศ. 2526 ในงานโตเกียวมอเตอร์โชว์ครั้งที่ 25 โดยเป็นรถที่ผลิตขึ้นมาสำหรับตลาดญี่ปุ่น และส่งออกภายในแบรนด์อื่นๆ รวมถึงใช้ชื่อ ซูซูกิ สวิฟท์ () ในบางประเทศด้วย ปัจจุบันคัลตัสเลิกผลิตในตลาดโลกแล้ว แต่ในปากีสถาน ยังมีการผลิตอยู่ ส่วนในประเทศอื่นจะนำซูซูกิ สวิฟท์มาจำหน่ายแทน คำว่า "Cultus" เป็นภาษาละตินที่แปลว่า "ดูแล" หรือ "ความรัก"รุ่นที่ 1 (พ.ศ. 2526-2531) รุ่นที่ 1 (พ.ศ. 2526-2531). ซูซูกิ คัลตัส รุ่นที่ 1 เปิดตัวเมื่อปี พ.ศ. 2526 ในประเทศญี่ปุ่น ใช้รหัส SA310 โดยใช้ระบบขับเคลื่อนล้อหน้า มีตัวถังแฮทช์แบค 3 และ 5 ประตู ระยะฐานล้อรุ่น 3 ประตูอยู่ที่ 2,245 มม. รุ่น 5 ประตูอยู่ที่ 2,345 มม. ความยาวรุ่น 3 ประตูอยู่ที่ 3,585 มม. (รุ่นส่งออกอยู่ที่ 3,670 มม.) รุ่น 5 ประตูอยู่ที่ 3,685 มม. (รุ่นส่งออกอยู่ที่ 3,770 มม.) ความกว้าง 1,530 มม. (รุ่นส่งออก 1,545 มม.) ความสูง 1,350 มม. และน้ำหนักของตัวรถอยู่ที่ 620-750 กก. มีการประกอบที่ประเทศญี่ปุ่น ,โคลอมเบีย ,เคนยา ,มาเลเซีย ,เอกวาดอร์และไทย ในประเทศไทย เปิดตัวเมื่อปี พ.ศ. 2529 โดยบริษัทซูซูกิ มอเตอร์ ประเทศไทย(สยามอินเทอร์เนชั่นแนล คอร์เปอเรชั่นในยุคนั้น) ซึ่งเป็นรถประกอบในประเทศ ใช้ชื่อในการขายว่า Suzuki SA413 และ Suzuki Cultus โดยแข่งกับโตโยต้า สตาร์เล็ท และนิสสัน มาร์ชในยุคนั้นรุ่นที่ 2 (พ.ศ. 2531-2546) รุ่นที่ 2 (พ.ศ. 2531-2546). ซูซูกิ คัลตัส รุ่นที่ 2 เปิดตัวเมื่อปี พ.ศ. 2531 เป็นรุ่นที่ตัวถังมีความหลากหลายมากขึ้น โดยมีตัวถังคอนเวอร์เทเบิล 2 ประตู แฮทช์แบค 3 ประตู แฮทช์แบค 5 ประตู และซีดาน 4 ประตู ได้มีการออกแบบให้ยาวและกว้างขึ้นกว่าเดิม มีเครื่องยนต์ 1.0 ,1.3 ,1.5 และ 1.6 ลิตร มีการประกอบที่ประเทศญี่ปุ่น ,แคนาดา ,จีน ,โคลอมเบีย ,เอกวาดอร์ ,ฮังการี ,อินเดีย ,มาเลเซีย ,ปากีสถานและไทย ปัจจุบันยังมีการประกอบอยู่ที่ปากีสถาน ในประเทศไทย เปิดตัวเมื่อช่วงปี พ.ศ. 2533-2534 โดยเข้ามาเฉพาะตัวถังซีดาน 4 ประตู เป็นรถประกอบในประเทศ ใช้ชื่อในการจำหน่ายว่า Suzuki Swift มีรุ่นเครื่องยนต์ 1.3 ลิตร ก่อนจะเลิกผลิตในปี พ.ศ. 2538 เนื่องจากมีรถรุ่นใหม่เข้ามาแทน คือ ซูซูกิ เอสทีม ()</doc>
