<doc id="114594" url="https://th.wikipedia.org/wiki?curid=114594" title="เหรียญ 2 ยูโร">เหรียญ 2 ยูโร เหรียญ 2 ยูโร เป็นเหรียญของเงินสกุลยูโร มีเส้นผ่านศูนย์กลาง 25.75 มม. น้ำหนัก 8.5 กรัม ผลิตเป็นเหรียญกษาปณ์โลหะสองสี โดยส่วนของวงแหวนเป็นวัสดุคิวโปรนิเกิล ส่วนกลางใช้วัสดุประกบกันสามชั้นได้แก่ ทองเหลืองนิเกิล, นิเกิล และทองเหลืองนิเกิล เริ่มผลิตออกใช้เป็นเงินหมุนเวียนตั้งแต่ปีพ.ศ. 2545 ในเขตยูโรโซน การออกแบบเหรียญ 2 ยูโรในแต่ละประเทศจะมีภาพด้านหลังเหมือนกัน เป็นรูปแผนที่ประเทศสมาชิกสหภาพยุโรป ซึ่งรวมถึงประเทศสมาชิกที่ไม่ได้เปลี่ยนสกุลเงินมาใช้สกุลยูโร รวมทั้งเลขบอกมูลค่าหน้าเหรียญ 2 ยูโร ส่วนภาพด้านหน้านั้นจะแตกต่างกันไปในแต่ละประเทศ เหรียญ 2 ยูโร มีสี ขนาด ลักษณะ และน้ำหนักใกล้เคียงกับเหรียญ 10 บาทของไทยมาก เครื่องขายของอัตโนมัติรุ่นเก่าจะไม่สามารถแยกความแตกต่างระหว่างเหรียญ 2 ยูโรและเหรียญดังกล่าวได้ มีผู้ลักลอบนำเหรียญจากประเทศไทยไปใช้แทนเหรียญ 2 ยูโรจำนวนมากเพราะมูลค่าต่างกันเกือบสิบเท่า นอกจากนี้ยังมีเหรียญ 1 ลีราใหม่ตุรกี, เหรียญ 0.50 มานัตอาเซอร์ไบจาน และเหรียญ 10 เปโซฟิลิปปินส์ ทีมีลักษณะ ขนาด และน้ำหนัก ใกล้เคียงกับเหรียญ 2 ยูโร</doc>
