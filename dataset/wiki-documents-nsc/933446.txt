<doc id="933446" url="https://th.wikipedia.org/wiki?curid=933446" title="สโมสรฟุตบอลมิลล์วอลล์">สโมสรฟุตบอลมิลล์วอลล์ สโมสรฟุตบอลมิลล์วอลล์ (; ) เป็นสโมสรฟุตบอลอาชีพในเบอร์มอนด์ซีย์ ลอนดอนตะวันออกเฉียงใต้ ประเทศอังกฤษ ปัจจุบันกำลังแข่งขันในแชมเปียนชิป ลีกระดับที่สองของฟุตบอลลีก ก่อตั้งในปี ค.ศ. 1885 ในชื่อ "มิลล์วอลล์โรเวอส์" และลงเล่นสนามเหย้าที่ย่านมิลล์วอลล์ในไอล์ออฟด็อกจนถึงปี ค.ศ. 1910 ต่อมาได้ย้ายไปเล่นที่ดิโอลด์เดนในย่านนิวครอสจนถึงปี ค.ศ. 1993 หลังจากนั้นก็ย้ายมาเล่นที่เดอะเดนจนถึงปัจจุบัน สัญลักษณ์ประจำสโมสรคือสิงโต ซึ่งเหมือนกับฉายา ชุดแข่งขันหลักเป็นเสื้อสีน้ำเงิน กางเกงสีขาว และถุงเท้าสีน้ำเงิน มิลล์วอลล์ลงเล่นในฟุตบอลลีกตั้งแต่ฤดูกาล 1920–21 โดยได้เลื่อนชั้น 11 ครั้ง และตกชั้น 10 ครั้ง ส่วนใหญ่จะเล่นในลีกระดับสองและสาม แต่ก็เคยเล่นในลีกสูงสุดช่วงปี ค.ศ. 1988–90 และจบอันดับที่ 10 ในเฟิสต์ดิวิชัน นับเป็นอันดับที่สูงที่สุดของประวัติศาสตร์สโมสร ในปี ค.ศ. 2004 มิลล์วอลล์เข้าถึงเอฟเอคัพ รอบชิงชนะเลิศ และได้สิทธิ์เข้าร่วมแข่งขันยูฟ่าคัพเป็นครั้งแรกในประวัติศาสตร์ สโมสรเคยเข้าถึงรอบรองชนะเลิศของเอฟเอคัพในปี 1900, 1903, 1937, 2013 และรอบก่อนรองชนะเลิศของลีกคัพในปี 1974, 1977 และ 1995 มิลลวอลล์ยังเคยคว้าแชมป์ฟุตบอลลีกกรุปคัพในปี ค.ศ. 1983 และจบอันดับรองชนะเลิศฟุตบอลลีกโทรฟีในปี ค.ศ. 1999 ในสื่อ ผู้สนับสนุนของมิลล์วอลล์มักจะมีส่วนเกี่ยวข้องกับฮูลิแกน โดยมีภาพยนตร์หลายเรื่องที่เล่าถึงความอื้อฉาวของแฟนบอล นอกจากนี้ยังมีเพลง "โนวันไลก์อัส วีดอนท์แคร์" () สโมสรมีคู่ปรับท้องถิ่นที่สำคัญอย่างเวสต์แฮมยูไนเต็ด โดยทั้งสองฝ่ายมีการทะเลาะวิวาทนับร้อยครั้งตั้งแต่ปี ค.ศ. 1899 คู่ปรับอื่น ๆ ที่สำคัญ ได้แก่ ลีดส์ยูไนเต็ด, คริสตัลพาเลซ และชาร์ลตันแอธเลติก</doc>
