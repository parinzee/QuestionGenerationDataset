<doc id="474225" url="https://th.wikipedia.org/wiki?curid=474225" title="ธัญลักษณ์ โชติพิบูลศิลป์">ธัญลักษณ์ โชติพิบูลศิลป์ จ่าอากาศโทหญิง ธัญลักษณ์ โชติพิบูลศิลป์ เป็นนักกีฬายิงปืนหญิงทีมชาติไทยประเภทปืนยาวอัดลมสตรี ปืนยาวท่านอนสตรี และปืนยาวมาตรฐานสตรี (ปืนยาว 3 ท่า) ธัญลักษณ์นับเป็นหนึ่งในนักกีฬาดาวรุ่งที่น่าจับตามองหลังจากสร้างผลงานคว้า 1 เหรียญทองจากการแข่งขันปืนยาวท่านอนสตรีประเภททีมหญิง และ 1 เหรียญเงินประเภทบุคคลในรายการเดียวกัน ในการแข่งขันกีฬาเอเชี่ยนเกมส์ ครั้งที่ 15 "โดฮาเกมส์" ณ กรุงโดฮา ประเทศกาตาร์ จากการติดทีมชาติชุดใหญ่ครั้งแรกด้วยวัยเพียง 16 ปีในขณะนั้นประวัติ ประวัติ. ธัญลักษณ์ โชติพิบูลศิลป์ ชื่อเล่น มิว เกิดวันที่ 19 พฤศจิกายน พ.ศ. 2533 เป็นบุตรสาวคนเดียวของนายณัฐวัชต์ และนางภิญญลักษณ์ โชติพิบูลศิลป์ ธัญลักษณ์เป็นชาวจังหวัดเชียงใหม่โดยกำเนิด ศึกษาชั้นประถมศึกษาถึงมัธยมศึกษาตอนต้นจากโรงเรียนเรยีนาเชลีวิทยาลัย ระดับมัธยมศึกษาตอนปลายจากโรงเรียนมงฟอร์ตวิทยาลัย สำเร็จการศึกษาระดับปริญญาตรีจากคณะรัฐศาสตร์และรัฐประศาสนศาสตร์ มหาวิทยาลัยเชียงใหม่ ขณะนี้กำลังศึกษาระดับปริญญาโท สาขาวิชาการจัดการอุตสาหกรรมการบริการและการท่องเที่ยว คณะมนุษยศาสตร์และการจัดการการท่องเที่ยว มหาวิทยาลัยกรุงเทพเข้าสู่วงการยิงปืน เข้าสู่วงการยิงปืน. ธัญลักษณ์ เข้าสู่วงการยิงปืนตั้งแต่อายุ 11 ปี จากการผลักดันของบิดามารดาที่ส่งเสริมบุตรสาวให้รักการออกกำลังกายและเล่นกีฬา โดยหัดเล่นกีฬาหลายชนิดมาก่อน ในทุก ๆ ปีที่งานกาชาดจังหวัดเชียงใหม่ ธัญลักษณ์จะเข้าไปยิงปืนอัดลมที่ซุ้มยิงปืนของทหารเสมอ จนกลายมาเป็นความหลงใหลชื่นชอบในกีฬายิงปืน บิดาจึงพาไปสมัครอบรมการยิงปืนเป็นครั้งแรกที่สนามกีฬาสมโภชเชียงใหม่ 700 ปี จากนั้นได้รับคำแนะนำให้รู้จักกับอาจารย์สุวิทย์ กาเยาว์ ผู้ฝึกสอนคนแรก ซึ่งเป็นอาจารย์จากสถาบันการพลศึกษา วิทยาเขตเชียงใหม่ โดยเริ่มจากยิงปืนสั้น และเปลี่ยนเป็นปืนยาวในภายหลัง ต่อมาได้เข้ารับการฝึกอบรมกีฬายิงปืนภาคฤดูร้อนโดยมีนายยิ่งยง มัจฉาชีพ เป็นผู้ดูแล หลังจากนั้นธัญลักษณ์ได้เข้าร่วมการแข่งขันตามรายการต่าง ๆ ก่อนที่บิดาจะควักทุนส่วนตัวส่งธัญลักษณ์เข้าแข่งขันยิงปืนระดับนานาชาติเป็นครั้งแรกตอนอายุ 12 ปี ที่สิงคโปร์ และสามารถคว้าเหรียญเงินปืนยาวประเภททีมมาได้เส้นทางยิงปืน เส้นทางยิงปืน. จากการฝึกซ้อมพัฒนาและได้รับเหรียญในการแข่งขันระดับนานาชาติ ธัญลักษณ์ได้รับสิทธิ์ให้เข้าแข่งขันยิงปืนชิงชนะเลิศแห่งเอเชียอาคเนย์ (SEASA ซีซา) ที่ฮานอย ประเทศเวียดนาม และประสบความสำเร็จคว้า 2 เหรียญทองประเภทบุคคลจากปืนยาวอัดลมสตรี และปืนยาวท่านอนสตรี ทั้งที่เป็นการแข่งขันระดับนานาชาติเพียงครั้งที่ 2 เท่านั้น ก่อนจะบินไปยังโครเอเชียเพื่อเข้าร่วมแข่งขันยิงปืนเยาวชนโลก โดยได้อันดับ 8 ประเภทบุคคล และอันดับ 4 ประเภททีม จากปืนยาวมาตรฐานสตรี (ปืนยาว 3 ท่า) ผลงานอันโดดเด่นของธัญลักษณ์ได้เข้าตาคณะกรรมการทีมยิงปืนชุดเอเชียนเกมส์ ครั้งที่ 15 ซึ่งในขณะนั้นมี พ.ต.อ.คีรีศักดิ์ ตันตินวะชัย หรือ รองฯ โอ่ง เป็นผู้จัดการทีมยิงปืน ธัญลักษณ์จึงได้เข้ามาเป็นส่วนหนึ่งของนักกีฬายิงปืนทีมชาติไทย และประสบความสำเร็จด้วยการคว้าเหรียญทองแรกของทัพนักกีฬาไทยในการแข่งขันกีฬาเอเชียนเกมส์ ครั้งที่ 15 "โดฮาเกมส์" นับเป็นเหรียญทองปืนยาวสตรีเหรียญแรกของสมาคมกีฬายิงปืนแห่งประเทศไทย ในพระบรมราชูปถัมภ์ในระดับเอเชียนเกมส์ จากการแข่งขันปืนยาวท่านอนสตรีประเภททีมหญิง (คะแนนรวม 1,767 คะแนน) ซึ่งประกอบด้วย ธัญลักษณ์ โชติพิบูลศิลป์ (591), สุภมาส วันแก้ว (590) และ ปรมาภรณ์ พงษ์เหล่าขำ (586) นอกจากนี้ผลจากในประเภทปืนยาวท่านอนบุคคลทีมหญิง ยังทำให้ธัญลักษณ์คว้าเหรียญเงินประวัติศาสตร์ให้กับวงการยิงปืนไทยได้อีกหนึ่งเหรียญ จากผลงาน 591 (99 98 98 99 99 99) คะแนน (เหรียญทอง : โอลก้า ดอฟกัน ประเทศคาซัคสถาน 591 (99 97 97 100 99 99) และเหรียญทองแดง : เจิ้นยี่ หวัง ประเทศจีน 591 (98 100 98 99 98 98)) ธัญลักษณ์สร้างผลงานในระดับกีฬาเยาวชนแห่งชาติ กีฬาแห่งชาติ และกีฬาชิงชนะเลิศแห่งประเทศไทย อีกทั้งทำผลงานระดับนานาชาติ โดยการได้อันดับ 7 ในการแข่งขันยิงปืน ISSF World Cup Rifle / Pistol ที่กรุงมิวนิก ประเทศเยอรมนี นับเป็นนักกีฬายิงปืนยาวสตรีไทยคนแรกที่เข้าถึงรอบชิงชนะเลิศในการแข่งขันเวิลด์คัพซึ่งเป็นรายการแข่งขันระดับโลก และได้โควตาไปโอลิมปิกฤดูร้อน 2008 ที่กรุงปักกิ่ง ประเทศจีน และสามารถคว้า 2 เหรียญเงิน ปี 2013 และ 1 เหรียญทอง ปี 2015 ในการแข่งขันกีฬามหาวิทยาลัยโลก ทั้งนี้ ธัญลักษณ์ได้บรรจุเข้ารับราชการในกองทัพอากาศ (ทอ.) ปัจจุบันครองยศ จ่าอากาศโทหญิง (จ.ท.หญิง) โดยมีบิดาและมารดาเป็นผู้ฝึกสอนหลักในปัจจุบันผลงานรางวัลเกียรติยศเครื่องราชอิสริยาภรณ์เครื่องราชอิสริยาภรณ์. - พ.ศ. 2553 - เครื่องราชอิสริยาภรณ์อันเป็นที่สรรเสริญยิ่งดิเรกคุณาภรณ์ ชั้นจตุตถดิเรกคุณาภรณ์</doc>
