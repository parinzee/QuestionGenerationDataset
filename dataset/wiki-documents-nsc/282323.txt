<doc id="282323" url="https://th.wikipedia.org/wiki?curid=282323" title="คูลแอนด์เดอะแก๊ง">คูลแอนด์เดอะแก๊ง คูลแอนด์เดอะแก๊ง () เป็นวงดนตรีอเมริกันแนวอาร์แอนด์บี โซล ฟังก์และดิสโก้ ก่อตั้งวงในเจอร์ซีย์ซิตี รัฐนิวเจอร์ซีย์ สหรัฐอเมริกาในปี ค.ศ. 1964 วงมียอดขายผลงานอัลบั้มมากกว่า 120 ล้านชุด สมาชิกของวงประกอบด้วย คริส แกร์ชาวอังกฤษ, พี่น้อง โรเบิร์ต เบลล์ (หรือ "Kool") ตำแหน่งเบสและโรนัลด์ เบลล์ ตำแหน่งเทเนอร์แซกโซโฟน, จอร์จ บราวน์ ตำแหน่งกลอง, โรเบิร์ต มิกเคนส์ ตำแหน่งทรัมเปต, เดนนิส โทมัส ตำแหน่งอัลโตแซกโซโฟน, เคลย์เดส ชาร์ล สมิธ ตำแหน่งกีตาร์ และริก เวสต์ฟลิด์ ตำแหน่งคีย์บอร์ด ในปี ค.ศ. 1964 โรเบิร์ตก่อตั้งวงดนตรีที่ชื่อ Jazziacs ร่วมกับเพื่อน ๆ ในสมัยไฮสคูล พวกเขาเปลี่ยนชื่อมาเป็น Kool & the Gang และได้เซ็นสัญญากับจีน เรดด์ กับสังกัดใหม่ของเขาที่ชื่อ เรดโคชเรเคิดส์ ในปี ค.ศ. 1969 มีเพลงฮิตติดชาร์ตป็อปในผลงานอัลบั้มแรก กับอัลบั้มในปี ค.ศ. 1973 ชุด Wild and Peaceful มีเพลงดังอย่าง "Jungle Boogie" และ "Hollywood Swinging" ต่อจากนั้นได้รับกระแสตอบรับที่ดีจากอัลบั้ม Light of Worlds ในปี 1974 และชุด Spirit of the Boogie ในปี 1975 ที่ถือเป็นอัลบั้มที่ประสบความสำเร็จที่สุดของวง กับซิงเกิ้ลในปี 1975 ที่ชื่อ "Summer Madness" ทำให้วงเป็นที่จับตามอง หลังจากออกอัลบั้มนี้แล้ววงได้เปลี่ยนแนวเพลงจากฟังก์มาเป็นป็อปฟังก์แทน ในปลายคริสต์ทศวรรษ 1970 ได้เปลี่ยนนักร้องนำคนใหม่เป็น เจมส์ "เจที" เทย์เลอร์ กับผลงานอัลบั้มในปี ค.ศ. 1979 ชุด Ladies' Night และในอัลบั้มในปี ค.ศ. 1980 ชุด Celebrate! ที่มีเพลงฮิตอันดับ 1 อย่างเพลง "Celebration" ได้ร่วมงานกับโปรดิวเซอร์ ยูเมียร์ ดีโอดาโต และยังมีเพลงดังในระดับนานาชาติเพลงอื่นในต้นคริสต์ทศวรรษ 1980 อย่างเช่น "Big Fun," "Get Down on It" และ "Joanna" ในอัลบั้มปี 1984 พวกเขายังมีเพลงฮิตอื่นอย่าง "Fresh" และ "Cherish"</doc>
