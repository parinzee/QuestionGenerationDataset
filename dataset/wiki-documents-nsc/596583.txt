<doc id="596583" url="https://th.wikipedia.org/wiki?curid=596583" title="เว็ดดิงมาร์ช">เว็ดดิงมาร์ช เว็ดดิงมาร์ช (Wedding march) ของเฟลิกซ์ เมนเดลโซห์น ในบันไดเสียงซี เมเจอร์ แต่งขึ้นในปี ค.ศ. 1842 เป็นส่วนหนึ่งของท่อนอินเตอร์เมซโซ ระหว่างองก์ที่ 4 และ 5 ของสวีทสำหรับประกอบละครเวทีเรื่อง ฝัน ณ คืนกลางฤดูร้อน (A Midsummer Night's Dream) ของวิลเลียม เชกสเปียร์ โดยทั่วไปมักบรรเลงด้วยออร์แกน นิยมใช้บรรเลงในงานแต่งงานแบบตะวันตก ขณะเจ้าสาวเดินทางเข้าสู่พิธี ควบคู่ไปกับเพลง ไบรดัลคอรัส จากอุปรากร โลเฮ็นกริน ของริชาร์ด วากเนอร์ และพรินซ์ออฟเดนมาร์กมาร์ช ของเจเรเมียห์ คลาร์ก เว็ดดิงมาร์ชของเมนเดลโซห์น ถูกใช้บรรเลงในงานแต่งงานครั้งแรกในปี ค.ศ. 1847 แต่มาได้รับความนิยมหลังจากพระราชพิธีอภิเษกของเจ้าหญิงวิกตอเรีย พระราชกุมารี กับเจ้าชายฟรีดริช วิลเฮล์ม นิโคเลาส์ คาร์ล มกุฎราชกุมารแห่งปรัสเซีย เมื่อวันที่ 25 มกราคม ค.ศ. 1858 เจ้าหญิงทรงเลือกเพลงนี้เนื่องจากพระราชมารดา คือ สมเด็จพระราชินีนาถวิกตอเรีย ทรงชื่นชมผลงานของเฟลิกซ์ เมนเดลโซห์น เป็นพิเศษ</doc>
