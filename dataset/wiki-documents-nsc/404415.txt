<doc id="404415" url="https://th.wikipedia.org/wiki?curid=404415" title="เนเจอร์ (วารสาร)">เนเจอร์ (วารสาร) เนเจอร์ เป็นวารสารวิชาการทางวิทยาศาสตร์ ตีพิมพ์ครั้งแรกเมื่อวันที่ 4 พฤศจิกายน ค.ศ. 1869 ได้รับการจัดอันดับเป็นวารสารวิทยาศาสตร์สหวิทยาการที่อ้างอิงมากที่สุดของโลก ตามการจัดอันดับของรายงานการอ้างอิงวารสาร ค.ศ. 2010 ฉบับวิทยาศาสตร์ วารสารวิทยาศาสตร์ส่วนใหญ่ปัจจุบันเป็นแบบเฉพาะทางอย่างสูง และเนเจอร์เป็นเพียงหนึ่งในวารสารไม่กี่ฉบับที่ยังตีพิมพ์บทความงานค้นคว้าต้นฉบับในวิทยาศาสตร์สาขาต่าง ๆ มีงานวิจัยทางวิทยาศาสตร์หลายสาขาซึ่งมีการตีพิมพ์ความก้าวหน้าใหม่ที่สำคัญและงานค้นคว้าต้นฉบับเป็นบทความหรือจดหมายในเนเจอร์ นักวิทยาศาสตร์วิจัยเป็นกลุ่มผู้อ่านสำคัญของวารสาร แต่ใจความสรุปและบทความที่เสริมเข้ามาตั้งใจให้งานสำคัญที่สุดจำนวนมากสามารถเข้าใจได้แก่นักวิทยาศาสตร์ในสาขาอื่นและสาธารณชนที่ได้รับการศึกษา ส่วนหน้าของวารสารแต่ละฉบับมีบทบรรณาธิการ ข่าวและบทความพิเศษในเรื่องซึ่งนักวิทยาศาสตร์ให้ความสนใจโดยทั่วไป รวมทั้งข่าวสารปัจจุบัน เงินทุนทางวิทยาศาสตร์ ธุรกิจ จริยธรรมทางวิทยาศาสตร์และการวิจัยการค้นพบอันยิ่งใหญ่ นอกจากนี้ยังมีส่วนว่าด้วยหนังสือและศิลปะ ส่วนที่เหลือของวารสารประกอบด้วยบทความวิจัยเป็นส่วนใหญ่ ซึ่งมักแน่นทึบและเป็นเชิงเทคนิคอย่างสูง เพราะการจำกัดความยาวบทความอย่างเข้มงวด บ่อยครั้งที่ข้อความที่ตีพิมพ์นั้นแท้จริงแล้วเป็นใจความสรุปของงานที่กำลังกล่าวถึงและรายละเอียดของงานนั้นถูกแสดงไว้เพื่อเสริมงานนั้นในเว็บไซต์ของวารสาร</doc>
