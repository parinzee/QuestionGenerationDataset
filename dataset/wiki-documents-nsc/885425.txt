<doc id="885425" url="https://th.wikipedia.org/wiki?curid=885425" title="ไอโฟน X">ไอโฟน X ไอโฟน X (X อ่านว่า "เท็น" ) เป็นสมาร์ตโฟนที่ผลิตและจัดจำหน่ายโดยบริษัทแอปเปิล เปิดตัวเมื่อวันที่ 12 กันยายน 2560 ณ หอประชุมสตีฟ จ็อบส์ ภายในแอปเปิลปาร์ค สำนักงานใหญ่แห่งใหม่ของบริษัทแอปเปิล และกำหนดวางจำหน่ายครั้งแรกในวันที่ 3 พฤศจิกายนปีเดียวกัน ในประเทศสหรัฐอเมริกา และอีก 56 ประเทศทั่วโลก ส่วนประเทศไทยวางจำหน่ายในวันที่ 24 พฤศจิกายน ปีเดียวกัน โดยเป็นสมาร์ตโฟนรุ่นฉลอง 10 ปี การเปิดตัวโทรศัพท์ไอโฟน ไอโฟน X ได้รับการวางตำแหน่งทางการตลาดให้เป็นสมาร์ตโฟนระดับสูงที่มีเทคโนโลยีอันล้ำสมัย โดยออกแบบหน้าจอให้มีขอบบาง ไม่มีปุ่มด้านหน้าของเครื่อง จอแสดงผลชนิดไดโอดเปล่งแสงสารอินทรีย์ หรือโอแอลอีดี ซึ่งใช้ชื่อทางการตลาดว่า "ซูเปอร์ เรตินา เอชดี ดิสเพลย์" ความส่องสว่างสูงสุด 625 แคนเดลาต่อตารางเมตร สำหรับกล้องหลังใช้ระบบคู่ ประกอบด้วยกล้องเลนส์มุมกว้าง ความละเอียด 12 เมกะพิกเซล f/1.8 ซึ่งประกอบด้วยชุดเลนส์หกชิ้น และกล้องเลนส์เทเล f/2.4 กล้องหลังทั้งคู่มีระบบปรับความเสถียรของภาพแบบออปติคอล หรือโอไอเอส พร้อมการพัฒนาตัวรับรู้บ่งชี้ความตื้นลึก และมีแฟลชแบบทรูโทน ส่วนกล้องหน้า "ทรูเดปธ์" มีความละเอียด 7 เมกะพิกเซล f/2.2 และมีเทคโนโลยีจดจำใบหน้า ซึ่งใช้ร่วมกับแอนิโมจิ และเฟซไอดี อันเป็นฟังก์ชันปลดล็อกเครื่อง ซึ่งแทนที่ทัชไอดีในโทรศัพท์รุ่นก่อนหน้าเส้นเวลาของไอโฟนแต่ละรุ่น</doc>
