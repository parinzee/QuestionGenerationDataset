<doc id="174668" url="https://th.wikipedia.org/wiki?curid=174668" title="อองเป๋ง">อองเป๋ง อองเป๋ง (Wang Ping) เป็นขุนพลคนหนึ่งของจ๊กก๊ก มีความเฉลียวฉลาด เดิมเป็นนายทหารของฝ่ายโจโฉในสังกัดของซิหลง ต่อมาได้สวามิภักดิ์ต่อเล่าปี่ แล้วทำงานรับใช้จ๊กก๊กถึงสมัยพระเจ้าเล่าเสี้ยน อองเป๋งเป็นนายทหารที่ขงเบ้งไว้ใจมากคนหนึ่ง มีบทบาทมากมายในการรบ ได้ติดตามขงเบ้งไปตีเบ้งเฮ็กและตีวุยก๊กหลายครั้ง ครั้งหนึ่งที่สุมาอี้ยกทัพจะตีเกเต๋ง ขงเบ้งให้ม้าเจ็กเป็นแม่ทัพใหญ่ อองเป๋งเป็นแม่ทัพรอง ยกทัพไปรักษาเกเต๋ง โดยกำชับว่าให้ตั้งค่ายที่ช่องเขา แต่เมื่อไปถึงม้าเจ๊กกลับตั้งค่ายบนยอดเขา อองเป๋งทัดทานว่าหากตั้งบนเขาจะถูกล้อมโจมตีได้ง่าย ม้าเจ็กไม่ฟังดึงดันจะไปตั้งบนเขา อองเป๋งจึงยกทัพส่วนหนึ่งไปที่ช่องเขา และก็เป็นดังคาดของอองเป๋ง สุมาอี้ได้ตัดทางน้ำและล้อมเขาไว้ อองเป๋งพยายามเข้าไปช่วย แต่เตียวคับมาสกัดไว้ จึงต้องถอยทัพกลับ ส่วนม้าเจ็กเสียทีสุมาอี้ ต้องเสียเกเต๋ง กลับไปหาขงเบ้งและถูกประหารในเวลาต่อมา หลังขงเบ้งตาย อองเป๋งยังคงรับราชการรับใช้พระเจ้าเล่าเสี้ยน จนกระทั่งป่วยเสียชีวิต</doc>
