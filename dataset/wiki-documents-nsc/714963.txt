<doc id="714963" url="https://th.wikipedia.org/wiki?curid=714963" title="เพาล์ เอร์ลิช">เพาล์ เอร์ลิช เพาล์ เอร์ลิช (; 14 มีนาคม ค.ศ. 1854 – 20 สิงหาคม ค.ศ. 1915) เป็นแพทย์และนักวิทยาศาสตร์ชาวเยอรมัน มีผลงานในด้านวิทยาภูมิคุ้มกัน โลหิตวิทยา และเคมีบำบัด เขาค้นพบวิธีก่อนหน้าการย้อมสีกรัมเพื่อจำแนกเซลล์เม็ดเลือดต่าง ๆ มีส่วนในการพัฒนาเซรุ่มและยังเป็นผู้ตั้งทฤษฎีสายโซ่ด้านข้าง (Side-chain theory) ที่ว่าด้วยระบบภูมิคุ้มกัน เพาล์ เอร์ลิช เกิดเมื่อปี ค.ศ. 1854 ที่เมืองสแชลิน (ปัจจุบันอยู่ในประเทศโปแลนด์) ในครอบครัวชาวยิว ขณะเรียนในระดับมัธยมที่โรงเรียนในเบรสเลา เขาก็สนใจในการย้อมสีเนื้อเยื่อ เอร์ลิชเรียนต่อในด้านการแพทย์ที่มหาวิทยาลัยไลพ์ซิจ หลังเรียนจบเขาไปทำงานเป็นผู้ช่วยที่ชาริเต้ ในปี ค.ศ. 1891 เอร์ลิชได้รับคำเชิญจากโรเบิร์ต คอคให้มาทำงานด้วยกันที่สถาบันโรคติดต่อแห่งเบอร์ลิน หลังจากสถาบันถูกย้ายไปที่แฟรงก์เฟิร์ต ในปี ค.ศ. 1907 เอร์ลิชก็ค้นพบ "อาร์สฟีนามีน" (Arsphenamine) ซึ่งใช้รักษาโรคซิฟิลิส ต่อมาในปี ค.ศ. 1908 เขาและอีลี เมตช์นิคอฟได้รับรางวัลโนเบลสาขาสรีรวิทยาหรือการแพทย์ จากการศึกษาค้นคว้าด้านระบบภูมิคุ้มกัน เพาล์ เอร์ลิชเสียชีวิตจากภาวะกล้ามเนื้อหัวใจตายเหตุขาดเลือด ในปี ค.ศ. 1915 ขณะมีอายุได้ 61 ปี</doc>
