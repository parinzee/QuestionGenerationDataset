<doc id="776873" url="https://th.wikipedia.org/wiki?curid=776873" title="เคลเมนส์ ฟอน เปอร์เกต์">เคลเมนส์ ฟอน เปอร์เกต์ เคลเมนส์ ปีเตอร์ ฟอน เปอร์เกต์ (; 12 พฤษภาคม ค.ศ. 1874 – 28 กุมภาพันธ์ ค.ศ. 1929) เป็นแพทย์และนักวิทยาศาสตร์ชาวออสเตรีย เกิดใกล้กรุงเวียนนา มีน้องชายชื่อกิวโด ฟอน เปอร์เกต์ ซึ่งต่อมาเป็นนักฟิสิกส์ เรียนวิชาเทววิทยาที่มหาวิทยาลัยอินส์บรุคและวิชาปรัชญาที่มหาวิทยาลัยเลอเฟิน ก่อนจะเรียนวิชาแพทย์ที่มหาวิทยาลัยกราซและฝึกงานที่คลินิกเด็กในเวียนนา ในปี ค.ศ. 1906 เปอร์เกต์พบว่าผู้ป่วยที่เคยได้รับวัคซีนโรคฝีดาษมาก่อนจะมีปฏิกิริยาตอบสนองเมื่อได้รับวัคซีนอีกครั้ง เปอร์เกต์และเบลา ชิค กุมารแพทย์ชาวฮังการี/อเมริกัน จึงคิดค้นคำว่า "allergy" (มาจากคำในกรีก allos แปลว่า "อื่น ๆ" และ ergon แปลว่า "ปฏิกิริยา") เพื่ออธิบายปฏิกิริยาดังกล่าว ต่อมาเปอร์เกต์ได้ศึกษาเชื้อโรคฝีดาษและค้นพบว่าทูเบอร์คูลิน สารที่โรเบิร์ต คอคสกัดจากแบคทีเรียที่ก่อวัณโรคในปี ค.ศ. 1890 ก่อให้เกิดปฏิกิริยาตอบสนองคล้ายกัน ชาร์ล มองตูซ์ แพทย์ชาวฝรั่งเศส ได้ศึกษาแนวคิดนี้ต่อจนค้นพบการตรวจมองตูซ์ ซึ่งเป็นการตรวจวินิจฉัยวัณโรคในปี ค.ศ. 1907 ในปี ค.ศ. 1909 เปอร์เกต์ปฏิเสธงานที่สถาบันปาสเตอร์ในปารีส ประเทศฝรั่งเศสและดำรงตำแหน่งศาสตราจารย์ที่มหาวิทยาลัยจอนส์ฮอปกินส์ในบอลทิมอร์ ประเทศสหรัฐอเมริกา ปีต่อมา เปอร์เกต์กลับมาทำงานที่เมืองเบรสเลาและเวียนนา ในปี ค.ศ. 1929 เปอร์เกต์และมารียา คริสทีน ฟอน ฮิวเซิน ภรรยากระทำอัตวินิบาตกรรม</doc>
