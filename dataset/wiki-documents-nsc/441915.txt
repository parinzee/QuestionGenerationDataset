<doc id="441915" url="https://th.wikipedia.org/wiki?curid=441915" title="วันนักบินอวกาศ">วันนักบินอวกาศ วันนักบินอวกาศ (, ) เป็นวันหยุดในรัสเซียและบางประเทศอดีตสหภาพโซเวียตอื่น ตรงกับวันที่ 12 เมษายนของทุกปี เพื่อเฉลิมฉลองการบินอวกาศครั้งแรกของมนุษย์ในวันที่ 12 เมษายน พ.ศ. 2504 โดยนักบินอวกาศโซเวียตวัย 27 ปี ยูริ กาการิน เขาได้ปฏิบัติภารกิจโคจรรอบโลกด้วยเวลา 1 ชั่วโมง 48 นาที บนยานอวกาศวอสตอค 1 วันหยุดนี้ได้รับการกำหนดขึ้นในสหภาพโซเวียตอีกหนึ่งปีให้หลัง คือ วันที่ 9 เมษายน พ.ศ. 2505 ในรัสเซียสมัยใหม่ มีการเฉลิมฉลองตามมาตรา 1.1 แห่งกฎหมาย "ว่าด้วยวันความรุ่งโรจน์ทางทหารและวันระลึกในรัสเซีย" (On the Days of Military Glory and the Commemorative Dates in Russia) เที่ยวบินของกาการินเป็นความสำเร็จฉับพลันและน่าประหลาดใจสำหรับโครงการอวกาศโซเวียต กาการินกลายเป็นวีรบุรุษประจำชาติของสหภาพโซเวียตและค่ายตะวันออก ตลอดจนบุคคลมีชื่อเสียงทั่วโลก หนังสือพิมพ์สำคัญทั่วโลกตีพิมพ์ชีวประวัติของเขาและรายละเอียดของเที่ยวบินนั้น มอสโกและนครอื่นในสหภาพโซเวียตจัดการสวนสนาม ซึ่งมีขนาดเป็นรองแต่เพียงการสวนสนามในโอกาสได้รับชัยชนะในสงครามโลกครั้งที่สองเท่านั้น กาการินได้รับเกียรติยศสูงสุดของโซเวียต คือ ชื่อเรียกวีรบุรุษแห่งสหภาพโซเวียต โดยผู้นำโซเวียต นิกิตา ครุสชอฟ วันที่ 7 เมษายน พ.ศ. 2554 สมัชชาใหญ่แห่งสหประชาชาติผ่านข้อมติประกาศให้วันที่ 12 เมษายน เป็นวันการบินอวกาศมนุษย์ระหว่างประเทศ</doc>
