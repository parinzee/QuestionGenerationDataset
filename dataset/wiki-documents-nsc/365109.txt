<doc id="365109" url="https://th.wikipedia.org/wiki?curid=365109" title="เกียรติ ศงสนันทน์">เกียรติ ศงสนันทน์ เกียรติ ศงสนันทน์ เป็นนักเขียนบทภาพยนตร์ และผู้กำกับภาพยนตร์ชาวไทย เกียรติเกิดที่กรุงเทพมหานคร จบการศึกษาจากโรงเรียนสวนกุหลาบวิทยาลัย รุ่นเดียวกับคงเดช จาตุรันต์รัศมี จากนั้นได้ศึกษาต่อสาขาวิชาออกแบบนิเทศศิลป์ คณะศิลปะและการออกแบบ มหาวิทยาลัยรังสิต และทำงานที่บริษัทโฆษณา เคยร่วมกับคงเดชกำกับภาพยนตร์สั้น เรื่อง เจ๊ง ส่งเข้าร่วมการประกวดของมูลนิธิหนังไทย ได้รับรางวัลชมเชยในปี พ.ศ. 2542 เกียรติมีผลงานเขียนบทและกำกับภาพยนตร์ จากเรื่อง สยิว ในปี พ.ศ. 2546 ซึ่งเป็นผลงานร่วมกับคงเดช จาตุรันต์รัศมี จากโครงการประกวดภาพยนตร์สั้น 'ส่งฝันสู่ฟิล์ม' ที่จัดโดยนิตยสารซีเนแมก ภาพยนตร์เรื่องนี้ได้รับรางวัล Asian Trade Winds Award - Honorable Mention จากเทศกาลภาพยนตร์นานาชาติซีแอทเทิล ประจำปี 2003 สหรัฐอเมริกา และได้รับการเสนอชื่อเข้ารับรางวัลกรังปรีซ์ จากเทศกาลภาพยนตร์นานาชาติบราติสลาวา ประจำปี 2004 ประเทศสโลวาเกีย เกียรติ ศงสนันทน์ ยังเป็นผู้ร่วมเขียนบทภาพยนตร์เรื่อง อสุจ๊าก (2550) และ ท้าชน (2552)</doc>
