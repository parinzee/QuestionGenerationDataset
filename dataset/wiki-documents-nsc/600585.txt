<doc id="600585" url="https://th.wikipedia.org/wiki?curid=600585" title="ยอด พิมพิสาร">ยอด พิมพิสาร พระคุณเจ้ายอร์ช ยอด พิมพิสาร (19 มกราคม พ.ศ. 2476 - 18 ธันวาคม 2560) บาทหลวงโรมันคาทอลิกคณะพระมหาไถ่ ชาวกรุงเทพมหานคร เคยดำรงตำแหน่งมุขนายกกิตติคุณมิสซังโรมันคาทอลิกอุดรธานีประวัติ ประวัติ. พระคุณเจ้ายอร์ช ยอด พิมพิสาร เกิดเมื่อวันที่ 19 มกราคม พ.ศ. 2476 เป็นบุตรคนโตของนายชำนิ และนางสุภา พิมพิสาร รับศีลล้างบาปและศีลกำลังที่อาสนวิหารอัสสัมชัญ เมื่อโตขึ้นได้ศึกษาที่โรงเรียนอัสสัมชัญตั้งแต่ชั้น ป. 1 จนจบชั้น ม. 6 ในระหว่างที่ศึกษาอยู่ที่นี่ บาทหลวงมอริส ยอลลี มิชชันนารีคณะมิสซังต่างประเทศแห่งกรุงปารีส ได้สนับสนุนให้เด็กชายยอดเข้าคณะนักบวชคาทอลิก และพาไปพบบาทหลวงคณะพระมหาไถ่ เด็กชายยอดจึงสนใจเข้าคณะนี้ และได้เดินทางไปศึกษาที่เซมินารีคณะพระมหาไถ่ ที่ประเทศฟิลิปปินส์ ตั้งแต่ พ.ศ. 2493-2496 แล้วย้ายไปศึกษาที่เซมินารีคณะพระมหาไถ่ที่รัฐวิสคอนซิน สหรัฐอเมริกา ตั้งแต่ปี พ.ศ. 2496-2512 ได้ปฏิญาณตนตลอดชีพเป็นนักบวชคณะพระมหาไถ่เมื่อวันที่ 2 กรกฎาคม พ.ศ. 2496 ได้รับศีลอนุกรมเป็นพันธบริกรในปี พ.ศ. 2501 และเป็นบาทหลวงในวันที่ 24 มิถุนายน ปีเดียวกัน โดยมีอัครมุขนายกอัลเบิร์ต เกรกอรี มาเยอร์ ประมุขอัครมุขมณฑลมิลวอคีในขณะนั้น เป็นผู้โปรดศีล ท่านปฏิบัติศาสนกิจที่นั่นจนถึงปี พ.ศ. 2503 จึงเดินทางกลับมาประเทศไทย เมื่อกลับถึงไทยแล้ว ท่านได้ทำหน้าที่เป็นอาจารย์ประจำเซมินารีพระมารดานิจจานุเคราะห์ ศรีราชา แล้วย้ายมาเป็นผู้ช่วยอธิการโบสถ์พระมหาไถ่ กรุงเทพฯ เป็นเวลา 3 ปี จากนั้นจึงได้รับแต่งตั้งเป็นอธิการโบสถ์ ต่อมาได้ย้ายไปเป็นอธิการโบสถ์ที่จังหวัดขอนแก่น เมื่อพระคุณเจ้าแคลเรนซ์ เจมส์ ดูฮาร์ต ลาออกจากตำแหน่งมุขนายกมิสซังโรมันคาทอลิกอุดรธานี สมเด็จพระสันตะปาปาปอลที่ 6 ได้แต่งตั้งบาทหลวงยอดสืบตำแหน่งมุขนายกแทนตั้งแต่วันที่ 2 ตุลาคม พ.ศ. 2518 ได้รับการอภิเษกเป็นมุขนายกเมื่อวันที่ 12 ธันวาคม ปีเดียวกัน พระคุณเจ้ายอดดำรงตำแหน่งมุขนายกมิสซังอุดรธานีจนถึงวันที่ 14 พฤศจิกายน พ.ศ. 2552 จึงลาเกษียณ และดำรงตำแหน่งมุขนายกกิตติคุณจวบจนปัจจุบัน นอกจากตำแหน่งมุขนายกมิสซังโรมันคาทอลิกอุดรธานีแล้ว พระคุณเจ้ายอดยังเคยดำรงตำแหน่งสำคัญหลายตำแหน่งในศาสนจักรโรมันคาทอลิกในประเทศไทย อาทิเช่น- ประธานสภาประมุขแห่งบาทหลวงโรมันคาทอลิกแห่งประเทศไทย 3 สมัย - รองประธานคณะกรรมการบริหารสหสมาคมพระคริสตธรรมในภูมิภาคเอเชียแปซิฟิก - ประธานสื่อมวลชนคาทอลิกประเทศไทย พระคุณเจ้ายอร์ช ยอด พิมพิสาร ถึงแก่มรณภาพเมื่อวันจันทร์ที่ 18 ธันวาคม 2560 เวลา 14.10 น. ณ โรงพยาบาลเอกอุดร</doc>
