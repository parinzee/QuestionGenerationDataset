<doc id="864067" url="https://th.wikipedia.org/wiki?curid=864067" title="จอห์น มอนทากิว เอิร์ลที่ 4 แห่งแซนด์วิช">จอห์น มอนทากิว เอิร์ลที่ 4 แห่งแซนด์วิช จอห์น มอนทากิว เอิร์ลที่ 4 แห่งแซนด์วิช () เป็นรัฐบุรุษชาวอังกฤษ ดำรงตำแหน่งทางทหารและตำแหน่งทางการเมืองที่สำคัญอย่าง ลอร์ดคนที่หนึ่งแห่งศาลพาณิชย์นาวี, อธิบดีกรมไปรษณีย์, รัฐมนตรีว่าการกระทรวงเหนือ อย่างไรก็ตาม ผู้คนจดจำเขามากที่สุดในฐานะที่เป็นผู้คิดค้นอาหารยอดนิยมอย่างแซนด์วิช จอห์น มอนทากิว เกิดในปี ค.ศ. 1718 เป็นบุตรของ เอ็ดเวิร์ด มอนทากิว ไวเคานต์ฮินชิงบูร์ก บิดาของเขาถึงแก่อนิจกรรมขณะเขามีอายุได้ 4 ขวบทำให้เขากลายเป็นทายาทของตระกูล และเมื่อปู่ของเขา เอิร์ลที่ 3 แห่งแซนด์วิช ถึงแก่อนิจกรรมในค.ศ. 1729 เขาก็รับสืบทอดตำแหน่งเอิร์ลแห่งแซนด์วิชต่อขณะมีอายุ 10 ขวบ เขาเข้ารับการศึกษาที่วิทยาลัยอีตันและวิทยาลัยทรินิตี เคมบริดจ์ ในปี ค.ศ. 1739 เขาได้เข้าเป็นสมาชิกสภาขุนนางจากการเข้าฝากตัวกับดยุกแห่งเบดฟอร์ด ขุนนางที่ร่ำรวยและทรงอิทธิพลมากในสภา ต่อมาในค.ศ. 1744 เขาก็เข้าดำรงตำแหน่งในรัฐบาลของเฮนรี เพแลม โดยคำเชิญของดยุกแห่งเบดฟอร์ด ในหนังสือ Tour to London ของปิแยร์-ฌ็อง โกรเล กวีท่องเที่ยวชาวฝรั่งเศส ได้กล่าวว่า ท่านลอร์ดแซนด์วิชนั้นถือเป็นนักเล่นไพ่ชั้นเซียนและเขาไม่ค่อยมีเวลาที่จะปลีกตัวจากโต๊ะพนันไปรับประทานอาหาร เขาจึงบอกกล่าวแก่คนรับใช้ให้นำเนื้อสองแผ่นที่ประกอบด้วยขนมปังสองแผ่นมาให้เขา และกลายเป็นที่ชินตาในบรรดาสหายนักพนัน ในที่สุดก็เริ่มมีคนอื่นทำตามโดยมักจะสั่งว่า "เอาเหมือนกับแซนด์วิช!" ในที่สุดประโยคก็ถูกกร่อนเหลือเพียง "แซนด์วิช"</doc>
