<doc id="144912" url="https://th.wikipedia.org/wiki?curid=144912" title="เทศบาลนครเจ้าพระยาสุรศักดิ์">เทศบาลนครเจ้าพระยาสุรศักดิ์ เทศบาลนครเจ้าพระยาสุรศักดิ์ เป็นเทศบาลนครแห่งหนึ่งที่ตั้งอยู่ในเขตอำเภอศรีราชา จังหวัดชลบุรี เป็นเมืองอุตสาหกรรมที่สำคัญของพื้นที่ริมฝั่งอ่าวไทย ในภาคตะวันออกของประเทศไทย และยังเป็นเมืองเศรษฐกิจอีกเมืองหนึ่งของจังหวัดชลบุรีอีกด้วยประวัติ ประวัติ. เทศบาลนครเจ้าพระยาสุรศักดิ์เดิมมีฐานะเป็น สุขาภิบาลอ่าวอุดม จัดตั้งขึ้นในปี พ.ศ. 2510 ต่อมาได้รับการจัดตั้งเป็น เทศบาลตำบลอ่าวอุดม ตามพระราชบัญญัติเปลี่ยนแปลงฐานะสุขาภิบาลเป็นเทศบาล พ.ศ. 2542 ประกาศในราชกิจจานุเบกษา เล่มที่ 116 ตอนที่ 9 ก ลงวันที่ 24 กุมภาพันธ์ พ.ศ. 2542 และมีผลบังคับใช้ตั้งแต่วันที่ 25 พฤษภาคม ปีเดียวกัน แต่เนื่องจากในความเป็นจริงนั้น พื้นที่อ่าวอุดมได้ถูกโอนไปอยู่ในเขตเทศบาลตำบลแหลมฉบัง (ปัจจุบันคือเทศบาลนครแหลมฉบัง) ที่จัดตั้งขึ้นตามพระราชกฤษฎีกาจัดตั้งเทศบาลตำบลแหลมฉบัง พ.ศ. 2534 โดยมีพื้นที่แยกออกไปจากสุขาภิบาลอ่าวอุดมเป็นจำนวน 72.56 ตารางกิโลเมตร รวม 4 ตำบล 19 หมู่บ้าน ซึ่งอาจทำให้เกิดความสับสน ในปี พ.ศ. 2545 จึงมีพระราชกฤษฎีกาเปลี่ยนชื่อเทศบาลโดยใช้ชื่อว่า เทศบาลตำบลเจ้าพระยาสุรศักดิ์ เพื่อเป็นการระลึกถึงเจ้าพระยาสุรศักดิ์มนตรี ผู้บุกเบิกและสร้างความเจริญให้กับอำเภอศรีราชา ในวันที่ 31 มกราคม พ.ศ. 2556 กระทรวงมหาดไทยได้ออกประกาศเปลี่ยนแปลงเขตเทศบาลตำบลเจ้าพระยาสุรศักดิ์ โดยตัดท้องที่หมู่ที่ 6 บ้านโค้งดารา, หมู่ที่ 7 บ้านเนินแสนสุข, หมู่ที่ 8 บ้านหินกอง และหมู่ที่ 11 บ้านหนองเลง (บางส่วน) ของตำบลหนองขาม ให้ไปเป็นพื้นที่ขององค์การบริหารส่วนตำบลหนองขามที่ตั้งอยู่ทางทิศเหนือ เพื่อแก้ไขปัญหาพื้นที่ทับซ้อนที่มีมาตั้งแต่ครั้งที่ยังเป็นสุขาภิบาลอ่าวอุดม และเพื่อประโยชน์ในการจัดบริการสาธารณะ ส่งผลให้เขตเทศบาลมีพื้นที่ลดลงจากเดิม 306.44 ตารางกิโลเมตร เหลือ 276.98 ตารางกิโลเมตร จากนั้นในวันที่ 9 เมษายน กระทรวงมหาดไทยก็ได้ประกาศเปลี่ยนแปลงฐานะเทศบาลตำบลเจ้าพระยาสุรศักดิ์เป็น เทศบาลนครเจ้าพระยาสุรศักดิ์ โดยให้มีผลตั้งแต่วันที่ 1 พฤษภาคม ปีเดียวกันพื้นที่และอาณาเขต พื้นที่และอาณาเขต. เทศบาลนครเจ้าพระยาสุรศักดิ์ตั้งอยู่ในเขตอำเภอศรีราชา จังหวัดชลบุรี อยู่ห่างจากกรุงเทพมหานครประมาณ 111 กิโลเมตร และห่างจากเทศบาลเมืองชลบุรีเป็นระยะทางประมาณ 24 กิโลเมตร มีพื้นที่รวมทั้งสิ้น 276.98 ตารางกิโลเมตร ครอบคลุมพื้นที่รวม 5 ตำบล- อาณาเขตติดต่อ - ทิศเหนือ ติดต่อกับเขตองค์การบริหารส่วนตำบลบางพระ, เขตองค์การบริหารส่วนตำบลหนองขาม (อำเภอศรีราชา) และเขตองค์การบริหารส่วนตำบลคลองกิ่ว (อำเภอบ้านบึง) - ทิศตะวันออก ติดต่อกับเขตองค์การบริหารส่วนตำบลเขาคันทรง และเขตองค์การบริหารส่วนตำบลบ่อวิน (อำเภอศรีราชา) - ทิศใต้ ติดต่อกับเขตเทศบาลตำบลตะเคียนเตี้ย (อำเภอบางละมุง) - ทิศตะวันตก ติดต่อกับเขตเทศบาลนครแหลมฉบัง, อ่าวไทย และเขตเทศบาลเมืองศรีราชา (อำเภอศรีราชา)- ครอบคลุมพื้นที่ - ตำบลบ่อวิน ประกอบด้วยหมู่ที่ 1, 2, 5, 8 และ 3, 6 (บางส่วน) - ตำบลหนองขาม ประกอบด้วยหมู่ที่ 1, 2, 3, 4, 5, 9, 10 และ 11 (บางส่วน) - ตำบลสุรศักดิ์ ประกอบด้วยหมู่ที่ 1, 2, 4, 5, 6, 7, 8, 10 และ 3, 9 (บางส่วน) - ตำบลบึง ประกอบด้วยหมู่ที่ 2, 3, 4, 6, 7, 8 และ 1, 5, 9 (บางส่วน) - ตำบลเขาคันทรง ประกอบด้วยหมู่ที่ 1, 2, 3, 6 และ 10 (บางส่วน)ประชากร ประชากร. ประชากรในเทศบาลนครเจ้าพระยาสุรศักดิ์ ณ วันที่ 31 ตุลาคม พ.ศ. 2560 มีจำนวน 132,172 คน (ไม่รวมจำนวนประชากรในท้องที่ที่ได้โอนให้กับองค์การบริหารส่วนตำบลหนองขามแล้ว)- การศึกษา - โรงเรียนดาราสมุทร - โรงเรียนเซนต์ปอลคอนแวนต์ - โรงเรียนอัสสัมชัญศรีราชา - โรงเรียนวัดจุกกะเฌอ (พินิจ เริ่มอำรุง)การคมนาคมการคมนาคม. - ทางบก - ทางหลวงแผ่นดินหมายเลข 3 หรือ สายสุขุมวิท–บางนา–ตราด - ทางหลวงแผ่นดินหมายเลข 331 หรือ สายฉะเชิงเทรา–สัตหีบ - ทางหลวงแผ่นดินหมายเลข 3241 เชื่อมทางหลวงแผ่นดินหมายเลข 331–สุขุมวิท - มอเตอร์เวย์ (ทางหลวงแผ่นดินหมายเลข 7) และมีถนนภายในเขตเทศบาลที่ได้จัดสร้างขึ้นโดยงบประมาณของเทศบาล จำนวน 865 สาย</doc>
