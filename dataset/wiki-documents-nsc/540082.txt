<doc id="540082" url="https://th.wikipedia.org/wiki?curid=540082" title="อาสนวิหารเซอแนซ">อาสนวิหารเซอแนซ อาสนวิหารเซอแนซ () เรียกชื่อเต็มว่า อาสนวิหารแม่พระรับเกียรติยกขึ้นสวรรค์แห่งเซอแนซ () ในปัจจุบันมีฐานะเป็นโบสถ์ประจำเขตแพริช นิกายโรมันคาทอลิก ในอดีตเคยมีฐานะเป็นอาสนวิหารประจำมุขมณฑลเซอแนซซึ่งต่อมาได้ถูกยุบลงเป็นส่วนหนึ่งของมุขมณฑลดีญตั้งแต่ปี ค.ศ. 1801 เป็นต้นมา (ตามความตกลง ค.ศ. 1801) ตั้งอยู่ที่เมืองเซอแนซ จังหวัดอาลป์-เดอ-โอต-พรอว็องส์ ในแคว้นพรอว็องซาลป์โกตดาซูร์ ประเทศฝรั่งเศส สร้างขึ้นเพื่อเป็นเกียรติแก่พระแม่มารีรับเกียรติยกขึ้นสวรรค์ อาสนวิหารแห่งนี้ได้ขึ้นทะเบียนเป็นอนุสรณ์สถานทางประวัติศาสตร์เมื่อปี ค.ศ. 1910ประวัติ ประวัติ. อาสนวิหารแห่งนี้ได้รับการสร้างขึ้นในสถาปัตยกรรมโรมาเนสก์แบบพรอว็องส์ ในสมัยคริสต์ศตวรรษที่ 12 และ 13 โดยสร้างบนสถานที่เดิมของโบสถ์หลายแห่งที่เคยสร้างมาก่อนในสมัยโบราณ การก่อสร้างนั้นเริ่มในปี ค.ศ. 1176 สันนิษฐานว่าเป็นสมัยการปกครองของมุขนายกปง โดยเริ่มจากบริเวณฝั่งมุขโค้งแล้วตามด้วยบริเวณกลางโบสถ์ในสมัยคริสต์ศตวรรษที่ 13 และได้รับการเสกขึ้นเป็นอาสนวิหารเมื่อวันที่ 22 ตุลาคม ค.ศ. 1246 โดยมุขนายกกีโยมที่ 3 ต่อมาในยุคสมัยของสงครามศาสนาของฝรั่งเศส หอนาฬิกาได้ถูกทำลายลงในปี ค.ศ. 1569 โดยกองทัพฝ่ายโปรเตสแตนต์ซึ่งนำโดยอ็องตวน เดอ โมว็อง ซึ่งได้เข้าบุกทำลายอาสนวิหารภายหลังจากชัยชนะที่เมืองกัสแตลาน บริเวณมุขทางเข้าหลักได้ถูกทำลาย รวมทั้งเครื่องตกแต่ง สมบัติ และอุปกรณ์พิธีต่าง ๆ ได้ถูกเผาทำลายภายในอาสนวิหารจนหมดสิ้น นอกจากนี้ บริเวณวิหารคด และอาคารที่พักสงฆ์ก็ได้ถูกทำลายลงในช่วงนี้ด้วย มุขนายกฌ็องที่ 3 แห่งโกลส เดอ มงชี ได้เริ่มโครงการบูรณะทันทีตั้งแต่ปี ค.ศ. 1572 โดยมีการติดตั้งโครงหลังคาใหม่สำหรับคลุมเพดานและลดการรั่วซึมของน้ำฝน ต่อมาในปี ค.ศ. 1684 ได้มีการซ่อมแซมบางส่วนเพิ่มเติมโดยพบหลักฐานการจ่ายเงินให้ฌ็อง-บาติสต์ และฟร็องซัว อิสนาร์ ผู้รับเหมาชาวเมืองเซอแนซ ส่วนหอระฆังนั้นถูกสร้างขึ้นใหม่ในปี ค.ศ. 1713 มุขนายกอามา เดอ ว็อลกซ์ ได้มีโครงการที่จะบูรณะอาสนวิหารครั้งใหญ่ แต่เนื่องจากเขาได้มรณภาพลง จึงทำให้โครงการนี้ยุบไปโดยปริยาย ต่อมาในปี ค.ศ. 1790 ได้มีการยุบมุขมณฑล และลดฐานะของอาสนวิหารเป็นเพียงโบสถ์ประจำแพริช ซึ่งมีผลเป็นทางการตามความตกลง ค.ศ. 1801</doc>
