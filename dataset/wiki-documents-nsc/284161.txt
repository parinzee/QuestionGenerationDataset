<doc id="284161" url="https://th.wikipedia.org/wiki?curid=284161" title="ทรงวิทย์ จิรโศภิน">ทรงวิทย์ จิรโศภิน ทรงวิทย์ จิรโศภิน นักแสดง และพิธีกรรายการโทรทัศน์ มีชื่อเสียงในฐานะพิธีกรประจำรายการ ตามไปดู ที่เผยแพร่ทางช่อง 9 ติดต่อกันเป็นเวลาหลายปี เป็นที่รู้จักในฉายา "หมอซ้ง" ซึ่งมาจากบทบาทการแสดงภาพยนตร์เรื่อง หมอซ้ง ในปี พ.ศ. 2522 เคยเป็นผู้บริหารบริษัท แกรมมี่ โซเชี่ยลวิชั่น ในเครือจีเอ็มเอ็ม แกรมมี่ ก่อนจะลาออกเมื่อ พ.ศ. 2541 ปัจจุบันทรงวิทย์เป็นผู้บริหารบริษัท มีเดีย ออฟ มีเดียส์ ผู้ผลิตรายการโทรทัศน์ ทรงวิทย์เข้าสู่วงการแสดงจากภาพยนตร์รัก-ตลกเรื่อง รักทะเล้น ในปี พ.ศ. 2521 ตามด้วย ปริญญาครึ่งใบ และ หมอซ้ง ทั้งสามเรื่องล้วนแสดงนำคู่กับอำภา ภูษิต โดยเฉพาะเรื่องหลังสุด ที่รับบทเป็นนายแพทย์ชื่อ "ซ้ง" ประสบความสำเร็จจนทำให้ตัวเองเป็นที่รู้จักในชื่อ "หมอซ้ง" จากนั้นได้ทำงานกับเจเอสแอล และได้รับการชักชวนจากบุษบา ดาวเรือง เริ่มงานเป็นพิธีกรรายการตามไปดู ของแกรมมี่ เอนเตอร์เทนเม้นท์ เป็นรายการแนะนำสถานที่แปลกๆ ทั่วไทย ออกอากาศช่วงเวลาบ่ายวันเสาร์-อาทิตย์ รายการประสบความสำเร็จมีเรตติ้งสูงสุดในเวลานั้น ในปี พ.ศ. 2540 ทรงวิทย์ยังมีผลงานแสดงรับเชิญในเรื่อง จักรยานสีแดง นำแสดงโดยปฏิภาณ ปฐวีกานต์และทาทา ยัง กำกับโดยยุทธนา มุกดาสนิท</doc>
