<doc id="126365" url="https://th.wikipedia.org/wiki?curid=126365" title="สุชาติ พรหมรุ่งโรจน์">สุชาติ พรหมรุ่งโรจน์ สุชาติ พรหมรุ่งโรจน์ เป็นนักเขียนการ์ตูนในสังกัดสำนักพิมพ์บรรลือสาส์น ผู้เป็นที่รู้จักกันในนามปากกา "หมู นินจา" เจ้าของผลงานการ์ตูนชุด บ้านนี้ 4 โชะ กระบี่หยามยุทธภพ และสามก๊ก มหาสนุกประวัติ ประวัติ. สุชาติ พรหมรุ่งโรจน์เกิดเมื่อวันที่ 23 ตุลาคม พ.ศ. 2502 ที่กรุงเทพมหานคร จบการศึกษาจากวิทยาลัยเพาะช่าง โดยระหว่างที่กำลังศึกษาอยู่ที่วิทยาลัยเพาะช่างนั้น เขาได้ทำงานหารายได้ระหว่างเรียนโดยการเป็นนักข่าวและฝ่ายศิลป์ในกับนิตยสาร "แหล่งรถ" ต่อมาในปี พ.ศ. 2527 จึงได้ย้ายมาทำงานให้กับสำนักพิมพ์บรรลือสาส์น โดยเป็นฝ่ายศิลป์ให้กับนิตยสาร "วัยกรี๊ด" และเริ่มเขียนการ์ตูนแก๊ก 3 ช่องจบให้ขายหัวเราะและมหาสนุก ในปี พ.ศ. 2531 สุชาติได้ย้ายไปทำงานให้กับสำนักพิมพ์บางกอก เพื่อออกนิตยสารการ์ตูนชื่อ "บางกอกฮาฮา" (ทำแจกคู่กับ "นิตยสารบางกอก") แต่ออกได้เพียง 5 ฉบับ หนังสือ "บางกอกฮาฮา" ก็ปิดตัวลงในปี พ.ศ. 2534 สุชาติจึงกลับมาเขียนการ์ตูนที่บรรลือสาส์นอีกครั้ง โดยในระยะนี้สุชาติได้เขียนการ์ตูนเรื่องสั้นที่โด่งดังหลายชุด เช่น จอมยุทธ์นินจา พะโล้สตอรี่ ย้อนศร กระบี่หยามยุทธภพ และบ้านนี้ 4 โชะ ซึ่งเรื่องหลังนี้ บริษัททีวีธันเดอร์ได้ซื้อลิขสิทธิ์ไปทำเป็นละครโทรทัศน์ในชื่อเดียวกัน ออกอากาศทางสถานีวิทยุโทรทัศน์ไทยทีวีสีช่อง 3 ในปี พ.ศ. 2537 สุชาติได้เดินทางไปประเทศออสเตรเลียในปี พ.ศ. 2537 เพื่อร่วมงานกับหนังสือการ์ตูน MAD ของประเทศดังกล่าว เมื่อร่วมทำงานกับ MAD ได้ 3 ฉบับ สุชาติจึงออกจาก MAD และเปิดแกลลอรี่ขายรูปอยู่ระยะหนึ่งจึงเดินทางกลับประเทศไทย และกลับมาร่วมงานกับบรรลือสาส์นอีกครั้งจนถึงบั้นปลายของชีวิต จากนั้นในปี พ.ศ. 2552 สุชาติได้นำการ์ตูนสามก๊กแปลเป็นภาษาเกาหลี และจัดเป็นหนังสือขายดีในเกาหลีใต้ สุชาติได้เสียชีวิตลงอย่างสงบเมื่อวันที่ 10 กุมภาพันธ์ พ.ศ. 2560 ที่อายุ 57 ปี ด้วยโรคเบาหวานและปอดติดเชื้อแทรกซ้อนผลงานผลงาน. - จอมยุทธ์นินจา (2527 - 2542) - พะโล้สตอรี่ (การ์ตูนสั้น) (2541 - 2546) - รวมการ์ตูนเรื่องสั้น ชุด ย้อนศร (2534 - 2536) - กระบี่หยามยุทธภพ (การ์ตูนเรื่องสั้น) (2534 - 2542) - บ้านนี้ 4 โชะ (การ์ตูนเรื่องสั้น) - มานะ น่ารัก or น่าชัง (การ์ตูนเรื่องสั้น) - มานะ คึกคัก (การ์ตูนสั้น) - สามก๊ก มหาสนุก (การ์ตูนเรื่องสั้น 45 เล่มจบ) - อีสป มหาสนุก (การ์ตูนเรื่องสั้น) (2551 - 2552) - ปิดประตูแพ้ (การ์ตูนเรื่องสั้น จนถึงปี 2546) - อะไรๆ ก็สนุก</doc>
