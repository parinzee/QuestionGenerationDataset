<doc id="906303" url="https://th.wikipedia.org/wiki?curid=906303" title="ไวต์ฮอร์ส (เพลงเทย์เลอร์ สวิฟต์)">ไวต์ฮอร์ส (เพลงเทย์เลอร์ สวิฟต์) "ไวต์ฮอร์ส" () เป็นเพลงของนักร้องนักแต่งเพลงชาวอเมริกัน เทย์เลอร์ สวิฟต์ เพลงแต่งโดยสวิฟต์ และลิซ โรส ผลิตโดยนาธาน แชปแมน โดยสวิฟต์คอยช่วยผลิตด้วย เพลงออกจำหน่ายวันที่ 7 ธันวาคม ค.ศ. 2008 โดยสังกัดบิกแมชีนเรเคิดส์ เป็นซิงเกิลที่สองจากสตูดิโออัลบั้มที่สอง เฟียร์เลส (2008) สวิฟต์และโรสแต่งเพลงเกี่ยวกับคนรักเก่าคนหนึ่งของสวิฟต์ เมื่อเธอพบว่าเขาไม่ใช่คนแบบที่เธอต้องการ เพลงเน้นที่ช่วงเวลาที่สวิฟต์ยอมรับว่าความสัมพันธ์จบลง "ไวต์ฮอร์ส" ในด้านดนตรี เป็นเพลงคันทรี และใช้ไม่เน้นที่การผลิตมากเพื่อให้ความสำคัญกับเสียงร้องมากกว่า ในด้านเนื้อเพลง เพลงพูดถึงความผิดหวังในสิ่งที่ไม่ได้เป็นไปตามที่คิด และความสัมพันธ์ที่เจ็บปวด มีการอ้างถึงนิยายปรัมปราด้วย ด้านการวิจารณ์ "ไวต์ฮอร์ส" ได้รับการตอบรับที่ดี ในงานประกาศรางวัลแกรมมี 2010 "ไวต์ฮอร์ส" ได้รับรางวัลแกรมมีสาขาเพลงคันทรียอดเยี่ยม และสาขาร้องเพลงคันทรีหญิงยอดเยี่ยม เพลงขายได้ดี แต่ไม่สำเร็จเท่าเพลงก่อนหน้า "เลิฟสตอรี" ในสหรัฐ เพลงขึ้นถึงอันดับที่สิบสามในชาร์ตบิลบอร์ดฮอต 100 และอันดับสองในชาร์ตฮอตเพลงคันทรี เพลงได้รับการรับรองระดับแพลตินัมโดยสมาคมผู้ประกอบกิจการเพลงของสหรัฐอเมริกา (RIAA) มิวสิกวิดีโอกำกับโดยเทรย์ แฟนจอย ซึ่งเคยกำกับมิวสิกวิดีโอให้สวิฟต์มากมาย วิดีโอแสดงสวิฟต์ตัดสินใจจบความสัมพันธ์ทางโทรศัพท์ ในวิดีโอ สวิฟต์นึกย้อนถึงเหตุการณ์เกี่ยวกับคนรักหลายเหตุการณ์ ทั้งด้านดีและไม่ดี สวิฟต์ส่งเสริมเพลง "ไวต์ฮอร์ส" ผ่านการแสดงสด และในทัวร์คอนเสิร์ตเฟียร์เลสทัวร์ (2009-10)</doc>
