<doc id="671705" url="https://th.wikipedia.org/wiki?curid=671705" title="การบุกยิงชาร์ลีแอบโด">การบุกยิงชาร์ลีแอบโด เมื่อวันที่ 7 มกราคม ค.ศ. 2015 ที่เวลายุโรปกลางประมาณ 11:30 น. (เวลาสากลเชิงพิกัด 10:30 น.) มือปืนสวมหน้ากากสองคน ติดอาวุธปืนอาก้า, ปืนลูกซอง และเครื่องยิงจรวดอาร์พีจีได้บุกสำนักงาน ชาร์ลีแอบโด ซึ่งเป็นสำนักงานนิตยสารล้อเลียนฝรั่งเศสในกรุงปารีส และมักสร้างความสนใจจากทั่วโลกด้วยการเผยแพร่ภาพนบีมุฮัมมัดที่ล่อแหลมอยู่บ่อยครั้ง การโจมตีดังกล่าวส่งผลให้มีผู้เสียชีวิต 12 ราย ซึ่งได้แก่สเตฟาน "ชาร์บ" ชาร์บอนีเย ผู้เป็นบรรณาธิการ และพนักงานอื่น ๆ ของ ชาร์ลีแอบโด อีกแปดราย รวมไปจนถึงเจ้าหน้าที่ตำรวจแห่งชาติอีกสองคน ในขณะที่คนอื่นอีก 11 รายได้รับบาดเจ็บ ในระหว่างการไล่ล่าผู้ต้องสงสัยทั้งสอง ผู้คนจำนวนหนึ่งถูกควบคุมตัวโดยตำรวจในความเชื่อมโยงกับการโจมตี ผู้ต้องสงสัยรายที่สามได้ถูกตำรวจระบุชื่อขึ้นแต่ก็เข้ามอบตัว ตำรวจได้เพิ่มระดับการเตือนภัยในแคว้นอีล-เดอ-ฟร็องส์และแคว้นปีการ์ดีสู่ระดับสูงสุด เมื่อวันที่ 9 มกราคม ตำรวจพบตัวผู้ก่อการในนิคมอุตสาหกรรมของเทศบาลดามาร์แต็ง-อ็อง-กวล (Dammartin-en-Goële) พร้อมตัวประกัน และตำรวจได้เชื่อมโยงเหตุการณ์นี้เข้ากับการบุกยิงโดยผู้ต้องสงสัยรายที่ 4 ที่มงรูฌ (Montrouge) ซึ่งมือปืนรายนี้ก็ทำการจับตัวประกันไว้ที่ปอร์ตเดอแว็งแซน&nbsp;(Porte de Vincennes) ในเวลาต่อมา ตำรวจได้จู่โจมสถานที่ทั้งสองพร้อมกัน โดยผู้ก่อการร้าย 3 คนถูกฆ่า ส่วนตัวประกันบางส่วนตายหรือได้รับบาดเจ็บ ประธานาธิบดีฟร็องซัว ออล็องด์ ได้ออกมายืนยันว่ามีตัวประกัน 4 คนเสียชีวิตในการบุกยึดที่ปอร์ตเดอแว็งแซน ทีมงานที่เหลืออยู่ของ ชาร์ลีแอบโด ได้ประกาศว่าจะยังคงตีพิมพ์ต่อ โดยหนังสือพิมพ์ฉบับของสัปดาห์ถัดไปจะออกมาตามปกติ แต่ครั้งนี้จะมีการจัดพิมพ์ถึงหนึ่งล้านฉบับ ซึ่งเป็นจำนวนสูงกว่าที่เคยจัดพิมพ์เดิมที่ 60,000 ฉบับเหตุการณ์ เหตุการณ์. วันที่ 7 มกราคม ค.ศ. 2015 เวลาประมาณ 11.30 น. ตามเวลายุโรปกลาง มือปืนสวมหน้ากากสองคน ติดอาวุธปืนอาก้า, ปืนลูกซอง และเครื่องยิงจรวดอาร์พีจี ได้บุกเข้าสำนักงานใหญ่ของชาร์ลีแอบโดในปารีสพวกเขาเปิดฉากถล่มยิงด้วยปืนออโตเมติกพร้อมกับตะโกนว่า อัลเลาะห์ อัคบาร์ ดังที่ถูกบันทึกได้ในวิดีโอ มีผู้เสียชีวิตทั้งสิ้น 12 ราย และบาดเจ็บอีก 11 คนโดยมีตำรวจสองรายเป็นผู้เสียชีวิตด้วย ก่อนหน้าเหตุการณ์ มือปืนได้เข้าไปที่ เลขที่ 6 ถนนนีกอลา-อาแปร์ ซึ่งเป็นหน่วยเก็บเอกสารของนิตยสารก่อน มือปืนได้ตะโกนถามว่า นี่คือชาร์ลีแอบโดใช่หรือไม่? ก่อนที่จะตระหนักว่ามาผิดที่และจากไป จากนั้นมือปืนจึงไปยังสำนักงานใหญ่ชาร์ลีแอบโด ที่เลขที่ 10 ถนนนีกอลา-อาแปร์ นักเขียนการ์ตูน กอรีน "กอโก" แร (Corinne "Coco" Rey) รายงานว่าชายติดอาวุธและสวมหน้ากากสองคน ผู้พูดภาษาฝรั่งเศสได้อย่างยอดเยี่ยม ได้ข่มขู่เอาชีวิตลูกสาววัยหัดเดินของเธอที่เพิ่งรับกลับมาจากสถานรับเลี้ยง และบังคับให้เธอกรอกรหัสเปิดประตูเข้าสู่อาคาร จากนั้นผู้ก่อการจึงขึ้นไปยังชั้นสอง ซึ่งพนักงานกำลังประชุมกันอยู่ประมาณ 15 คน การบุกยิงยาวประมาณห้าถึงสิบนาที พยานรายงานว่ามือปืนขานชื่อพนักงานเป็นรายคนก่อนที่จะยิงในลักษณะประหาร พยานคนอื่น ๆ รายงานว่ามือปืนบอกว่าตนเองเป็นส่วนหนึ่งของอัลกออิดะฮ์ในเยเมน นักข่าว ซีกอแลน แว็งซง (Sigolène Vinson) รายงานว่าหนึ่งในมือปืนเล็งปืนมาที่เธอแต่ตัดสินใจไว้ชีวิตเธอ พร้อมบอกว่า ผมจะไม่ฆ่าคุณ เพราะคุณเป็นผู้หญิง และเราไม่ฆ่าผู้หญิง แต่คุณต้องเปลี่ยนมานับถืออิสลาม อ่านอัลกุรอาน และสวมผ้าคลุมหน้าซะ จากนั้นก็จากไปพร้อมกับตะโกนว่า อัลเลาะห์ อัคบาร์ ไปด้วย มือปืนออกจากเหตุการณ์ โดยตะโกนว่า เราได้แก้แค้นแทนศาสดามุฮัมมัด เราได้ฆ่าชาร์ลีแอบโดแล้ว! โดยหนีออกจากเหตุการณ์ด้วยรถที่เตรียมมา โดยขับไปถึงบริเวณสถานีปอร์ตเดอป็องแต็ง (Porte de Pantin) ก่อนจะจี้รถคันใหม่ ระหว่างการหลบหนี ผู้ก่อการได้ชนคนเดินถนนล้ม และยิงตอบโต้กับเจ้าหน้าที่ตำรวจผู้เคราะห์ร้าย ผู้เคราะห์ร้าย. เสียชีวิต- เฟรเดริก บัวโซ (Frédéric Boisseau), 42, เจ้าหน้าที่บริหารทรัพยากรกายภาพจากบริษัทซอแด็กโซ (Sodexo), ถูกฆ่าในล็อบบี้ - แฟรงก์ แบรงโซลาโร (Franck Brinsolaro), 49, เจ้าหน้าที่ตำรวจหน่วย SDLP ทำหน้าที่เป็นบอดี้การ์ดให้ชาร์บ - ฌ็อง กาบูว์ (Jean Cabut), 76, นักวาดการ์ตูน - แอลซา กายา (Elsa Cayat), 54, นักจิตวิทยาและคอลัมนิสต์ - สเตฟาน ชาร์บอนีเย (Stéphane Charbonnier) หรือชาร์บ (Charb), 47, นักวาดการ์ตูน คอลัมนิสต์ และบรรณาธิการใหญ่ของ ชาร์ลีแอบโด - ฟีลิป ออนอเร (Philippe Honoré), 74, นักวาดการ์ตูน - แบร์นาร์ มาริส (Bernard Maris), 68, นักเศรษฐศาสตร์ บรรณาธิการ และคอลัมนิสต์ - อาเหม็ด เมอราเบ็ต (Ahmed Merabet), 42, เจ้าหน้าที่ตำรวจมุสลิมเชื้อสายแอลจีเรีย ถูกยิงที่หัวขณะนอนบาดเจ็บนอกอาคาร - มุสตาฟา อูราด (Moustapha Ourrad), คนตรวจต้นฉบับชาวแอลจีเรีย - มีแชล เรอโน (Michel Renaud), 69, แขกในที่ประชุม - แบร์นาร์ แวร์ลยัก (Bernard Verlhac) หรือตีญุส (Tignous), 57, นักวาดการ์ตูน - ฌอร์ฌ วอแล็งสกี (Georges Wolinski), 80, นักวาดการ์ตูน เชื้อสายยิว เกิดในตูนิเซีย- ซีมง ฟีเยสกี (Simon Fieschi), 31, เว็บมาสเตอร์, ถูกยิงเข้าที่ไหล่ - ฟีลิป ล็องซง (Philippe Lançon), นักข่าว, ถูกยิงเข้าที่ใบหน้า อาการสาหัส - ฟาบริส นีกอลีโน (Fabrice Nicolino), 59, นักข่าว, ถูกยิงเข้าที่ขา - โลร็อง "ริส" ซูรีโซ (Laurent "Riss" Sourisseau), 48, นักวาดการ์ตูน, ถูกยิงเข้าที่ไหล่ - เจ้าหน้าที่ตำรวจไม่ทราบชื่อ มีสามคนในที่ประชุมที่ไม่ได้รับบาดเจ็บ เป็นพนักงานสองคนคือ ซีกอแลน แว็งซง และโลร็อง เลเฌ (Laurent Léger) และแขกอีกหนึ่งคนคือ เฌราร์ กายาร์ (Gerard Gaillard) ส่วนนักวาดการ์ตูนที่มาสายและถูกบังคับให้เปิดประตูให้มือปืนเข้าไปในอาคารคือกอรีน แร ไม่ได้รับบาดเจ็บเช่นกัน</doc>
