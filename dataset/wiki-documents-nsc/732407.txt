<doc id="732407" url="https://th.wikipedia.org/wiki?curid=732407" title="อิกกี อะเซเลีย">อิกกี อะเซเลีย อะเมธิสต์ อะเมเลีย เคลลี ( เกิด 7 มิถุนายน ค.ศ. 1990) รู้จักกันในชื่อในวงการว่า อิกกี อะเซเลีย () เป็นแร็ปเปอร์ นักแต่งเพลง และนางแบบ ชาวออสเตรเลีย เกิดที่ซิดนีย์ และเติบโตที่เมืองมัลลัมบิมบี อะเซเลียย้ายไปที่สหรัฐอเมริกาขณะอายุ 16 ปี เพื่อทำงานดนตรีฮิปฮอป พักอาศัยอยู่ที่ภาคใต้ของประเทศ เธอเป็นที่จดจำจากสาธารณชนหลังจากมิวสิกวิดีโอเพลง "พุสซี" และ "ทูไทมส์" ที่เป็นประเด็นถกเถียงในยูทูบ เธอเซ็นสัญญาสังกัดแกรนด์ฮัลเซิลของที.ไอ. ใน ค.ศ. 2012 ซึ่งสนใจเธอจากงานมิกซ์เทปชื่อ อิกนอแรนต์อาร์ต สตูดิโออัลบั้มแรกของเธอ เดอะนิวคลาสสิก (2014) ขึ้นอันดับหนึ่งบนชาร์ตหลายชาร์ตทั่วโลก และได้รับคำวิจารณ์คละกัน อัลบั้มมีซิงเกิล 5 เพลง ได้แก่ "เวิร์ก" "เบาส์" "เชนจ์ยัวร์ไลฟ์" "แฟนซี" และ "แบล็กวิโดว์" เพลง "แฟนซี" เป็นเพลงดังที่ขึ้นอันดับหนึ่งบนบิลบอร์ดฮอต 100 ทำให้อะเซเลียเป็นแร็ปเปอร์หญิงเดี่ยวคนที่สี่ที่ทำเพลงอันดับหนึ่งได้ นอกจากนี้ อะเซเลียยังปรากฏในเพลง "พรอบเบลิม" ของอะรีอานา กรานเด ขึ้นอันดับสองบนบิลบอร์ดฮอต 100 ติดกับซิงเกิล "แฟนซี" ของเธอ อะเซเลียและเดอะบีเทิลส์เป็นศิลปินที่มีเพลงอันดับหนึ่งและสองพร้อม ๆ กัน นอกจากนี้ อะเซเลียยังเป็นแร็ปเปอร์หญิงที่มีซิงเกิลอันดับหนึ่งนานที่สุดบนชาร์ตบิลบอร์ดฮอต 100 นำหน้าลิลคิม</doc>
