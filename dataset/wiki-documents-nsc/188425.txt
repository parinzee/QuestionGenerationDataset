<doc id="188425" url="https://th.wikipedia.org/wiki?curid=188425" title="รุ่ง แก้วแดง">รุ่ง แก้วแดง รุ่ง แก้วแดง (1 มิถุนายน พ.ศ. 2487 - ) นักการศึกษาชาวไทย อดีตรัฐมนตรีช่วยว่าการกระทรวงศึกษาธิการ ในรัฐบาลของพันตำรวจโททักษิณ ชินวัตร (11 มีนาคม พ.ศ. 2548 ถึง 19 กันยายน พ.ศ. 2549)การศึกษา การศึกษา. รุ่ง แก้วแดง หรือ ดร.รุ่ง แก้วแดง สำเร็จการศึกษาระดับปริญญาตรี สาขาการศึกษา จากมหาวิทยาลัยศรีนครินทรวิโรฒ ปทุมวัน พ.ศ. 2511 ระดับปริญญาโท สาขารัฐประศาสนศาสตร์ จากสถาบันบัณฑิตพัฒนบริหารศาสตร์ พ.ศ. 2521 และระดับปริญญาเอก สาขาบริหารการศึกษา จากมหาวิทยาลัยนิวยอร์ก สหรัฐอเมริกา พ.ศ. 2533 ดร.รุ่ง แก้วแดง ยังได้รับปริญญากิตติมศักดิ์ ดุษฎีบัณฑิตกิตติมศักดิ์ จากมหาวิทยาลัยมหาสารคาม ในปี พ.ศ. 2542 อีกด้วยประวัติการทำงาน ประวัติการทำงาน. ดร.รุ่ง แก้วแดง เริ่มรับราชการในสังกัดกระทรวงศึกษาธิการ จนก้าวหน้าในหน้าที่การงาน และได้รับการแต่งตั้งให้ดำรงตำแหน่งสำคัญในกระทรวงหลายตำแหน่ง อาทิ รองเลขาธิการคณะกรรมการการประถมศึกษาแห่งชาติ เลขาธิการคณะกรรมการการศึกษาเอกชน รองปลัดกระทรวงศึกษาธิการ เลขาธิการคณะกรรมการวัฒนธรรมแห่งชาติ อธิบดีกรมการศึกษานอกโรงเรียน เลขาธิการคณะกรรมการการศึกษาแห่งชาติ และตำแหน่งเลขาธิการสภาการศึกษา ด้านงานการเมือง ดร.รุ่ง แก้วแดง ได้รับกรรมการในคณะกรรมการวิสามัญศึกษาปัญหาจังหวัดชายแดนภาคใต้ ในปี พ.ศ. 2533 และตำแหน่งผู้ช่วยรัฐมนตรีประจำสำนักนายกรัฐมนตรี ในปี พ.ศ. 2547 และตำแหน่งรัฐมนตรีช่วยว่าการกระทรวงศึกษาธิการ ในปี พ.ศ. 2548 - พ.ศ. 2549 (พ้นจากตำแหน่งเนื่องจากการรัฐประหาร 19 กันยายน พ.ศ. 2549)ผลงานสำคัญ ผลงานสำคัญ. ในระหว่างดำรงตำแหน่งเลขาธิการคณะกรรมการการศึกษาแห่งชาติ ได้ร่วมเสนอสาระบัญญัติด้านการศึกษาไว้ในรัฐธรรมนูญแห่งราชอาณาจักรไทย พุทธศักราช 2540 และเป็นผู้นำในการร่างพระราชบัญญัติการศึกษาแห่งชาติ พ.ศ. 2542 ซึ่งเป็นกฎหมายแม่บททางการศึกษาฉบับแรกที่นำไปสู่ "การปฏิรูปการศึกษา" ครั้งใหญ่ของประเทศไทย เพื่อให้คนไทยทุกคนได้รับการศึกษาที่มีคุณภาพมาตรฐานและอย่างต่อเนื่องตลอดชีวิต โดยพระราชบัญญัติการศึกษาแห่งชาติ มีผลบังคับใช้ตั้งแต่วันที่ 20 สิงหาคม พ.ศ. 2542รางวัลเกียรติยศรางวัลเกียรติยศ. - พ.ศ. 2533 - นักศึกษาดีเด่น สถาบันพัฒนบริหารศาสตร์ โดยสถาบันบัณฑิตพัฒนบริหารศาสตร์ - พ.ศ. 2535 - นักรัฐประศาสนศาสตร์ดีเด่น โดยสมาคมรัฐประศาสนศาสตร์แห่งประเทศไทย - พ.ศ. 2536 - ศิษย์เก่าดีเด่น มหาวิทยาลัยศรีนครินทรวิโรฒ - พ.ศ. 2536 - บุคคลดีเด่นแห่งวงการศึกษาของชาติ สาขาการส่งเสริมวัฒนธรรมไทยโดยสมาคมศึกษานิเทศก์แห่งประเทศไทย - พ.ศ. 2539 - นักบริหารดีเด่น โดยมูลนิธิเพื่อสังคมไทย - พ.ศ. 2542 - ผู้บริหารข้าราชการพลเรือนดีเด่น "ครุฑทองคำ" โดยสมาคมข้าราชการพลเรือนแห่งประเทศไทย - พ.ศ. 2546 - รางวัลเชิดชูเกียรติยกย่องผู้ประพฤติปฏิบัติตนชอบด้วยความซื่อสัตย์สุจริต โดยสำนักงานคณะกรรมการป้องกันและปราบปรามการทุจริตแห่งชาติ (ป.ป.ช.) นอกจากนี้การบริหารที่มีการปฏิรูประบบราชการ เพื่อรองรับการปฏิรูปการศึกษาของนายรุ่ง แก้วแดง ส่งผลให้สำนักงานคณะกรรมการการศึกษาแห่งชาติ ได้รับรางวัลในฐานะองค์กรที่มีความเป็นเลิศทางการศึกษา (UNESCO - ACEID Award for Excellence in Education) โดยองค์การยูเนสโกและศูนย์พัฒนานวัตกรรมการศึกษาแห่งเอเชีย ในการประชุมนานาชาติ เมื่อปี พ.ศ. 2540ผลงานเขียนทางวิชาการผลงานเขียนทางวิชาการ. - รีเอ็นจิเนียริ่งระบบราชการไทย (2538) - รีเอ็นจิเนียริ่งระบบราชการไทย ภาค 2 (2539) - ปฏิวัติการศึกษาไทย (2540) - กอล์ฟนักบริหาร (2541) - การศึกษาไทยในเวทีโลก รวมบทความทางการศึกษา (2541) - ครูสมพร : ครูสอนลิง (2542) - Learning from Monkeys (2543) - ประกันคุณภาพการศึกษา : ทุกคนทำได้ไม่ยาก (2544) - โรงเรียนนิติบุคคล (2546)เครื่องราชอิสริยาภรณ์</doc>
