<doc id="712519" url="https://th.wikipedia.org/wiki?curid=712519" title="องค์การแห่งชาติสิงคโปร์เชื้อสายมลายู">องค์การแห่งชาติสิงคโปร์เชื้อสายมลายู องค์การแห่งชาติสิงคโปร์เชื้อสายมลายู (; ; ) เป็นพรรคการเมืองในสิงคโปร์ หัวหน้าพรรคคนปัจจุบันคือ อาลี บิน อัสยาดี และเลขาธิการทั่วไปของพรรคคือ โมห์ด นาเซ็ม ซูกี องค์กรนี้มีที่มาจากสหภาพสิงคโปร์เชื้อสายมลายูที่ก่อตั้งเมื่อ พ.ศ. 2469 เพื่อเป็นตัวแทนของชาวมลายู หลังจากสงครามโลกครั้งที่สอง สหภาพนี้ได้ออกมาต่อต้านสหภาพมาลายาและได้รวมตัวเข้ากับอัมโนซึ่งกลายเป็นพรรคที่โดดเด่นในสหพันธ์ ส่วนองค์การแห่งชาติมลายูที่ตั้งขึ้นใหม่นี้ ขยายตัวมาจากสาขาในยะโฮร์บาห์รูของอัมโน และเข้าร่วมในการเลือกตั้ง พ.ศ. 2498 และได้ 1 ที่นั่งจากอูลูเบอโดะก์ ในการเลือกตั้งทั่วไปของสิงคโปร์ พ.ศ. 2502 อัมโนได้ 3 ที่นั่งในพื้นที่ที่มีชาวมลายูมาก ต่อมา ในวันที่ 20 กุมภาพันธ์ พ.ศ. 2504 สาขาของอัมโนได้ไปจดทะเบียนในชื่อสหองค์การแห่งชาติสิงคโปร์เชื้อสายมลายู องค์กรนี้ได้เข้าร่วมในพรรคพันธมิตรสิงคโปร์ ซึ่งต่อมาได้ขยายตัวและได้รวมสาขาของสมาคมชาวมาเลเซียเชื้อสายจีนและสภาชาวมาเลเซียเชื้อสายอินเดีย พรรคนี้สนับสนุนการรวมเข้ากับมาเลเซียและต่อต้านคอมมิวนิสต์ องค์กรได้เข้าร่วมในการเลือกตั้งทั่วไป พ.ศ. 2506 ในนามพรรคพันธมิตรสิงคโปร์ แต่ได้ที่นั่งลดลง ซึ่งเป็นผลมาจากความสัมพันธ์ที่ตึงเครียดกับรัฐบาลกัวลาลัมเปอร์ จนสิงคโปร์แยกตัวออกมาจากมาเลเซียใน พ.ศ. 2508 ในวันที่ 19 มีนาคม พ.ศ. 2510 องค์กรเปลี่ยนชื่อเป็นองค์การแห่งชาติสิงคโปร์เชื้อสายมลายู แต่ยังมีความสัมพันธ์ที่ดีกับอัมโนอยู่ ในการเลือกตั้ง พ.ศ. 2511 องค์กรไม่ได้ส่งตัวแทนเข้าร่วมและสนับสนุนแนวร่วมสังคมนิยมที่คว่ำบาตรรัฐสภาสิงคโปร์ ต่อมา ในวันที่ 3 กรกฎาคม พ.ศ. 2544 องค์กรนี้เข้าร่วมในแนวร่วมที่เรียกพันธมิตรประชาธิปไตยสิงคโปร์ ซึ่งประกอบด้วยพรรคยุติธรรมสิงคโปร์ พรรคประชาชนสิงคโปร์ และพรรคความเป็นปึกแผ่นแห่งชาติ</doc>
