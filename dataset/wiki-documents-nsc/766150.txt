<doc id="766150" url="https://th.wikipedia.org/wiki?curid=766150" title="ทีมพลีชีพ มหาวายร้าย">ทีมพลีชีพ มหาวายร้าย ทีมพลีชีพ มหาวายร้าย () เป็นภาพยนตร์ซูเปอร์ฮีโรลำดับที่ 3 ในจักรวาลขยายดีซี เป็นเรื่องราวเกี่ยวกับกลุ่มตัวร้ายที่มีพลังพิเศษที่ถูกคุมขังและถูกเรียกตัวมาทำภารกิจอันตรายเพื่อแลกกับการได้รับการลดหย่อนโทษ กำกับและเขียนโดยเดวิด อายเยอร์ นำแสดงโดยวิลล์ สมิธ, จาเรด เลโท, มาร์โก ร็อบบี, โจเอล คินนาแมน, วิโอลา เดวิส, ไจ คอร์ตนีย์, เจย์ เฮอร์นันเดสและแอดิวาเล แอคินูเย อากบาเจ ออกฉายรอบปฐมทัศน์ในนครนิวยอร์กเมื่อวันที่ 1 สิงหาคม 2016 และฉายในสหรัฐอเมริกา วันที่ 5 สิงหาคม 2016เรื่องย่อ เรื่องย่อ. หลังซูเปอร์แมนเสียชีวิต เจ้าหน้าที่อแมนดา วอลเลอร์มีแผนที่จะสร้างทีม "ซุยไซด์สควอด" ซึ่งมีสมาชิกเป็นอาชญากรอันตรายเพื่อใช้ต่อต้านภัยคุกคามโลก โดยมีสมาชิกได้แก่ เดดช็อต, ฮาร์ลีย์ ควินน์, เอลไดอะโบล, กัปตันบูมเมอแรง, คิลเลอร์ครอคและสลิปน็อต อแมนดาให้ริก แฟลกเป็นหัวหน้าทีมนี้ โดยมีข้อเสนอกับสมาชิกทีมคือการลดโทษให้หากทำงานสำเร็จ ทั้งหมดถูกฝังระเบิดไว้ที่คอเพื่อกันการหลบหนี เมื่อเอนแชนเทรส วิญญาณแม่มดร้ายที่ครอบงำดร. จูน มูน แฟนสาวของแฟลกหลุดจากการควบคุม แอนแชนเทรสได้ยึดครองเมืองมิดเวย์ โดยได้รับความช่วยเหลือจากอินคิวบัส ผู้เป็นพี่ชาย อแมนดาจึงสั่งให้ทีมซุยไซด์สควอดไปทำภารกิจพาตัวเป้าหมายออกมาจากที่นั่น ทั้งหมดพบกับคะตะนะ นักรบสาวผู้ใช้ดาบสะกดวิญญาณเป็นอาวุธ ด้านโจ๊กเกอร์ คนรักของฮาร์ลีย์รู้ถึงสถานการณ์ดังกล่าวจึงหาทางช่วยเธอ ทีมซุยไซด์สควอดไปที่เมืองมิดเวย์ด้วยเฮลิคอปเตอร์ แต่เฮลิคอปเตอร์ตก ทั้งหมดจึงต้องเดินเท้าต่อ กัปตันบูมเมอแรงและสลิปน็อตพยายามหนี กัปตันบูมเมอแรงถูกจับตัวได้ แต่สลิปน็อตถูกระเบิดเสียชีวิต ทีมต่อสู้กับลูกน้องของเอนแชนเทรสก่อนจะไปถึงที่หมายและพบว่าเป้าหมายดังกล่าวคือ ตัวอแมนดาเอง ทีมพาอแมนดาไปส่งขึ้นเฮลิคอปเตอร์ แต่กลับพบว่าเฮลิคอปเตอร์ลำนั้นถูกโจ๊กเกอร์ยึด โจ๊กเกอร์ปลดระเบิดที่คอของฮาร์ลีย์แล้วพาเธอหนีไปได้ แต่ฮาร์ลีย์ร่วงจากเฮลิคอปเตอร์ก่อนเฮลิคอปเตอร์จะถูกยิงตก ด้านอแมนดาที่ขึ้นเฮลิคอปเตอร์อีกลำถูกเอนแชนเทรสลักพาตัวไป ส่วนฮาร์ลีย์กลับมาหาทีมอีกครั้ง เมื่อทราบข่าวที่อแมนดาถูกลักพาตัว ทีมตั้งใจจะยกเลิกภารกิจ แต่แฟลกเลือกจะเดินหน้าต่อเพราะคำพูดปลุกใจแกมบังคับของเดดช็อต ทีมจึงไปช่วยอแมนดา โดยให้คิลเลอร์ครอคดำน้ำลงไปใต้สถานีรถไฟเพื่อติดตั้งระเบิด ส่วนคนอื่น ๆ สู้กับเอนแชนเทรส เอลไดอะโบลสู้กับอินคิวบัสก่อนจะสละชีวิตเพื่อฆ่าอินคิวบัส ด้านเอนแชนเทรสซึ่งบาดเจ็บเสนอจะทำความปรารถนาของสมาชิกทีมซุยไซด์สควอดให้เป็นจริงโดยแลกกับการย้ายข้าง ฮาร์ลีย์แกล้งตอบรับก่อนจะใช้ดาบแทงเอนแชนเทรสและแฟลกทำลายหัวใจแม่มด ทำให้เอนแชนเทรสถูกทำลายและคืนร่างจูนกลับมา ทีมช่วยอแมนดาและจบภารกิจ โดยอแมนดาตกลงลดโทษให้ 10 ปีพร้อมสิทธิพิเศษอื่น ๆ ให้กับสมาชิกทีมทุกคนยกเว้นกัปตันบูมเมอร์แรง ในตอนจบห้องขังของฮาร์ลีย์ถูกระเบิดและผู้ที่เข้ามาหาเธอคือ โจ๊กเกอร์ ในฉากหลังเครดิต อแมนดาส่งมอบเอกสารที่มีข้อมูลของเมตาฮิวแมนคนอื่น ๆ ให้บรูซ เวย์น โดยอแมนดาอนุมานได้ถึงตัวตนอีกด้านหนึ่งของเวย์น ด้านเวย์นบอกว่าซุยไซด์สควอดไม่มีความจำเป็นใด ๆ อีก เพราะเขาและเมตาฮิวแมนคนอื่น ๆ จะทำหน้าที่นี้แทนนักแสดงนักแสดง. - วิลล์ สมิธ รับบท ฟลอยด์ ลอว์ตัน / เดดช็อต มือปืนที่ยิงปืนแม่น - จาเรด เลโท รับบท โจ๊กเกอร์ อาชญากรโรคจิต คนรักของฮาร์ลีย์ - มาร์โก ร็อบบี รับบท ฮาร์ลีน ควินเซล / ฮาร์ลีย์ ควินน์ อดีตจิตแพทย์ผู้กลายเป็นคนบ้า คนรักของโจ๊กเกอร์ - โจเอล คินนาแมน รับบท พันเอกริก แฟลก หัวหน้าทีมซุยไซด์สควอด คนรักของจูน - วิโอลา เดวิส รับบท อแมนดา วอลเลอร์ เจ้าหน้าที่ของรัฐบาล - ไจ คอร์ตนีย์ รับบท ดิกเกอร์ ฮาร์คเนสส์ / กัปตันบูมเมอแรง โจรผู้ใช้บูมเมอแรงเป็นอาวุธ - เจย์ เฮอร์นันเดส รับบท ชาโต ซานตานา / เอลไดอะโบล อดีตอาชญากรผู้มีความสามารถในการควบคุมเปลวไฟ - แอดิวาเล แอคินูเย อากบาเจ รับบท เวย์ลอน โจนส์ / คิลเลอร์ครอค ชายผู้มีความผิดปกติทางผิวหนัง ลักษณะคล้ายจระเข้ - อดัม บีช รับบท สลิปน็อต / คริสโตเฟอร์ ไวส์ นักฆ่ารับจ้างที่มีความชำนาญในการใช้เชือก - คาร่า เดอเลวีญ รับบท ดร. จูน มูน / เอนแชนเทรส นักโบราณคดีผู้ถูกวิญญาณแม่มดสิงร่าง คนรักของแฟลก - แคเรน ฟุกุฮะระ รับบท ทัตซึ ยะมะชิโระ / คะตะนะ นักรบสาวผู้ใช้ดาบสะกดวิญญาณเป็นอาวุธ เป็นผู้คุ้มกันแฟลก - ไอค์ แบรินโฮลทซ์ รับบท กริกส์ ผู้คุมเรือนจำ - สกอตต์ อีสต์วุด รับบท ร้อยโทเอดเวิดส์ ผู้ช่วยแฟลก - ชายลีน ปิแอร์-ดิกสัน รับบท โซอี ลูกสาวของเดดช็อต - อาแล็ง ชานวน รับบท อินคิวบัส พี่ชายของเอนแชนเทรส ร่วมด้วยเบน แอฟเฟล็กและเอสรา มิลเลอร์ ที่กลับมารับบทบรูซ เวย์น / แบทแมนและแบร์รี แอลลิน / เดอะแฟลช ตามลำดับการผลิต การผลิต. วอร์เนอร์บราเธอร์สพัฒนาภาพยนตร์เรื่องนี้ในเดือนกุมภาพันธ์ 2009 เดวิด อายเยอร์รับหน้าที่ผู้กำกับและผู้เขียนในเดือนกันยายน 2014 ต่อมาในเดือนมีนาคม 2015 อายเยอร์กล่าวว่าภาพยนตร์เรื่องนี้จะเกี่ยวข้องกับอาร์แคมอะไซลัม (Arkham Asylum) ซึ่งตัวละครส่วนใหญ่ในเรื่องถูกคุมขังอยู่ที่นี่ด้วย การถ่ายทำเริ่มในเดือนเมษายน 2015 ส่วนใหญ่ถ่ายทำที่เมืองโทรอนโต ประเทศแคนาดา และเสร็จสิ้นในเดือนสิงหาคม ปีเดียวกันการตอบรับและรางวัล การตอบรับและรางวัล. ทีมพลีชีพ มหาวายร้าย ทำรายได้เปิดตัวในประเทศไทย 13.28 ล้านบาท ระหว่างวันที่ 1–7 กันยายน ค.ศ. 2016 ภาพยนตร์เรื่องนี้ทำรายได้ 104.37 ล้านบาทรางวัล รางวัล. ทีมพลีชีพ มหาวายร้าย ได้รับรางวัลชนะเลิศ- รางวัลออสการ์ ครั้งที่ 89 (ค.ศ. 2017) สาขา Best Makeup and Hairstyling - รางวัลคริติกส์ชอยส์อะวอดส์ สาขานักแสดงหญิงในภาพยนตร์แอ็กชัน - รางวัลฮอลลีวูดมิวสิกอินมีเดียอะวอดส์ สาขาอัลบั้มเพลงประกอบภาพยนตร์ยอดเยี่ยม - รางวัล Guild of Music Supervisors Awards ประจำปี ค.ศ. 2017 สาขา Best Music Supervision for Trailers - รางวัล Make-Up Artists and Hair Stylists Guild Awards ประจำปี ค.ศ. 2017 สาขา Best Period and/or Character Makeup - Feature-Length Motion Picture - รางวัลเอ็มทีวีวิดีโอมิวสิกอะวอดส์ ประจำปี ค.ศ. 2016 สาขาวิดีโอเพลงร็อก ("ฮีทเธนส์" โดยทเวนตีวันไพล็อตส์) - พีเพิลส์ชอยส์อะวอดส์ ครั้งที่ 43 (ค.ศ. 2017) สาขา Favorite Action Movie Actress (มาร์โก ร็อบบี) - รางวัลทีนชอยส์อะวอดส์ ประจำปี ค.ศ. 2016- สาขา Choice AnTEENcipated Movie - สาขา Choice Movie Actress: AnTEENcipated (คาร่า เดอเลวีญ)ภาคต่อ ภาคต่อ. ในเดือนมีนาคม ค.ศ. 2016 สำนักข่าวเดอะแรป (TheWrap) รายงานว่าวอร์เนอร์บราเธอร์สมีแผนจะให้เดวิด อายเยอร์และวิลล์ สมิธกลับมาในภาคต่อของ ทีมพลีชีพ มหาวายร้าย ซึ่งจะถ่ายทำในปี ค.ศ. 2017 ในเดือนกรกฎาคม ค.ศ. 2017 มีการประกาศชื่ออย่างเป็นทางการของภาพยนตร์ภาคต่อคือ Suicide Squad 2 ต่อมาในเดือนกันยายน ปีเดียวกัน มีการเปิดเผยว่ากาวิน โอคอนเนอร์จะรับหน้าที่เขียนบทและกำกับภาคต่อ</doc>
