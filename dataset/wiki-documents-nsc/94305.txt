<doc id="94305" url="https://th.wikipedia.org/wiki?curid=94305" title="ฟรันเชสโก ตอตตี">ฟรันเชสโก ตอตตี ฟรันเชสโก ตอตตี () เกิดเมื่อวันที่ 27 กันยายน ค.ศ. 1976 เป็นอดีตนักฟุตบอลชาวอิตาลี สโมสรสุดท้ายที่ลงเล่นให้คือโรมาในกัลโชเซเรียอา ประเทศอิตาลี ซึ่งเป็นสโมสรเดียวในอาชีพค้าแข้งของเขา ในตำแหน่งกองหน้าตัวต่ำ ตอตตี มีความสามารถและเทคนิคในการเล่นฟุตบอลสูง มีจุดเด่นคือเปิดบอลได้อย่างแม่นยำ ยิงไกลและยิงฟรีคิกได้รุนแรง ปัจจุบันเขาถือเป็นนักเตะสัญลักษณ์ของทีม เป็นกัปตันทีม รวมทั้งเป็นเจ้าของสถิติลงเล่นและทำประตูให้ทีมมากที่สุดในประวัติศาสตร์ของสโมสร และยังได้รับการยกย่องว่าเป็นนักฟุตบอลที่ยิ่งใหญ่ที่สุดที่ทีมเคยมีมา ตอตตีนับว่าเป็นนักฟุตบอลที่ประสบความสำเร็จสูงที่สุดคนหนึ่งของอิตาลี เขาเคยคว้าแชมป์ฟุตบอลโลกในปี 2006 และรองแชมป์ยูโร 2000 โดยได้รับเลือกให้ติดทีมออลสตาร์ทั้งสองรายการ ในส่วนของรางวัลส่วนบุคคล เขาเป็นเจ้าของสถิติรางวัลนักฟุตบอลอิตาลีแห่งปี 5 สมัย และนักฟุตบอลยอดเยี่ยมของ เซเรียอา 2 สมัย และได้รับคัดเลือกจาก เปเล่ ให้เป็น 1 ใน 125 นักฟุตบอลที่ยิ่งใหญ่ที่สุดตลอดกาลที่ยังมีชีวิตอยู่ เมื่อปี 2004 ปัจจุบัน ตอตตียังทำสถิติเป็นอันดับ 1 ของการยิงประตูใน เซเรียอา โดยทำไป 226 ประตู และเป็นอันดับที่ 2 ตลอดกาลในประวัติศาสตร์ของลีกรูปแบบการเล่น รูปแบบการเล่น. ตำแหน่งโดยธรรมชาติของตอตตีคือ คอยสร้างสรรค์เกมอยู่หลังศูนย์หน้า หรือ เพลย์เมกเกอร์ () ซึ่งในระดับสโมสรเขาได้เล่นในช่วงระหว่างปี 1997-2005 ก่อนจะขยับขึ้นมาเป็นศูนย์หน้าเต็มตัวในปี 2006 และยังคงเล่นอยู่ในตำแหน่งนี้มาจนถึงปัจจุบัน แม้จะลงเล่นในฐานะกองหน้าตัวต่ำ แต่เขาก็มักหาโอกาสทำประตูเองอย่างสม่ำเสมอ ซึ่งต่างจากในทีมชาติอิตาลี ที่มักจะพยายามส่งบอลให้เพื่อนทำประตูมากกว่า ลูกส่งที่เขามักใช้คือการผ่านบอลแบบทะลุช่อง โดยทั่วไป ตอตตีเป็นผู้เล่นที่มักเก็บบอลไว้กับตัว โดยเฉพาะอย่างยิ่งเมื่อเล่นให้โรมา และพยายามหลอกล่อฝ่ายตรงข้าม ชอบเล่นบอลจังหวะเดียวทั้งการยิงและจ่าย นอกจากนี้เขายังได้รับหน้าที่เป็นคนยิงจุดโทษของ โรมา และมักจะเป็นตัวเลือกลำดับต้น ๆ ในการเล่นลูกตั้งเตะ ทั้งลูกฟรีคิก และ เตะมุม ในส่วนของการทำประตู เขามักจะใช้การยิงอัดโดยเน้นความแรง แต่ก็ได้รับการยอมรับโดยทั่วไปว่าเป็นนักเตะที่ชิพบอลได้ดี และบ่อยครั้งที่สุดคนหนึ่งนักเตะทีมเยาวชน นักเตะทีมเยาวชน. ตอตตีเกิดและโตในย่านปอร์ตาเมโตรเนียของกรุงโรม เขาเริ่มเล่นฟุตบอลตั้งแต่อายุ 4 ขวบ โดยมีนักฟุตบอลที่ชื่นชอบและเป็นแรงบันดาลใจในการเล่นคือ จูเซปเป จันนีนี ที่ถูกยกย่องว่าเป็นสัญลักษณ์ของทีมโรมาในเวลานั้น ในช่วงก่อนเข้าสู่อาชีพนักฟุตบอล ตอตตีเคยเข้าร่วมทีมเยาวชนของสมิตตรัสเตเวเรและโลดีจานี ก่อนจะมีโอกาสได้มาอยู่กับทีมเยาวชนโรมาในปี 1989 โดยในช่วงเวลานั้นมีทีมใหญ่ระดับโลกอย่างมิลานให้ความสนใจและยื่นข้อเสนอมายังตอตตีด้วย แต่เนื่องจากครอบครัวต้องการให้เขาอยู่กับทีมในบ้านเกิด จึงปฏิเสธทางมิลานและเลือกมาอยู่กับโรมาแทนโรมา โรมา. ตอตตีลงเล่นในทีมเยาวชนของโรมา อยู่ 3 ปี จึงได้เซ็นสัญญาเป็นนักฟุตบอลอาชีพกับสโมสรในปี 1992 และได้ลงเล่นเป็นตัวหลักของทีมในปี 1994 ก่อนจะได้รับการแต่งตั้งให้เป็นกัปตันทีมในปี 1997 ในวัยเพียง 20 ปี ซึ่งถือว่าเป็นกัปตันทีมที่อายุน้อยที่สุดในประวัติศาสตร์ของทีม เขามีส่วนในการพาทีมคว้าแชมป์อิตาลี หรือ สคูเด็ตโต้ ในปี 2001 โดยลงเล่นไป 30 นัด และยิงได้ 13 ประตู จากความโดดเด่นในการเล่น และการเป็นชาวโรมันโดยกำเนิด ทำให้ ตอตตี ได้รับการยกย่องจากแฟนบอล โรมา ให้เป็นนักเตะสัญลักษณ์ของทีมมาจนถึงปัจจุบัน ในฐานะกัปตันทีม ตอตตีคือนักเตะที่มีโอกาสสัมผัสถ้วยรางวัลกับทีมมากที่สุด นอกเหนือจากการได้แชมป์อิตาลี ยังมีแชมป์โคปปา อิตาเลีย และ ซูเปอร์โคปปา อิตาเลียนา อย่างละ 2 ครั้ง และในฐานะส่วนบุคคล ตอตตี ได้รับรางวัลนักฟุตบอลแห่งปีของอิตาลี 5 สมัย ซึ่งเป็นสถิติสูงสุดตลอดกาล รวมถึงรางวัลนักฟุตบอลยอดเยี่ยมของ เซเรียอา 2 สมัย ก็เป็นสถิติสูงสุด (ร่วมกับ กาก้า และ ซลาตัน อิบราฮิโมวิช) เช่นกัน หนึ่งในช่วงเวลาที่ดีที่สุดในแง่ส่วนบุคคลของตอตตี คือในฤดูกาล 2006-07 โดยเขายิงไป 26 ประตูในเซเรียอา ทำให้เขาคว้ารางวัลดาวซัลโวของ อิตาลี และของยุโรป แม้ว่าตลอดระยะเวลาลงเล่นอาชีพ ตอตตี จะประสบกับอาการบาดเจ็บรบกวนบ่อยครั้ง แต่เขาก็ยังเป็นเจ้าของสถิติลงเล่น และทำประตูมากที่สุดตลอดกาลของทีม ปัจจุบัน ตอตตี ลงเล่นให้ โรมา ในทุกรายการไป 605 นัด และยิงได้ 259 ประตู (นับเฉพาะในลีก ลงเล่น 469 นัด และยิงได้ 204 ประตู) เมื่อวันที่ 30 พฤศจิกายน 2009 ตอตตีออกมาเปิดเผยว่าเขาได้เซ็นสัญญาฉบับใหม่ระยะยาว 5 ปีกับโรมา โดยสัญญาจะหมดในปี 2014 และมีเงื่อนไขให้เขารับตำแหน่งผู้อำนวยการของทีมต่อไปอีกอย่างน้อย 5 ปี หลังจากที่เขาตัดสินใจเลิกเล่นฟุตบอลอาชีพไปแล้ว หาก ตอตตี อยู่กับทีมจนครบข้อตกลงดังกล่าว เท่ากับว่าเขาจะใช้ชีวิตอยู่กับ โรมา นานถึง 30 ปีเลยทีเดียว ซึ่งทางสโมสรได้ออกมาแถลงเกี่ยวกับสัญญาดังกล่าวอย่างเป็นการทางในวันที่ 16 ธันวาคม 2009 เมื่อวันที่ 20 มีนาคม 2011 ตอตตีทำได้ 2 ประตู ในเกมที่เสมอกับฟิออเรนตีนา 2-2 ทำให้เขากลายเป็นนักฟุตบอลคนที่ 6 ในประวัติศาสตร์ถัดจากซิลวีโอ ปีโอลา, กุนนาร์ นอร์ดาห์ล, จูเซปเป เมอัซซา, โชเซ่ อัลตาฟีนี และ โรแบร์โต้ บัจโจ ที่สามารถทำประตูใน เซเรียอา ได้ครบ 200 ประตู หลังจากนั้น ตอตตี ก็ยังคงทำประตูอย่างต่อเนื่องมาเรื่อยๆ กระทั่งถึงวันที่ 17 มีนาคม 2013 เขาสามารถยิงประตูได้ถึง 226 ประตูในลีก ทำสถิติเป็นนักเตะที่ยิงประตูได้สูงสุดของ เซเรียอา เป็นอันดับ 2 ตลอดกาลทีมชาติอิตาลี ทีมชาติอิตาลี. ตอตตีลงเล่นให้ทีมชาติอิตาลีระหว่างปี 1998 ถึง 2006 โดยเป็นนักเตะที่ถูกเรียกตัวอย่างสม่ำเสมอ และมักจะได้รับเลือกให้เป็นตัวจริงของทีม เขาเล่นได้อย่างโดดเด่นในยูโร 2000 โดยพาทีมชาติเข้าไปถึงรอบชิงชนะเลิศกับฝรั่งเศส และแม้ว่าทีมจะเป็นเพียงรองแชมป์ แต่ ตอตตี ก็ได้รับเลือกให้เป็นนักเตะยอดเยี่ยมของนัดชิงชนะเลิศ รวมถึงเป็นหนึ่งในนักเตะทีมรวมดาราของรายการนี้ด้วย อย่างไรก็ตามในอีก 2 รายการใหญ่ถัดมาคือ ฟุตบอลโลก 2002 และ ยูโร 2004 ตอตตี ไม่สามารถแสดงผลงานได้อย่างที่ควรจะเป็น โดยเฉพาะในรายการหลัง ตอตตี มีปัญหาในการควบคุมอารมณ์ ถึงขั้นถ่มน้ำลายใส่หน้า คริสเตียน โพลเซ่น กองกลางทีมชาติเดนมาร์ก ทำให้เขาโดนแบนถึง 3 นัด และทีมชาติอิตาลีก็ตกรอบแรก ทำให้เขาถูกวิจารณ์อย่างหนักในฐานะเป็นนักฟุตบอลที่เป็นความหวังของทีม อย่างไรก็ตาม ตอตตียังคงได้รับโอกาสรับใช้ชาติตามปกติ ในช่วง 3 เดือนก่อนแข่งฟุตบอลโลก 2006 ตอตตี ประสบอาการบาดเจ็บอย่างหนักจากการถูกเตะสกัดจนข้อเท้าซ้ายหัก แต่ก็ฟิตกลับมาทันเวลา และมีส่วนในการพาทีมชาติอิตาลี คว้าแชมป์ฟุตบอลโลก โดย ตอตตี ได้ลงเล่นครบทั้ง 7 นัด และช่วยส่งบอลให้เพื่อนทำประตู 4 ครั้ง ซึ่งถือเป็นสถิติอันดับ 1 ของรายการ (ร่วมกับ ฮวน โรมัน ริเกลเม่ ของ อาร์เจนตินา) หนึ่งในช่วงเวลาสำคัญคือการยิงจุดโทษในช่วงทดเวลาบาดเจ็บ ในเกมกับ ออสเตรเลีย ในเกมรอบสอง โดย ตอตตี ยังได้รับเลือกให้ติดทีมรวมดาราของการแข่งขันหลังจบรายการนั้น ปัจจุบัน ตอตตีประกาศเลิกเล่นให้ทีมชาติไปแล้วตั้งแต่ปี 2007 โดยให้เหตุผลว่าต้องการรักษาสภาพร่างกายให้พร้อมที่สุด เพื่อลงเล่นในระดับสโมสรกับโรมา รวมถึงต้องการให้เวลากับครอบครัวมากขึ้น แต่ก็ยังมีข่าวลือว่าเขาอาจจะเปลี่ยนใจกลับมาเล่นให้ทีมชาติอยู่บ่อย ๆ โดยตอตตีเคยให้สัมภาษณ์ในช่วงต้นปี 2010 ว่าอาจจะกลับมาเล่นทีมชาติอีกครั้งในฟุตบอลโลก ที่แอฟริกาใต้ ถ้าทาง มาร์เชลโล่ ลิปปี้ เรียกตัว แต่ไม่มีข่าวการพูดคุยและคืนทีมชาติอย่างเป็นทางการ และเมื่อถึงเวลาประกาศรายชื่อ 30 คนก่อนตัดตัวครั้งแรก ก็ไม่มีชื่อเขาร่วมทีมแต่อย่างใด กระทั่ง อิตาลี ที่มีฐานะเป็นแชมป์เก่า ตกรอบแรกด้วยผลงานย่ำแย่ที่สุดในประวัติศาสตร์ จากการเป็นอันดับสุดท้ายของรอบแบ่งกลุ่ม ดิเอโก มาราโดนา โค้ชทีมชาติอาร์เจนติน่า และอดีตเพื่อนร่วมทีมชาติอย่าง ฟาบีโอ กันนาวาโร และจันลุยจี บุฟฟอน ออกมาให้ความเห็นถึงสาเหตุการตกรอบครั้งนี้ว่าเป็นเพราะ อิตาลี ชุดดังกล่าวขาดนักเตะที่จะสร้างสรรค์เกมได้แบบ ตอตตีชีวิตส่วนตัว ชีวิตส่วนตัว. ตอตตีสมรสกับอิลารี บลาซี นางแบบ และ พิธีกรโทรทัศน์ ชื่อดังของอิตาลี ในปี 2005 ทั้งคู่มีบุตรด้วยกัน 2 คน คนโตเป็นผู้ชายชื่อ คริสเตียน ส่วนคนเล็กเป็นผู้หญิงชื่อ ชาแนล โดยตั้งแต่หลังจากภรรยาคลอดบุตรคนแรก ตอตตี จะฉลองการทำประตูได้ด้วยการดูดนิ้วโป้งทุกครั้ง ซึ่งหลายคนเชื่อว่าเป็นการทำท่าเลียนแบบการดูดจุกนมของบุตรชาย ก่อนจะมีการเปิดเผยภายหลังว่าเป็นการกล่าวถึงภรรยาของเขาเองที่ชอบดูดนิ้วตัวเองบ่อยๆ ในอดีต ตอตตีเคยเป็นพรีเซนเตอร์ให้เครื่องดื่มเป๊ปซี่ โดยถ่ายโฆษณาหลายชิ้น ที่เป็นที่รู้จักมากที่สุดคือโฆษณาชุดนักสู้กลาดิเอเตอร์ ที่ถ่ายทำร่วมกับ เดวิด เบ็คแฮม, โรนัลดินโญ่, โรแบร์โต้ คาร์ลอส และ ราอูล กอนซาเลซ ด้วยความที่เป็นสายเลือดโรมันโดยตรง เขายังเคยถ่ายโฆษณาให้กับเครือข่ายโทรศัพท์โวดาโฟน ร่วมกับ เจนนาโร่ กัตตูโซ่ รวมถึงผลิตภัณฑ์รองเท้า ไนกี้ และเดียดอร่า ที่เขาเคยใช้สวมใส่ขณะเล่นฟุตบอล นอกเหนือจากนี้ ตอตตียังเคยได้รับเลือกให้เป็นทูตขององค์กรยูนิเซฟ ในปี 2003 และร่วมโครงการหมู่บ้านเพื่อเด็กยากไร้ของฟีฟ่า ในปี 2006 โดยอีกหนึ่งในกิจกรรมการกุศลเพื่อช่วยเหลือเด็กคือการออกหนังสือเกี่ยวกับมุขตลกที่เขาเขียนเอง ซึ่งภายหลังได้กลายเป็นหนังสือขายดีติดตลาด และเขายังได้นำเรื่องที่เขียนมาถ่ายทอดผ่านวิดีโอที่ถ่ายทำร่วมกับเพื่อน ๆ ในทีมชาติอิตาลี โดยมี อาเลสซันโดร เดล ปีเอโร, อเลสซานโดร เนสต้า, จันลุยจี บุฟฟอน, กริสเตียน วีเอรี, มาร์โก เดลเว็คคิโอ และอันโตนีโอ กัสซาโน ร่วมแสดงด้วยเกียรติประวัติสโมสรโรมาเกียรติประวัติ. สโมสร. โรมา. - เซเรียอา:- แชมป์: 2000-01 - รองแชมป์: 2001-02, 2003-04, 2005-06, 2006-07, 2007-08, 2009-10 - โกปปาอีตาเลีย:- แชมป์: 2006-07, 2007-08 - รองแชมป์: 2002-03, 2004-05, 2005-06, 2009-10 - ซูแปร์โกปปาอีตาเลียนา:- แชมป์: 2001, 2007 - รองแชมป์: 2006, 2008, 2010ทีมชาติอิตาลีทีมชาติอิตาลี. - ฟุตบอลโลก:- แชมป์: 2006 - ฟุตบอลชิงแชมป์แห่งชาติยุโรป:- รองแชมป์: 2000 - ฟุตบอลชิงแชมป์แห่งชาติยุโรป รุ่นอายุต่ำกว่า 21 ปี:- แชมป์: 1996 - ฟุตบอลชิงแชมป์แห่งชาติยุโรป รุ่นอายุต่ำกว่า 18 ปี:- รองแชมป์: 1995รางวัลส่วนบุคคลรางวัลส่วนบุคคล. - ฟีฟ่า 100 (125 นักเตะที่ยิ่งใหญ่ที่สุดที่ยังมีชีวิตอยู่ เลือกโดย เปเล่) - ติดทีมรวมดารา ฟุตบอลโลก 2006 - ติดทีมรวมดารา ฟุตบอลชิงแชมป์แห่งชาติยุโรป 2000 - นักฟุตบอล เซเรียอา แห่งปี:- 2000, 2003 - นักฟุตบอลอิตาลีแห่งปี:- 2000, 2001, 2003, 2004, 2007 - นักฟุตบอลดาวรุ่ง เซเรียอา แห่งปี:- 1999 - นักฟุตบอล เซเรียอา แห่งปีของ เกริน โดโร่:- 1998, 2004 - ดาวซัลโวสูงสุด เซเรียอา:- 2006-07 - ดาวซัลโวสูงสุดยุโรป (รองเท้าทองคำยุโรป):- 2007 - นักฟุตบอลแฟร์เพลย์แห่งปี เซเรียอา (ลูกบอลเงิน):- 2007-08 - โกลเด้นฟุต (เท้าทองคำ):- 2010สถิติการลงเล่นสถิติการลงเล่น. - ข้อมูลถึงวันที่ 17 มีนาคม 2013สถิติการลงเล่นและทำประตูในรายการต่างๆสถิติการลงเล่นและทำประตูในรายการต่างๆ. - เซเรียอา : 527 นัด 226 ประตู - โกปปา อิตาเลีย : 48 นัด 17 ประตู - ซูเปอร์โกปปา อิตาเลียนา : 5 นัด 1 ประตู - ยูฟ่า แชมเปี้ยนส์ ลีก : 50 นัด 16 ประตู - ยูฟ่า ยูโรปา ลีก : 38 นัด 21 ประตู - ฟุตบอลโลก : 11 นัด 1 ประตู - ฟุตบอลชิงแชมป์แห่งชาติยุโรป : 6 นัด 2 ประตู</doc>
