<doc id="342919" url="https://th.wikipedia.org/wiki?curid=342919" title="ล่าหัวใจ ยัยตัวร้าย">ล่าหัวใจ ยัยตัวร้าย ล่าหัวใจ ยัยตัวร้าย (; ) เป็นภาพยนตร์เกาหลี จัดฉายครั้งแรกในค.ศ. 2006 กำกับโดยแอนดริว เลาซึ่งเป็นผู้กำกับชาวฮ่องกง ที่มีผลงานมาแล้วอย่างภาพยนตร์ไตรภาคชุดสองคนสองคม โดยมีนักแสดงนำคือ จวน จีฮุน จากภาพยนตร์เรื่องยัยตัวร้ายกับนายเจี๋ยมเจี้ยม, จุง วู-ซุง จากภาพยนตร์เรื่องมหาสงครามกู้ปฐพี, เดวิด เจียง, ลี ซองแจ จากภาพยนตร์เรื่องสองโก๋ แสบเขย่าโลก และชอน โฮจิน จากภาพยนตร์เรื่องโฉดโคตรลวงโลก ล่าหัวใจ ยัยตัวร้าย เป็นภาพยนตร์โรแมนติกเมโลดราม่า อันเป็นเรื่องราวระหว่างศิลปินนักวาดภาพสาว (จวน จีฮุน) กับนักสืบตำรวจสากล และนักฆ่ามืออาชีพ ซึ่งผูกปมให้ผู้ชมได้ติดตามเรื่องราวเกี่ยวกับความรักของตัวละครเหล่านั้น โดยมีการถ่ายทำที่ประเทศเนเธอร์แลนด์ตลอดทั้งเรื่อง ซึ่งส่วนใหญ่ถ่ายในเมืองอัมสเตอร์ดัม, ฮาร์เลม และเอเพน ภาพยนตร์ผลิตโดย iFilm และจัดฉายขึ้นครั้งแรกที่เกาหลีใต้ในวันที่ 9 มีนาคม ค.ศ. 2006 ภาพยนตร์ดังกล่าวแบ่งออกเป็นสองเวอร์ชันคือฉบับตัดต่อเวอร์ชันเอเชีย กับฉบับตัดต่อเวอร์ชันนานาชาติเนื้อเรื่องย่อ เนื้อเรื่องย่อ. เหตุการณ์ทั้งหมดเริ่มต้นที่กรุงอัมสเตอร์ดัม ประเทศเนเธอร์แลนด์ เมื่อเฮยอง (จวน จีฮุน) ซึ่งเป็นนักวาดภาพหญิงสาวได้พบกับรักครั้งแรก เมื่อเธอได้พบกับดอกเดซี่ที่มีคนส่งมาให้ทุกวันโดยที่เธอเองก็ไม่ทราบว่าชายผู้นั้นเป็นใคร ซึ่งแท้จริงแล้ว ชายผู้นั้นคือปาร์ค (จุง วู-ซุง) ที่แอบส่งดอกไม้มาให้ ต่อมาเฮยองได้พบกับชองวู (ลี ซองแจ) และขอให้เธอวาดภาพให้ เฮยองเข้าใจว่าผู้ชายคนนี้อาจเป็นคนที่นำดอกไม้มามอบให้กับเธอทุกวัน และเธอเองก็เริ่มมีความสนใจในตัวของชองวู ซึ่งชองวูได้แวะเวียนมาให้เฮยองวาดรูปบ่อยครั้งจนรู้สึกชอบเธอเช่นกัน โดยที่ไม่มีใครทราบมาก่อนเลยว่าแท้จริงแล้วชองวูคือเจ้าหน้าที่ตำรวจสากลที่ได้รับมอบหมายที่จะตามล่าผู้ร้ายคนหนึ่ง ซึ่งก็คือปาร์คผู้เป็นนักฆ่ามืออาชีพนั่นเอง แต่เขาก็ทำไม่ลงเนื่องด้วยรู้ว่าปาร์คเป็นคนคอยแอบส่งดอกไม้ตัวจริง ในขณะที่ปาร์คเองก็ต้องการตีตัวจากเฮยองเนื่องจากเขาประกอบอาชีพเป็นนักฆ่า ทั้งยังได้รับคำสั่งจากเจ้านายในการกำจัดชองวูด้วยเช่นกัน</doc>
