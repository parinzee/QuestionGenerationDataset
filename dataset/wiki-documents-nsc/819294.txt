<doc id="819294" url="https://th.wikipedia.org/wiki?curid=819294" title="ระตี จุลพล">ระตี จุลพล ระตี จุลพล นักดนตรีไทยที่มีชื่อเสียงโดยเฉพาะการบรรเลงจะเข้ เกิดที่ อำเภอบางรัก กรุงเทพ ฯ เมื่อวันที่ 12 มิถุนายน พ.ศ. 2466 เป็นบุตรีของพันโทพระวิเศษสุรการ (ต่วน ไชยสุต) และนางแจ่ม วิเศษสุรการ พระวิเศษสุรการนั้นเป็นทหาร และเล่นดนตรีไทยได้ ส่วนมารดาเป็นครูที่โรงเรียนสตรีมหาพฤฒาราม มีพี่น้องร่วมบิดามารดา 5 คน ระตีเริ่มเรียนดนตรีไทยตั้งแต่อายุ 8 ขวบ โดยเรียนที่บ้าน เริ่มต่อเพลงจะเข้เมื่ออายุ 12 ปี โดยต่อเพลงจระเข้หางยาวเป็นเพลงแรกกับชุ่ม กมลวาทิน จากนั้นก็ต่อ เพลงแป๊ะ พม่าห้าท่อน และลาวแพน หัดจะเข้เพิ่มเติมจากจ่าง แสงดาวเด่น ได้ต่อเดี่ยวจะเข้ เพลงมุล่ง แขกมอญสามชั้น และกราวใน เมื่อครูจ่างถึงแก่กรรมแล้วจึงได้ต่อทางเดี่ยวสารถี แขกอาหวังและจีนขิมใหญ่ จาก แสวง อภัยวงศ์ ได้แสดงฝีมือเดี่ยวจะเข้เพลงลาวแพน ออกอากาศทางวิทยุศาลาแดงเป็นครั้งแรก เมื่ออายุ 15 ปี ทางด้านการศึกษา ระตีเริ่มเรียนหนังสือที่โรงเรียนสายปัญญา โรงเรียนสวนสุนันทา แล้วย้ายมาเรียนที่โรงเรียนเซ็นฟรังซิสซาเวียร์ จนจบชั้นมัธยมปีที่ 6 จากนั้นไปเรียนต่อที่โรงเรียนเขมะสิริอนุสรณ์ เป็นนักเตรียมมหาวิทยาลัยธรรมศาสตร์รุ่นที่ ๖ เรียนจบได้ประกาศนียบัตรจากเตรียมมหาวิทยาลัยธรรมศาสตร์ จากนั้น สมัครเข้าทำงานที่กรมประชาสัมพันธ์ ได้ร่วมงานกับนักดนตรีสำคัญในสมัยนั้นหลายคน เช่น พุ่ม บาปุยะวาส ฉลวย จิยะจันทน์ สมาน ทองสุโชติ บุญยงค์ เกตุคง จำเนียร ศรีไทยพันธุ์ ประสงค์ พิณพาทย์ และสุดจิตต์ ดุริยประณีต สมาน ทองสุโชติ ได้ประดิษฐ์ทางเดี่ยวจะเข้ให้ระตีเป็นพิเศษ 4 เพลง คือ สุดสงวน สุรินทราหู นกขมิ้น และอาถรรพ์ อันเป็นทางเฉพาะสำหรับผู้ที่เดี่ยวจะเข้แบบไหว ระตีได้รับตำแหน่งหัวหน้าวงดนตรีไทย กรมประชาสัมพันธ์ตั้งแต่ พ.ศ. 2516 จนเกษียณใน พ.ศ. 2526 ระตีได้สอนจะเข้ให้นักเรียนโรงเรียนสวนกุหลาบ โรงเรียนอัสสัมชัญ โรงเรียนพันธะวัฒนา คณะครุศาสตร์จุฬาลงกรณ์มหาวิทยาลัย และมหาวิทยาลัยมหิดล ศิษย์ที่มีฝีมือดี ได้แก่ สุรพล พงษ์สุวรรณ สักรินทร์ สู้บุญ ภัทร เครือสุวรรณ และกมล ชิดช่าง ชีวิตครอบครัว แต่งงานกับ นายพนิต จุลพล เมื่อ พ.ศ. 2488 มีบุตรสองคน คือ พ.ต.ต. พนิน จุลพล และคุณพนิตา สวัสดิโรจน์ ระตีถึงแก่กรรมในวันที่ 7 เมษายน พ.ศ. 2531 รวมอายุได้ 65 ปี</doc>
