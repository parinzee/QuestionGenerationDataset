<doc id="849964" url="https://th.wikipedia.org/wiki?curid=849964" title="ทีมเงาอัจฉริยะ">ทีมเงาอัจฉริยะ ทีมเงาอัจฉริยะ () เป็นภาพยนตร์ชีวประวัติอเมริกันแนวดรามาในปี ค.ศ. 2016 ของผู้กำกับ ธีโอดอร์ เมลฟี ร่วมเขียนบทโดยแอลลิสัน โชรเดอร์ โดยอิงจากหนังสือที่มีชื่อเดียวกันของมาร์โก ลี เชตเตอร์ลี ซึ่งเกี่ยวกับนักคณิตศาสตร์หญิงชาวอเมริกันเชื้อสายแอฟริกาที่ทำงานให้กับองค์การบริหารการบินและอวกาศแห่งชาติ (NASA) ในระหว่างการแข่งขันด้านอวกาศ นำแสดงโดย ทาราจิ พี. เฮนสัน รับบทเป็นแคทเธอรีน จอห์นสัน นักคณิตศาสตร์ที่คำนวณเส้นทางโคจรในโครงการเมอร์คิวรีและอีกหลาย ๆ โครงการ นอกจากนี้ยังมีออคทาเวีย สเปนเซอร์รับบทเป็นโดโรธี วอห์น และจาเนลล์ โมเนรับบทเป็นแมรี แจ็กสัน ร่วมด้วยเควิน คอสต์เนอร์, เคียร์สเต็น ดันสต์, จิม พาร์สันส์, เกล็น พาวเวลล์ และมาเฮอร์ชาลา อาลี ในบทสนับสนุน การถ่ายทำภาพยนตร์เริ่มต้นในเดือนมีนาคม ค.ศ. 2016 ที่เมืองแอตแลนตา และถ่ายทำเสร็จสิ้นในเดือนพฤษภาคม ปีเดียวกัน ทีมเงาอัจฉริยะ เข้าฉายครั้งแรกในสหรัฐอเมริกาเมื่อวันที่ 25 ธันวาคม ค.ศ. 2016 โดยทเวนตีท์เซนจูรีฟอกซ์ และได้รับเสียงชื่นชมอย่างกว้างขวางจากนักวิจารณ์และทำรายได้รวมทั้งหมด 223.5 ล้านดอลลาร์สหรัฐ รวมทั้งยังได้รับเลือกจากสมาคมนักวิจารณ์ภาพยนตร์แห่งอเมริกาให้เป็นหนึ่งในสิบภาพยนตร์แห่งปี ค.ศ. 2016 นอกจากนี้ยังถูกเสนอชื่อเข้าชิงหลายรางวัล รวมถึงรางวัลออสการ์สาขาภาพยนตร์ยอดเยี่ยม บทภาพยนตร์ดัดแปลงยอดเยี่ยม และนักแสดงสมทบหญิงยอดเยี่ยม และอีก 2 สาขาจากรางวัลลูกโลกทองคำ และชนะ 1 รางวัลจากสมาคมนักแสดงภาพยนตร์และโทรทัศน์ในสาขาทีมนักแสดงยอดเยี่ยม</doc>
