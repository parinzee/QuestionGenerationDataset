<doc id="221594" url="https://th.wikipedia.org/wiki?curid=221594" title="เพลงรักข้ามภพ">เพลงรักข้ามภพ เพลงรักข้ามภพ ละครโทรทัศน์ของไทยเนื้อหาเกี่ยวกับเพลงลูกทุ่ง ออกอากาศ/ทางช่อง 7 โดย บริษัท ดีด้า วิดีโอ โปรดักชั่น บทประพันธ์โดย น.ส.สุขยิ่ง บทโทรทัศน์โดย วรพันธ์ รวี นำแสดงโดย วงศกร ปรมัตถากร, เขมนิจ จามิกรณ์, พาทิศ พิสิฐกุล, ณัฐวัฒน์ เปล่งศิริวัธน์, พนม นพพร, ชาย เมืองสิงห์, แดน บุรีรัมย์, บริพันธ์ ชัยภูมิ, ดาว มยุรี, เมย์ เฟื่องอารมย์, อัมรินทร์ สิมะโรจน์, ทนงศักดิ์ ศุภการ, อุษณีย์ รักกสิกร และ สุรชัย สมบัติเจริญ กำกับการแสดงโดย วัชรา สังข์สุวรรณ อำนวยการสร้างโดย สยม สังวริบุตร ออกอากาศทุกวันศุกร์ เสาร์ อาทิตย์ ในเวลา 20.30 - 22.00 น. หลังข่าวภาคค่ำ ออกอากาศวันแรกวันอาทิตย์ที่ 22 กุมภาพันธ์ พ.ศ. 2552 จนถึงวันอาทิตยที่ 12 เมษายน พ.ศ. 2552 ละครเรื่องนี้มีเรตติ้งเฉลี่ย 16.4 ซึ่งเป็นละครที่มีเรตติ้งสูงที่สุดอันดับ 4 ประจำปี พ.ศ. 2552เนื้อเรื่อง เนื้อเรื่อง. นกยูง (เขมนิจ จามิกรณ์) เป็นลูกสาวคนเดียวของ ก้องหล้า เกรียงไกร (สุรชัย สมบัติเจริญ) อดีตราชาเพลงลูกทุ่งที่เสียชีวิตบนเวทีเพราะเมาเหล้าอย่างหนัก นกยูงและศรีนวล (อุษณีย์ รักกสิกร) ผู้เป็นแม่จึงระเหเรร่อน แต่ได้ มังกร (ทนงศักดิ์ ศุภการ) ครูใหญ่ของโรงเรียนมาอุปการะไว้ในฐานะภรรยาใหม่และลูกบุตรธรรม หลายปีผ่านไป นกยูงซึ่งชอบร้องเพลงเหมือนพ่อโตขึ้น แต่การเรียนของนกยูงไม่ดีเลย เมื่อจะจบ ม.6 เกรดของนกยูงไม่ดี เพราะชอบหนีไปร้องเพลง มังกรก็ตามไล่ตีเพราะไม่ต้องการให้นกยูงเหมือนก้องหล้า โดยที่ศรีนวลพยายามห้ามแต่ก็ทำอะไรไม่ได้ ขณะเดียวกัน นำทาง (วงศกร ปรมัตถากร) หนุ่มเจ้าของธุรกิจโรงแรมหมื่นล้าน บิดมอเตอร์ไซด์หนีการตามล่าจากมือปืนที่ถูกจ้างจาก มาร์ค (อัมรินทร์ สิมะโรจน์) ผู้เป็นญาติและหุ้นส่วนโรงแรม และ มารวย (นึกคิด บุญทอง) และ มุตตา (ธัญยกันต์ ธนกิตติ์ธนานนท์) คู่หมั้นสาวของตัวเองและพ่อของมุตตาตามฆ่าเนื่องจากต้องการมรดกของตระกูล นำทางพลาดไปชนต้นลั่นทมใหญ่ที่หน้าบ้านของ ทินกร เกริกไกร (พนม นพพร) ครูแต่งเพลงลูกทุ่งที่กำลังตกอับ อาการบาดเจ็บโคม่าปางตาย ไม้ (ณัฐวัฒน์ เปล่งศิริวัธน์) ซึ่งเป็นเพื่อนสนิทและลูกน้องที่ซื่อสัตย์ของนำทางได้พาร่างของนำทางที่นอนสลบเป็นเจ้าชายนิทราส่งโรงพยาบาลเพื่อหลบหนี แต่ปิดบังทุกคนเอาไว้ไม่ให้รู้ว่านำทางอยู่ที่ไหน ครอบครัวของนำทางจึงเหลือแต่ ตามพร (พลอยปภัส ธนันต์ชัยกานต์) น้องสาวของนำทางคนเดียวเท่านั้นที่ยังเหลืออยู่ และไม่มีใครรู้ว่านำทางตายแล้วหรือยัง นกยูงซึ่งกำลังเคว้งคว้างอยู่กับชีวิตว่าจะเอาอย่างไรดี ก็มาเจอกับกายทิพย์ของนำทาง แต่นำทางจำไม่ได้แล้วว่าตัวเองเป็นใคร ชื่ออะไร และมีที่มาที่ไปอย่างไร ขอติดตามนกยูงไปด้วย เพราะติดตามมาตลอด มีแต่เพียงนกยูงเท่านั้นที่มองเห็นนำทาง นำทางสามารถทำอะไรที่คนทั่ว ๆ ไปทำไม่ได้ เพียงแต่ไม่สามารถหยิบจับอะไรได้และปรากฏกายได้เฉพาะเวลากลางคืนเท่านั้น ต่อมาที่งานวัดมีการประกวดร้องเพลงลูกทุ่ง นกยูงด้วยความช่วยเหลือของศรีนวลให้หนีมังกรที่กำลังตามล่าอย่างหนักไปร้องเพลงลูกทุ่งจับพลัดจับพลูคู่กับนำทาง โดยใช้ชื่อว่า นกแก้ว นกขุนทอง ชนะเลิศขึ้นมา ศรีนวลขอฝากนกยูงไว้ให้อยู่กับครูทิน เพราะศรีนวลเคยเป็นทั้งคนรักเก่าและหางเครื่องในวงของครูทินมาก่อน เมื่อมาอยู่กับครูทินจริง ๆ นกยูงต้องเผชิญกับวิบากกรรมอีกรอบ เพราะถูกทั้ง มะปราง (เมย์ เฟื่องอารมย์) ลูกสาวของครูทินที่อยากเป็นราชินีลูกทุ่งแต่เสียงไม่ได้เรื่อง ส้มจี๊ด (ดาว มยุรี) นักร้องเพลงลูกทุ่งที่น้ำเสียงใช้ได้แต่อายุมากแล้ว และบรรดาหางเครื่องทั้ง 4 คน กบ เขียด เชอรี่ กิ๊ปซี่ ของวงครูทินกลั่นแกล้งรังแกตลอด เพราะอิจฉานกยูงที่ร้องได้ดีกว่า ในขณะที่ครูทินเองเมื่อรู้ว่านกยูงคือลูกสาวของก้องหล้า ก็เกิดอคตินึกรังเกียจเพราะมีอดีตฝังใจกับก้องหล้ามาก่อน เพราะถูกก้องหล้าหักหลังทั้งเรื่องงานและความรัก จึงห้ามนกยูงร้องเพลงในบ้านและตีนกยูงอยู่บ่อย ๆ เพราะได้ยินเสียงนกยูงคุยกับผู้ชายคือ นำทาง แต่ไม่เห็นตัวจึงคิดว่านกยูงเอาผู้ชายมาซ่อนไว้ในบ้าน และไล่ให้นกยูงไปนอนในครัวแทน มีแต่เพียง น้อยหน่า (ชาย เมืองสิงห์) ลำไย (แดน บุรีรัมย์) มังคุด (บริพันธ์ ชัยภูมิ) 3 ตลกของวงเท่านั้นที่เห็นใจ ต่อมาทาง มาร์ค มารวย และมุตตาได้เดินทางมาที่บ้านของครูทินเพื่อสืบหาการตายของนำทาง ทางบ้านของครูทินจึงคิดว่าต้นลั่นทมนี้มีผีสิง เพราะมักได้ยินเสียงร้องเพลงที่ไพเราะบ่อย ๆ ตอนกลางคืนจากต้นลั่นทมนี้โดยที่ไม่เห็นตัวคนร้อง ซึ่งจริง ๆ แล้วเป็นเสียงของนกยูงที่ร้องเพลงคู่กับนำทาง มีแต่เพียงครูทินเท่านั้นที่คิดว่าเพราะและสงสัยว่าใครเป็นคนร้อง ขณะที่นำทางพยายามรื้อฟื้นความทรงจำว่าตัวเองเป็นใคร โดยมีนกยูงคอยช่วยเหลือ ขณะเดียวกันไม้ก็พยายามทุกวิถีทางที่จะทำให้ร่างของนำทางฟื้นมาให้ได้ ทางมาร์คเองก็พยามยามจะจับตัวตามพรไปเรียกค่าไถ่เพื่อใส่ความไม้ และขจัดไม้ที่เป็นตัวขวางออกไป ต่อมานกยูงได้เข้าประกวดร้องเพลงเพื่อหานักร้องหน้าใหม่ที่เจ้าของบริษัท เพทาย (พาทิศ พิสิฐกุล) และ พาที (ชิน โฟร์.เอส.) ผู้เป็นพ่อของเพทาย เป็นเจ้าของ นกยูงได้เป็นนักร้องแต่ก็ถูกเพื่อนนักร้องรุ่นเดียวกันกลั่นแกล้ง ขณะที่นำทางได้สืบหาจนรู้เค้าว่าตัวเองเป็นใครและเกี่ยวพันอะไรกับโรงแรมแม่น้ำ รามาด้า ที่ตัวเองเป็นเจ้าของ นกยูงติดต่อกับนำทางในเวลากลางวันได้ด้วยเสียงเพลงที่ร้องหากัน ในเวลากลางคืนที่ต้นลั่นทม จากแผนของมาร์คที่จับตัวตามพรไปเพื่อใส่ความไม้ แต่นำทางก็ได้ตามไปช่วยได้สำเร็จ และนกยูงก็ได้รู้จักกับตามพรโดยโกหกตามพรว่าเป็นตัวเองเป็นจิตแพทย์ ตามพรชอบนกยูงและขอให้นกยูงมาเป็นผู้ดูแลตน พร้อม ๆ กับไม้ที่ขอให้นกยูงไปร้องเพลงในโรงพยาบาลเพราะนำทางเมื่อได้ฟังเพลงของนกยูงแล้วอาการดีขึ้น และนำทางและนกยูงรู้ตัวแล้วว่าตัวเองเป็นใคร แต่ยังตามหาร่างของตนไม่พบ ต่อมาได้มีการประกวดแข่งขันเพลงลูกทุ่งในรายการ เส้นทางดาว นกยูงได้ตัดสินใจเข้าประกวด แต่ก็ยังเป็นห่วงครูทินที่นอนป่วยอยู่ นกยูงได้แอบส่งเงินไปช่วยเหลือโดยไม่ให้บอกว่าเป็นเงินใคร จึงรู้แต่เพียงว่าเป็นเงินของนำทาง ในรายการเส้นทางดาวนกยูงถูกกลั่นแกล้งสารพัด แต่ก็ผ่านเข้ารอบมาได้เบื้องหลัง เบื้องหลัง. เพลงรักข้ามภพเป็นละครตลก เบาสมอง ผสมแฟนตาซีเข้าไปด้วย เนื้อหาเกี่ยวกับเพลงลูกทุ่ง มีเพลงลูกทุ่งประกอบมากมายร้องด้วยนักแสดงต่าง ๆ ในเรื่อง ในบทของนกยูง ผู้สร้างไว้วางตัว ตั๊กแตน ชลดา เป็นผู้แสดง และได้ถ่ายทำในส่วนนี้ไปกว่า 20 เปอร์เซนต์แล้ว แต่ได้มีการเปลี่ยนแปลงต่อมาเพราะตั๊กแตนติดงานออกอัลบั้มชุดใหม่ ในส่วนของการโปรโมท ได้มีการออกอัลบั้มเพลงประกอบละครจัดจำหน่ายในเวลาเดียวกัน และให้นักแสดงทั้งหมดออกเวทีเจ็ดสีคอนเสิร์ตในวันเสาร์ที่ 7 มีนาคม พ.ศ. 2552 เพื่อเป็นการเป็นการโปรโมทละครด้วย โดยเพลงทั้งหมดเป็นการผลิตของ บริษัท ดีด้า วิดีโอ โปรดักชั่น ซึ่งครู ไพรัช สังวริบุตรเป็นโปรดิวเซอร์ในอัลบั้มนี้ทั้งหมด พร้อมทั้งยังได้ครูเพลงจากดีด้าหลายท่านมาแต่งเพลงละครเรื่องนี้ด้วย ในส่วนของผู้สร้างได้ทุ่มทุนสร้างฉากให้เหมือนกับเวทีคอนเสิร์ตจริง ๆ อีกทั้งตัวประกอบที่เป็นผู้ชมอีกมากกว่าเรื่องที่ผ่านมา และเป็นละครโทรทัศน์เรื่องแรกของไทยที่ออกอากาศในระบบเสียงสเตอริโอ</doc>
