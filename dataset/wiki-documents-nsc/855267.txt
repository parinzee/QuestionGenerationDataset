<doc id="855267" url="https://th.wikipedia.org/wiki?curid=855267" title="เอ็ดเวิร์ด เบลลามี">เอ็ดเวิร์ด เบลลามี เอ็ดเวิร์ด เบลลามี (; 26 มีนาคม ค.ศ. 1850 – 22 พฤษภาคม ค.ศ. 1898) เป็นนักเขียนชาวอเมริกัน เกิดที่เมืองชิกาพีในรัฐแมสซาชูเซตส์ เป็นบุตรของรูฟัส คิง เบลลามีและมาเรีย ลุยซา พัตนัม เบลลามี เบลลามีเรียนที่โรงเรียนในเมืองชิกาพีก่อนจะเรียนต่อที่วิทยาลัยยูเนียนในเมืองสคีเนคทาดี รัฐนิวยอร์ก แต่เรียนได้ไม่นานก็ตัดสินใจเดินทางไปยุโรปและใช้เวลาส่วนใหญ่อยู่ในประเทศเยอรมนี เมื่อกลับมาสหรัฐ เขาเรียนกฎหมายแต่ต่อมาสนใจด้านหนังสือพิมพ์ จึงทำงานที่นิวยอร์กโพสต์ ก่อนจะกลับไปที่รัฐแมสซาชูเซตส์เพื่อทำงานที่สปริงฟิลด์ยูเนียน เมื่ออายุได้ 25 ปี เบลลามีป่วยเป็นวัณโรคและไปรักษาตัวที่ฮาวาย เมื่อกลับมาเขาหันมาทำงานเป็นนักเขียน ในปี ค.ศ. 1882 เขาแต่งงานกับเอ็มมา ออกัสตา แซนเดอร์สัน ทั้งคู่มีบุตรด้วยกัน 2 คน เบลลามีเสียชีวิตด้วยวัณโรคในปี ค.ศ. 1898 บ้านที่เขาอาศัยอยู่ตั้งแต่เด็กในเมืองชิกาพีได้รับการประกาศให้เป็นสิ่งสำคัญทางประวัติศาสตร์แห่งชาติในปี ค.ศ. 1971 เบลลามีมีผลงานที่สำคัญคือนวนิยายแนววิทยาศาสตร์เรื่อง มองกลับ (Looking Backward) ตีพิมพ์ในปี ค.ศ. 1888 มีเนื้อหาเกี่ยวกับประเทศสหรัฐอเมริกาในอนาคต (ค.ศ. 2000) ซึ่งเป็นสังคมในอุดมคติ เขาสนับสนุนแนวคิดสังคมนิยม (เบลลามีใช้คำว่า nationalism–ไม่ได้เกี่ยวข้องกับชาตินิยม) อุตสาหกรรมในการแก้ปัญหาทุนนิยม การใช้ "กองทัพอุตสาหกรรม" ในการขับเคลื่อนเศรษฐกิจและสังคม รวมถึงสะท้อนความทุกข์ยากและความเหลื่อมล้ำทางสังคมในศตวรรษที่ 19 นิยายเรื่องนี้ได้รับการตอบรับดีมาก เป็นรองแค่ Uncle Tom's Cabin ของแฮเรียต บีเชอร์ สโตว์และ Ben-Hur: A Tale of the Christ ของลิว วอลเลซ และก่อให้เกิดกระแส Nationalist Clubs ซึ่งเป็นกลุ่มคนที่สนับสนุนแนวคิดของนิยายเรื่องนี้ในช่วงปลายทศวรรษ 1880</doc>
