<doc id="357370" url="https://th.wikipedia.org/wiki?curid=357370" title="เมายกแก๊ง แฮงค์ยกก๊วน">เมายกแก๊ง แฮงค์ยกก๊วน เดอะ แฮงโอเวอร์ () มีชื่อภาษาไทยว่า เมายกแก๊ง แฮงค์ยกก๊วน เป็นภาพยนตร์ตลกอเมริกันที่ออกฉายในปี พ.ศ. 2552 กำกับโดยท็อดด์ ฟิลิปส์ จากบทภาพยนตร์ของจอน ลูคัส และสกอตต์ มัวร์ สร้างด้วยทุนสร้าง 35 ล้านดอลลาร์สหรัฐ แต่กลับประสบความสำเร็จอย่างสูง มีรายได้ทั่วโลกถึง 467 ล้านดอลลาร์สหรัฐ และได้รับรางวัลภาพยนตร์หลายรางวัล รวมถึงสาขาภาพยนตร์ยอดเยี่ยม ภาพยนตร์ตลกและภาพยนตร์เพลง ในพิธีประกาศผลรางวัลลูกโลกทองคำ ครั้งที่ 67  เนื้อเรื่องกล่าวถึงฟิล, สตู, แอลัน และ ดั๊ก เพื่อนเก่าสี่คนที่เดินทางไปลาสเวกัส เพื่อจัดงานเลี้ยงสละโสดของดั๊ก ทั้งสี่คนเมามายไม่ได้สติ เมื่อตื่นขึ้นมาตอนเช้ากลับจำอะไรไม่ได้เลย พบกับห้องอยู่ในสภาพเละสุดขีด พร้อมกับเสือโคร่งและเด็กทารกปริศนา ส่วนดั๊ก ว่าที่เจ้าบ่าวกลับหายตัวไปอย่างไร้ร่องรอย สามคนที่เหลือต้องรีบตามหาตัวดั๊กให้พบ เพื่อไปร่วมงานแต่งงานที่จะมาถึงในเช้าวันรุ่งขึ้น แต่แล้วเรื่องยุ่งเหยิงก็เกิดขึ้นเมื่อทั้งสามเข้าไปพัวพันกับยาเสพติด การลักพาตัว แก๊งอันธพาล เหตุการณ์ในเรื่องดัดแปลงมาจากประสบการณ์จริงของ ทริปป์ วินสัน เพื่อนของคริส เบนเดอร์ ผู้อำนวยการสร้าง ซึ่งเมามายไม่ได้สติในงานเลี้ยงสละโสดของตัวเอง และต้องชดใช้ค่าเสียหายจำนวนมากที่เกิดขึ้นระหว่างงานเลี้ยงให้กับทางโรงแรมเจ้าของสถานที่ ภาพยนตร์ถ่ายทำที่โรงแรมซีซาร์พาเลซ ในรัฐเนวาดา มีบุคคลที่มีชื่อเสียงหลายคนรับบทคามีโอ เช่น ไมค์ ไทสัน นักมวย, ไมค์ วี นักสเกตบอร์ดและฮอกกีน้ำแข็ง, เวย์น นิวตัน นักร้อง, แคร์รอต ทอป นักแสดงตลก, ลูซินดา เจนนี นักแสดง จากความสำเร็จของภาพยนตร์เรื่องนี้ ทำให้มีแผนการสร้างภาคต่อ The Hangover: Part II โดยถ่ายทำในประเทศไทย ในช่วงเดือนตุลาคมถึงธันวาคม พ.ศ. 2553 และมีกำหนดฉายในวันที่ 26 พฤษภาคม พ.ศ. 2554</doc>
