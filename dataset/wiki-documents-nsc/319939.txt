<doc id="319939" url="https://th.wikipedia.org/wiki?curid=319939" title="ไชยลังกา เครือเสน">ไชยลังกา เครือเสน นายไชยลังกา เครือเสน เกิดเมื่อวันที่ 15 ธันวาคม พ.ศ. 2447 ที่บ้านศรีพันต้น ตำบลในเวียง อำเภอเมืองน่าน จังหวัดน่าน เป็นศิลปินอาวุโสด้านดนตรีพื้นบ้านและการขับซอ เริ่มเข้ารับการศึกษาชั้นประถมปีที่ 1 ที่โรงเรียนสุริยานุเคราะห์ (โรงเรียนศรีสวัสดิ์วิทยาคาร ในปัจจุบัน) เมื่ออายุได้ 11 ปี โดยในระหว่างศึกษาอยู่นั้นมีความสนใจในการแสดงพื้นบ้านจนสามารถแสดงการขับซอได้เป็นครั้งแรกขณะเรียนอยู่ชั้นประถมศึกษาปีที่ 3 ต่อมาหลังจากจบชั้นประถมศึกษาปีที่ 4 จึงบรรพชาเป็นสามเณรจำพรรษาอยู่ที่วัดศรีพันต้น ตำบลในเวียง อำเภอเมืองน่าน และหลังจากลาสิกขาบทแล้วได้ตั้งวงดนตรีพื้นบ้านชื่อ "ไชยมงคล" เมื่ออายุได้ 23 ปี จากนั้นเริ่มถ่ายทอดวิชาการขับซอและดนตรีพื้นบ้านทั้งสะล้อ ปิน (ซึง) ให้ลูกศิษย์ชายหญิงและผู้สนใจจนได้รับยกย่องเป็น "พ่อครู" เป็นที่เคารพนับถือ ศรัทธา ของลูกศิษย์และประชาชน ทั่วไปอย่างสูง พ่อครูไชยลังกา เครือเสน เคยชนะเลิศการประกวดดนตรีพื้นเมืองจังหวัดน่านเมื่อปี พ.ศ. 2527 และต่อมาในปี พ.ศ. 2530 ได้รับการยกย่องเชิดชูเกียรติเป็นศิลปินแห่งชาติ สาขาศิลปะการแสดง (ดนตรีพื้นบ้าน)</doc>
