<doc id="40152" url="https://th.wikipedia.org/wiki?curid=40152" title="หมานคร">หมานคร หมานคร () เป็นภาพยนตร์ไทยเรื่องที่ 2 ซึ่งวิศิษฏ์ ศาสนเที่ยง กำกับ เป็นภาพยนตร์แนวตลก โรแมนติก เมจิคัลเรียลลิสม์ ดัดแปลงจากนิยายขนาดสั้นของ "คอยนุช" (ศิริพรรณ เตชจินดาวงศ์) ผู้กำกับของหนังเรื่องนี้ให้คำจำกัดความภาพยนตร์ของตนเองว่า "หนังรักรื่นรมย์ อารมณ์ดี ประหลาดโลก"เนื้อเรื่อง เนื้อเรื่อง. หมานคร เล่าเรื่องของ ป๊อด หนุ่มบ้านนอกที่เข้ากรุงมาพร้อมกับคำทักของยายว่า "เข้ามาทำงานในกรุงเทพฯ ระวังจะมีหางงอกออกมาจากก้น" เขาได้ทำงานเป็นพนักงานในโรงงานปลากระป๋อง แต่ก็ต้องลาออกเพราะไม่อยากตัดนิ้วตัวเองใส่กระป๋องอีกหน จากนั้น เขาสมัครเป็นพนักงานรักษาความปลอดภัย เขาหลงรัก "จิน" พนักงานทำความสะอาดซึ่งหมกมุ่นกับการทำความสะอาดและจัดระเบียบสิ่งของ เธอเข้ามาทำงานในกรุงเทพเพราะเชื่อว่าจะทำให้ตนเองอ่านหนังสือปกขาวเล่มหนึ่งที่ตกลงมาจากฟ้าออก นอกจากนั้น ป๊อดยังได้ไปเกี่ยวข้องกับตัวละครอื่น ๆ เช่น มอเตอร์ไซค์ผีที่ตายเพราะฝนหมวกกันน็อค ตุ๊กตาหมีพูดได้กับเด็กหญิงผู้แก่แดด และอีกหลายต่อหลายคน รวมทั้ง "ปีเตอร์" ฝรั่งนักประท้วงผู้ที่จินหลงใหลรูปแบบการดำเนินเรื่อง รูปแบบการดำเนินเรื่อง. หนังมีเนื้อหาซึ่งเสียดสีวิถึชีวิตของผู้คนในกรุงเทพฯ และมีสาระสำคัญเกี่ยวกับความรักว่าเป็นสิ่งสำคัญสำหรับชีวิตของคนทุกคน เป็นเนื้อหาซึ่งคนดูเข้าถึงได้ง่ายกว่าหนังเรื่องที่แล้วของวิศิษฏ์ซึ่งเป็นผลงานชิ้นแรกที่เขากำกับด้วย-นั่นคือ"ฟ้าทะลายโจร" หนังถ่ายภาพโดยใช้เลนส์ไวด์และมีการปรับแต่งสีสันให้ฉูดฉาดจัดจ้านเกินจริง ซึ่งเป็นลักษณะอย่างเดียวกับ ฟ้าทะลายโจรและนำเสนอเนื้อหาออกมาเป็นภาพในลักษณะเหนือจริง เช่น ฝนที่ตกลงมาเป็นหมวกกันน็อกทั่วทั้งฟ้า ภูเขาพลาสติกซึ่งสูงเทียมตึกระฟ้า ผู้คนที่เบียดกันบนรถมาจนได้เสียกันจริงๆ เป็นต้น สำหรับการแสดงซึ่งดูแข็งนั้น วิศิษฏ์อ้างอิงจากภาพยนตร์ซึ่งกำกับโดยอากิ เคาริสมากิ ผู้กำกับภาพยนตร์ชื่อดังชาวฟินแลนด์ เช่น Drifiting Cloud, The Man Without the Past เป็นต้น เอกลักษณ์เฉพาะของหนังคือ นักแสดงจะแสดงกันโดยมีสีหน้าแข็งกระด้าง ท่าทางนิ่งๆ นอกจากนั้น หนังยังมักเล่าเรื่องเกี่ยวกับคนตัวเล็กๆในสังคม ซึ่งส่งอิทธิพลต่อหมานครเช่นกันเพลงประกอบ เพลงประกอบ. หนังใช้เพลง ...ก่อน ของ ปฐมพร ปฐมพร ในเวอร์ชันของ Moderndog เป็นเพลงประกอบหลักของภาพยนตร์ หนังใช้เพลงในฉากเปิดตัวของหนัง ซึ่งทุกคนในเมืองกรุงเทพฯ ร้องเพลงออกมาพร้อมๆ กันยกเว้นป๊อด รวมไปถึงเครดิตปิดท้ายซึ่งเป็นภาพวงคนตาบอดร้องเพลงผลตอบรับ ผลตอบรับ. เช่นเดียวกับ "ฟ้าทะลายโจร" "หมานคร"ขาดทุนด้านรายรับภายในประเทศเพราะไม่ได้รับการต้อนรับจากผู้ชมมากนัก อย่างไรก็ตาม หนังประสบความสำเร็จพอสมควรในระดับนานาชาติ มีหลายประเทศซึ่งซื้อหนังไปจัดจำหน่าย เช่น สิงคโปร์ ฝรั่งเศส เป็นต้น นอกจากนั้นยังได้รับเชิญให้เข้าฉายในเทศกาลภาพยนตร์หลายเทศกาล และทำให้วิศิษฏ์เป็นที่รู้จักในระดับนานาชาติมากขึ้นรางวัลและเกียรติคุณรางวัลและเกียรติคุณ. - รางวัลสมาพันธ์ภาพยนตร์ไทยสาขาเทคนิคพิเศษทางภาพยอดเยี่ยม ปี พ.ศ. 2547 - รางวัลเหรียญเงิน สำหรับภาพยนตร์ซึ่งเป็นที่กล่าวขานมากที่สุด และเหรียญทองแดงสำหรับสาขาภาพยนตร์เอเชียยอดเยี่ยม ประจำปี พ.ศ. 2549 จากเทศกาลภาพยนตร์แฟนตาเซีย - จัดฉายกลางแจ้งที่ Piazza Grande ในเทศกาลภาพยนตร์นานาชาติโลคาร์โน(สวิตเซอร์แลนด์)ครั้งที่ 58 ประจำปี พ.ศ. 2548 - รางวัลนักวิจารณ์ จากเทศกาลภาพยนตร์เอเชียโดวิลล์ ประจำปี พ.ศ. 2548 - ได้รับการจัดอันดับให้เป็นภาพยนตร์ยอดเยี่ยมประจำปี พ.ศ. 2548 อันดับที่ 6 โดยนักวิจารณ์ภาพยนตร์แห่งนิตยสาร ไทม์ "ริชาร์ด คอร์ลิสส์"</doc>
