<doc id="223995" url="https://th.wikipedia.org/wiki?curid=223995" title="ยุทธการที่เทอร์นัมกรีน">ยุทธการที่เทอร์นัมกรีน ยุทธการที่เทอร์นัมกรีน () เป็นยุทธการในสงครามกลางเมืองอังกฤษครั้งที่ 1 ที่เกิดขึ้นเมื่อวันที่ 13 พฤศจิกายน ค.ศ. 1642 ที่หมู่บ้านเทอร์นัมกรีนในเทศมณฑลมิดเดิลเซกซ์ในอังกฤษ เป็นการต่อสู้ระหว่างกองทัพของฝ่ายนิยมกษัตริย์ที่นำโดยพระเจ้าชาลส์ที่ 1 กับฝ่ายรัฐสภาที่นำโดยเอิร์ลแห่งเอสเซกซ์และฟิลิป สกิปพอน ผลของสงครามครั้งนี้ฝ่ายรัฐสภาได้รับชัยชนะทางยุทธศาสตร์ ความเสียหายของฝ่ายนิยมกษัตริย์และฝ่ายรัฐสภามีเป็นจำนวนน้อยมาก ในการต่อสู้ครั้งนี้เป็นผลให้ทั้งสองฝ่ายต่างก็ยึดที่มั่นของตนเองแต่ฝ่ายรัฐสภาประสบความสำเร็จในการหยุดยั้งกองทัพฝ่ายนิยมกษัตริย์ในการพยายามเดินทัพไปยังกรุงลอนดอนซึ่งถือว่าเป็นชัยชนะทางยุทธศาสตร์ เพราะการตั้งมั่นเป็นการบังคับให้พระเจ้าชาลส์และกองทัพของพระองค์ต้องถอยไปตั้งหลักระหว่างฤดูหนาวที่อ๊อกซฟอร์ด หลังจากยุทธการที่เอดจ์ฮิลล์ในวันที่ 23 ตุลาคมแล้วพระเจ้าชาลส์ก็ทรงยึดแบนบรีเมื่อวันที่ 27 ตุลาคมและทรงได้รับการต้อนรับจากประชาชนเมื่อเสด็จไปถึงอ๊อกซฟอร์ดเมื่อวันที่ 29 ตุลาคม พระนัดดาของพระองค์เจ้าชายรูเพิร์ตแห่งไรน์ผู้เป็นแม่ทัพกองทหารม้าก็ลงมาจากลุ่มน้ำเทมส์ ยึดแอบิงดัน, เอลส์บรี และเมเดนเฮดที่ทรงใช้เป็นที่ตั้งในความพยายามที่จะยึดวินด์เซอร์แต่ไม่ประสบความสำเร็จเพราะมีกำลังด้อยกว่าฝ่ายรัฐสภา หลังจากการต่อสู้ครั้งนี้แล้วนายทหารหลายคนก็มีความต้องการจะเจรจาสงบศึกกับฝ่ายรัฐสภาแต่เจ้าชายรูเพิร์ตไม่ทรงเห็นด้วยและทีงมีพระประสงค์ที่จะเดินทัพต่อไปลอนดอน แต่พระเจ้าชาลส์ทรงเห็นด้วยกับกลุ่มนายทหาร ซึ่งทำให้เป็นโอกาสที่รอเบิร์ต เดเวอรู เอิร์ลที่ 3 แห่งเอสเซกซ์ แม่ทัพฝ่ายรัฐสภาฉวยโอกาสแซงและนำทัพกลับไปถึงลอนดอนเมื่อวันที่ 8 พฤศจิกายน ยุทธการครั้งนี้เป็นยุทธการใหญ่ครั้งแรกของพระเจ้าชาลส์</doc>
