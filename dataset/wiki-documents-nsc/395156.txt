<doc id="395156" url="https://th.wikipedia.org/wiki?curid=395156" title="สมเด็จพระราชินีรานยาแห่งจอร์แดน">สมเด็จพระราชินีรานยาแห่งจอร์แดน สมเด็จพระราชินีรานยาแห่งจอร์แดน ( Rānyā al-‘abdu l-Lāh) พระนามเดิม รานยา อัลยัสซิน (ประสูติ 31 สิงหาคม ค.ศ. 1970 ณ คูเวตซิตี ประเทศคูเวต) พระบรมราชินีองค์ปัจจุบันของประเทศจอร์แดน เป็นพระอัครมเหสีในสมเด็จพระราชาธิบดีอับดุลลาห์ที่ 2 แห่งจอร์แดน พระองค์ทรงมีบทบาทในด้านการส่งเสริมสิทธิสตรีภายในประเทศจอร์แดน โดยเฉพาะการเปลี่ยนแปลงกฎหมายเพื่อปกป้องสิทธิสตรีและให้มีความทัดเทียมกับบุรุษเพศ แต่ไม่ประสบผลสำเร็จนัก สืบเนื่องมาจากการต่อต้านของกลุ่มอนุรักษนิยม นอกจากนี้สมเด็จพระราชินีรานยายังทรงพระสิริโฉมที่งดงาม ทำให้พระองค์เป็นสตรีที่มีเสน่ห์ดึงดูดใจมากที่สุดเป็นอันดับที่สองรองจากนิโคล คิดแมน จากการสำรวจจากประชาชนในปี ค.ศ. 2002พระราชประวัติ พระราชประวัติ. สมเด็จพระราชินีรานยาแห่งจอร์แดน ประสูติเมื่อวันที่ 31 สิงหาคม ค.ศ. 1970 ณ คูเวตซิตี ประเทศคูเวต มีพระนามเดิมว่า รานยา อัลยัสซิน เป็นธิดาของนายไฟซาล เซดกี อัลยัสซิน กับนางอิลฮาม อัลยัสซิน ซึ่งทั้งสองเป็นชาวปาเลสไตน์ โดยพระบิดามีอาชีพเป็นแพทย์ รานยา อัลยัสซิน สำเร็จการศึกษาระดับมัธยมศึกษาจากโรงเรียนเอกชนคูเวต และศึกษาในระดับปริญญาตรีสาขาบริหารธุรกิจ มหาวิทยาลัยอเมริกัน กรุงไคโร ประเทศอียิปต์ เมื่อสำเร็จการศึกษาก็เริ่มทำงานธนาคารซิตีแบงก์ในแผนกการตลาด และทำงานกับบริษัทแอปเปิลในกรุงอัมมาน ประเทศจอร์แดนอภิเษกสมรส อภิเษกสมรส. รานยา อัลยัสซิน ได้พบกับสมเด็จพระราชาธิบดีอับดุลลาห์ที่ 2 ซึ่งในขณะนั้นยังดำรงพระอิสริยยศเป็นเจ้าชาย ในงานเลี้ยงอาหารเย็นช่วงเดือนมกราคม ค.ศ. 1993 และทั้งคู่ได้พัฒนาความสัมพันธ์จนกระทั่งสองเดือนต่อมาก็ได้มีการหมั้นเกิดขึ้น จนถึงเมื่อวันที่ 10 มิถุนายน ปีเดียวกันนั้นเองก็ได้มีการอภิเษกสมรสกัน ท่ามกลางเสียงวิพากวิจารณ์เกี่ยวกับเชื้อสายปาเลสไตน์ของพระองค์ อย่างไรก็ตามทั้งสองได้มีพระราชโอรส-ธิดาด้วยกัน 4 พระองค์ ได้แก่1. มกุฎราชกุมารฮุสเซน (ประสูติ 28 มิถุนายน ค.ศ. 1994) 2. เจ้าหญิงอีมาน (ประสูติ 27 กันยายน ค.ศ. 1996) 3. เจ้าหญิงซัลมา (ประสูติ 26 กันยายน ค.ศ. 2000) 4. เจ้าชายฮาชิม (ประสูติ 30 มกราคม ค.ศ. 2005) แม้จะมีพระราชกรณียกิจจำนวนมาก แต่พระองค์ก็ทรงจัดเวลาให้กับครอบครัว ซึ่งพระองค์เองก็ทรงทำหน้าที่ของพระมารดาได้อย่างไม่ขาดตกบกพร่อง ทรงดูแลเอาใจใสพระโอรส-ธิดาอย่างใกล้ชิดด้วยพระองค์เอง เมื่อวันที่ 7 กุมภาพันธ์ ค.ศ. 1999 พระสวามีได้เสด็จเถลิงถวัลยราชสมบัติหลังการสวรรคตของพระราชบิดา จนเมื่อวันที่ 22 มีนาคม ปีเดียวกันนั้นเอง จึงได้มีการสถาปนาพระองค์ให้มีพระอิสริยยศที่ สมเด็จพระราชินีแห่งจอร์แดน</doc>
