<doc id="869039" url="https://th.wikipedia.org/wiki?curid=869039" title="วิลลาทูเกนด์แฮต">วิลลาทูเกนด์แฮต วิลลาทูเกนด์แฮต () เป็นบ้านพักอาศัยหรูในเขตเซอนาโพล (Černá Pole) เมืองเบอร์โน ประเทศเช็กเกีย ได้รับการออกแบบโดยลุดวิก มีส ฟาน เดอร์ โรห์ สถาปนิกชาวเยอรมัน อาคารก่อสร้างขึ้นด้วยคอนกรีตเสริมเหล็ก พร้อมโครงสร้างเหล็ก สร้างขึ้นระหว่างปี ค.ศ. 1928 ถึง 1930 ให้กับนาย ฟริตซ์ ทูเกนด์แฮต (Fritz Tugendhat) และภรรยาของเขา กรีตา (Greta) บ้านหลังนี้ถือเป็นหนึ่งในงานต้นแบบแนวโมเดิร์นรุ่นแรก ๆ ในยุโรป จนในเวลาต่อมามันได้กลายเป็นหนึ่งในไอคอนแห่งลัทธิโมเดิร์น ที่สำคัญ บ้านได้ออกแบบให้สูงสามชั้น ทอดตามเนินและหันหน้าเข้าสู่ด้านตะวันตกเฉียงใต้ ในส่วนของชั้นที่สอง (ชั้น G) เป็นส่วนพื้นที่สาธารณะ ประกอบด้วยห้องรับแขกหลัก เรือนกระจก และพื้นที่รับรองต่าง ๆ ซึ่งรวมไปถึงระเบียงสู่ด้านนอกด้วย นอกจากนี้ยังประกอบด้วยห้องครัวและห้องของคนรับใช้ซึ่งวางอยู่ข้างเคียงกัน ในชั้นที่สาม ประกอบด้วยทางเข้าหลักจากถนนซึ่งทำเป็นทางไปสู่ระเบียง ในโถงรับรอง และห้องต่าง ๆ ของสมาชิกครอบครัว รวมไปถึงโรงจอดรถ บ้านมีความโดดเด่นที่ใช้วัสดุที่เป็นโครงสร้างเหล็ก และผนังกระจกขนาดใหญ่ ตกแต่งด้วยสีขาวล้วน นอกจากนี้มีส ฟาน เดอร์ โรห์ ยังได้สเปกแบบเฟอร์นิเจอร์ให้เข้ากับอาคารนี้ด้วย โดยเขาได้ ลิลลี ไรซ์ (Lilly Reich) มาร่วมออกแบบเฟอร์นิเจอร์ภายใน ซึ่งได้แก่ Tugendhat chair และ Brno chair ที่ภายหลังก็ยังคงมีการนำแบบเก้าอี้เหล่านี้ไปผลิตสืบต่อจนถึงทุกวันนี้ ภายในบ้านไม่มีการตกแต่งใด ๆ รวมไปถึงงานศิลปะต่าง ๆ แต่มีส ใช้วิธีการตกแต่งอาคารโดยอาศัยลวดลายจากธรรมชาติ จากแผ่นหิน ผนังโอนิกซ์ และไม้เขตร้อนชื้น ซึ่งต่างเป็นสิ่งที่มีส มีความเชี่ยวชาญเป็นอย่างมาก วิลลาทูเกนด์แฮต ใช้งบประมาณในการสร้างในขณะนั้นที่สูงมาก เนื่องจากวิธีการก่อสร้างที่ล้ำสมัย แปลกใหม่ ค่าวัสดุชั้นเลิศ รวมไปถึงกลไกภายในอาคารทั้งระบบฮีเตอร์และระบบระบายอากาศ ได้รับการจดทะเบียนให้เป็นมรดกโลกในปี ค.ศ. 2001ระเบียงภาพ</doc>
