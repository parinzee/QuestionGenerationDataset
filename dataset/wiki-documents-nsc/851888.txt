<doc id="851888" url="https://th.wikipedia.org/wiki?curid=851888" title="ฉลาดเกมส์โกง">ฉลาดเกมส์โกง ฉลาดเกมส์โกง () เป็นภาพยนตร์ไทยที่ออกฉายในปี พ.ศ. 2560 แนวดราม่า-ระทึกขวัญ กำกับโดยนัฐวุฒิ พูนพิริยะ ผู้มีชื่อเสียงจากผลงาน เคาท์ดาวน์ นำแสดงโดย ชุติมณฑน์ จึงเจริญสุขยิ่ง, ชานน สันตินธรกุล, อิษยา ฮอสุวรรณ และ ธีรดนย์ ศุภพันธ์ภิญโญ เล่าเรื่องของนักเรียนชั้นมัธยมปลายกลุ่มหนึ่งที่คิดหารายได้จากการโกงข้อสอบ ภาพยนตร์เรื่องนี้เข้าฉายในประเทศไทยอย่างเป็นทางการเมื่อวันที่ 3 พฤษภาคม พ.ศ. 2560 และได้รับเลือกให้เป็นภาพยนตร์ฉายเปิดเทศกาลภาพยนตร์เอเชียนิวยอร์ก (New York Asian Film Festival - NYAFF) ครั้งที่ 16 ณ สหรัฐอเมริกา เมื่อวันที่ 30 มิถุนายนของปีเดียวกัน ทั้งนี้ฉลาดเกมส์โกง ยังเป็นภาพยนตร์ไทยเรื่องแรกที่ถูกนำไปรีมาสเตอร์เพื่อเข้าฉายในโรงภาพยนตร์ไอแมกซ์อีกด้วย แต่ในด้านเสียงถูกรีมาสเตอร์เฉพาะภาษาจีนเท่านั้น ภาพยนตร์เรื่องนี้เป็นภาพยนตร์ไทยที่ทำรายได้สูงสุดในต่างประเทศ ทำลายสถิติภาพยนตร์ไทยเรื่อง องค์บาก ที่ทำรายได้ในต่างประเทศ 515 ล้านบาท และชัตเตอร์ กดติดวิญญาณ ที่ทำรายได้ในต่างประเทศ 231 ล้านบาท เมื่อปี พ.ศ. 2547 และสร้างสถิติเป็นภาพยนตร์ไทยที่สามารถคว้ารางวัลได้มากที่สุดบนเวทีรางวัลภาพยนตร์แห่งชาติ สุพรรณหงส์ จำนวนทั้งสิ้น 12 รางวัล จากการถูกเสนอชื่อเข้าชิง 16 รางวัล (15 สาขา)เรื่องย่อ เรื่องย่อ. ทุกครั้งที่ฝนดินสอลงกระดาษสอบ ล้วนมีความหมาย ลิน (ชุติมณฑน์ จึงเจริญสุขยิ่ง) นักเรียนสายเรียนดี เจ้าของ เกรดเฉลี่ย 4.00 ทุกปีการศึกษา แต่ด้วยการที่เธอมักจะต้องช่วยบอกข้อสอบให้กับเพื่อนซี้อย่าง เกรซ (อิษยา ฮอสุวรรณ) นักเรียนสายกิจกรรมแต่ผลการเรียนกลับสวนทางและ พัฒน์ (ธีรดนย์ ศุภพันธุ์ภิญโญ) เด็กที่เติบโตมาในครอบครัวที่ร่ำรวยและมีแนวคิดว่าเงินซื้อทุกอย่างได้แม้กระทั่งคำตอบของข้อสอบ ทำให้ ลิน ฉุกคิดธุรกิจให้ลอกข้อสอบนี้ขึ้นมาได้ และสร้างรายได้ให้เธออย่างเป็นกอบเป็นกำ และเมื่อการสอบสุดท้าทาย อย่าง STIC ใกล้เข้ามาถึง นักเรียนหลายร้อยคนต่างคาดหวังจะนำคะแนนสอบเหล่านี้เปิดทางเข้าสู่เหล่ามหาลัยชั้นนำ ลินจึงได้รับโจทย์ใหม่ ในการบอกข้อสอบสุดท้าทายครั้งนี้ โดยเธอตัดสินใจบินไปสอบที่ประเทศที่เร็วกว่าไทย เพื่อรีบนำมาบอกข้อสอบแก่เหล่าลูกค้าของเธอ โดยเธอต้องหาผู้ช่วยอย่าง แบงค์ (ชานน สันตินธรกุล) นักเรียนทุนคู่แข่ง ที่ไม่ชอบการทุจริตใดๆ ในขณะที่เดิมพันเงินรางวัลที่สูงมากขึ้น ความยากในการโกงข้อสอบและความปลอดภัยของพวกเธอก็สูงขึ้นเช่นกันนักแสดงนักแสดง. - ชุติมณฑน์ จึงเจริญสุขยิ่ง รับบท รินลดา นิลเทพ (ลิน) - ชานน สันตินธรกุล รับบท ธนพนธ์ วิริยะกุล (แบงค์) - อิษยา ฮอสุวรรณ รับบท รุจิษยา แซ่ตง (เกรซ) - ธีรดนย์ ศุภพันธ์ภิญโญ รับบท พัฒน์ ตันทวีลาภ (พัฒน์) - ธเนศ วรากุลนุเคราะห์ รับบท อาจารย์ประวิทย์ นิลเทพ/พ่อของลิน - สฤญรัตน์ โทมัส รับบท ผู้อำนวยการโรงเรียนกรุงเทพทวีปัญญา - เอโก มิกิทัส รับบท หัวหน้าเจ้าหน้าที่คุมสอบ - พศิน ควรสถาพร รับบท บรรจง วงศ์ภูมิ (โต้ง) - สหจักร บุญธนกิจ รับบท พ่อพัฒน์ - กาญจนา วินัยพานิช รับบท แม่พัฒน์ - ยุทธพงศ์ วรานุเคราะห์โชค รับบท อาจารย์โสภณงานสร้าง งานสร้าง. จิระ มะลิกุล เสนอแนวคิดเรื่องการโกงข้อสอบให้นัฐวุฒิ พูนพิริยะ โดยใช้แรงบันดาลใจจากเรื่องจริง จากเหตุการณ์ที่เด็กนักเรียนจากที่ต่าง ๆ ทั่วโลก ลอกข้อสอบโดยใช้ความแตกต่างของเขตเวลา มีการถ่ายทำที่ซิดนีย์ราวสามสิบเปอร์เซ็นต์เพลงประกอบภาพยนตร์เพลงประกอบภาพยนตร์. - "Toy Boy" - Cyndi Seui - "why can't you see" - FWENDS - "กรุงเทพทวีปัญญา" - ปนายุ คุณวัลลี (คำร้อง/ทำนอง) - "มองฉันที" - สุธิตา ชนะชัยสุวรรณ (จากต้นฉบับ เพลง why can't you see ของวง FWENDS)การออกฉายและรายได้การออกฉายในประเทศไทย การออกฉายและรายได้. การออกฉายในประเทศไทย. จีดีเอช จัดแถลงข่าวภาพยนตร์ "ฉลาดเกมส์โกง" เมื่อวันที่ 20 เมษายน พ.ศ. 2560 ณ ห้องส่งสถานีโทรทัศน์จีเอ็มเอ็ม 25 ภายในอาคารจีเอ็มเอ็ม แกรมมี่ เพลส ภาพยนตร์เรื่องนี้ เริ่มฉายรอบแรกเมื่อวันที่ 3 พฤษภาคม พ.ศ. 2560 รอบเวลา 20:00 น. ในโรงภาพยนตร์จำนวน 117 แห่ง ทั่วประเทศ พร้อมกับการเปิดฉายรอบสื่อมวลชน ณ โรงภาพยนตร์พารากอนซีนีเพล็กซ์ ศูนย์การค้าสยามพารากอน โดยรายได้เปิดตัววันแรก (เฉพาะกรุงเทพมหานครและปริมณฑล และจังหวัดเชียงใหม่) อยู่ที่ 2.18 ล้านบาท รายได้ภาพยนตร์วันที่ 4 พฤษภาคม ซึ่งเป็นวันแรกของการฉายภาพยนตร์แบบเต็มวัน สามารถทำรายได้ 8.93 ล้านบาท หลังจากผ่านวันหยุดสุดสัปดาห์แรกของการเข้าฉาย (สี่วันหลังจากการเข้าฉาย) ทำรายได้รวม 44.15 ล้านบาท เมื่อสิ้นสุดสัปดาห์แรก ติดอันดับ 1 บอกซ์ออฟฟิสประเทศไทย มีรายได้รวม 70.01 ล้านบาท เมื่อสิ้นสุดสัปดาห์ที่สอง ยังคงติดอันดับ 1 บอกซ์ออฟฟิสประเทศไทย ทำรายได้เพิ่ม 28.07 ล้านบาท มีรายได้รวม 98.08 ล้านบาท และยังสามารถทำรายได้ทะลุ 100 ล้านบาทในวันที่ 16 ของการเข้าฉาย สิ้นสุดสัปดาห์ที่สาม ติดอันดับ 4 บอกซ์ออฟฟิสประเทศไทย ทำรายได้เพิ่ม 9.94 ล้านบาท มีรายได้รวม 108.02 ล้านบาท สิ้นสุดสัปดาห์ที่สี่ ติดอันดับ 2 บอกซ์ออฟฟิสประเทศไทย ทำรายได้เพิ่ม 3.43 ล้านบาท มีรายได้รวม 111.45 ล้านบาท สิ้นสุดสัปดาห์ที่ห้า ติดอันดับ 6 บอกซ์ออฟฟิสประเทศไทย ทำรายได้เพิ่ม 0.32 ล้านบาท มีรายได้รวม 111.77 ล้านบาท และสิ้นสุดสัปดาห์ที่หกมีรายได้รวมตลอดโปรแกรมฉาย 112.15 ล้านบาท ถือเป็นภาพยนตร์ไทยที่ทำรายได้สูงสุดในประเทศไทย ประจำปี พ.ศ. 2560การออกฉายในต่างประเทศ การออกฉายในต่างประเทศ. ภาพยนตร์เรื่องนี้ประสบความสำเร็จทั้งคำวิจารณ์และรายได้ในต่างประเทศ โดยเป็นภาพยนตร์ไทยทำรายได้สูงสุดตลอดกาลในฮ่องกง และไต้หวัน ติดอันดับ 1 บอกซ์ออฟฟิสในหลายประเทศ เช่น ฮ่องกง, ไต้หวัน, กัมพูชา, มาเลเซีย และเวียดนาม และประสบความสำเร็จสูงสุดจากการเข้าฉายกว่า 7,000 โรงภาพยนตร์ในจีน โดยทำรายได้เปิดตัววันแรกสูงถึง 4.66 ล้านเหรียญสหรัฐ หรือราว 154.37 ล้านบาท ติดอันดับ 2 บอกซ์ออฟฟิสประเทศจีน จึงนับเป็นภาพยนตร์ไทยทำรายได้สูงสุดตลอดกาลในจีน อีกทั้งยังติดอันดับ 6 ภาพยนตร์ทำรายได้สูงสุดทั่วโลก เมื่อวันที่ 15 ตุลาคม พ.ศ. 2560 ด้วยตัวเลข 16.85 ล้านเหรียญสหรัฐ และมีรายได้รวมจากการฉายทั่วโลก ณ ขณะนั้น สูงถึง 26.88 ล้านเหรียญสหรัฐ หรือราว 889.73 ล้านบาท นอกจากนี้ ภาพยนตร์เรื่องนี้ยังได้รับการคัดเลือกให้เข้าฉายในเทศกาลภาพยนตร์นานาชาติต่างๆ อาทิ- เทศกาลภาพยนตร์เอเชียนิวยอร์ก 2017 ณ ประเทศสหรัฐอเมริกา - เทศกาลภาพยนตร์นานาชาติมอนทรีออล 2017 ณ ประเทศแคนาดา - เทศกาลภาพยนตร์นานาชาติฟุกุโอะกะ 2017 ณ ประเทศญี่ปุ่น - เทศกาลภาพยนตร์นานาชาตินิวซีแลนด์ 2017 ณ ประเทศนิวซีแลนด์ - เทศกาลภาพยนตร์นานาชาติแวนคูเวอร์ 2017 ณ ประเทศแคนาดา - เทศกาลภาพยนตร์นานาชาติ Fantastic Fest Austin 2017 ณ ประเทศสหรัฐอเมริกา - เทศกาลภาพยนตร์นานาชาติชิคาโก 2017 ณ ประเทศสหรัฐอเมริกา - เทศกาลภาพยนตร์นานาชาติบีเอฟไอ ลอนดอน 2017 ณ ประเทศอังกฤษ - เทศกาลภาพยนตร์นานาชาติยูจียู 2017 ณ ประเทศแอฟริกาใต้ - เทศกาลภาพยนตร์นานาชาติซานติเอโก 2017 ณ ประเทศชิลี - เทศกาลภาพยนตร์นานาชาติโทรอนโต 2017 ณ ประเทศแคนาดา - เทศกาลภาพยนตร์นานาชาติฮาวาย 2017 ณ ประเทศสหรัฐอเมริกา - เทศกาลภาพยนตร์นานาชาติ De La Roche-Sur-Yon 2017 ณ ประเทศฝรั่งเศสรางวัล</doc>
