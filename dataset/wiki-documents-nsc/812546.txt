<doc id="812546" url="https://th.wikipedia.org/wiki?curid=812546" title="ทรีเซินแบร์ก">ทรีเซินแบร์ก ทรีเซินแบร์ก (, ท้องถิ่น: Trisabäärg) เป็นเทศบาล () หนึ่งใน 11 แห่งของประเทศลิกเตนสไตน์ อยู่ในเขตเลือกตั้งตอนบน () มีพื้นที่ 29.77 ตารางกิโลเมตร ถือเป็นเทศบาลที่มีพื้นที่มากที่สุดในประเทศ และยังตั้งอยู่สูงที่สุดในประเทศ ความสูงของพื้นที่ในเทศบาลอยู่ระหว่าง 700–2,000 เมตรจากระดับน้ำทะเล ส่วนศูนย์กลางเทศบาลตั้งอยู่ที่ความสูง 884 เมตรจากระดับน้ำทะเล ทรีเซินแบร์กประกอบด้วยพื้นที่สองส่วนซึ่งไม่ติดต่อกัน ส่วนหนึ่งอยู่ตรงกลางประเทศ มีพื้นที่ใหญ่กว่าอีกส่วน มีอาณาเขตติดต่อกับเทศบาลอื่นหลายแห่ง และอีกส่วนอยู่ทางทิศตะวันออกเฉียงใต้ของประเทศ ติดต่อกับเทศบาลวาดุซ ชาน และประเทศออสเตรีย ทรีเซินแบร์กมีประชากรทั้งสิ้น 2,596 คน (พ.ศ. 2558) มีความหนาแน่นประชากร 97 คน/ตร.กม.ประวัติศาสตร์ยุคก่อนประวัติศาสตร์–อาณาจักรโรมัน ประวัติศาสตร์. ยุคก่อนประวัติศาสตร์–อาณาจักรโรมัน. พื้นที่ในเขตเทศบาลทรีเซินแบร์กถูกใช้ประโยชน์มาตั้งแต่ยุคก่อนประวัติศาสตร์ โดยพบหลักฐานเป็นฟางที่ใช้ในการปศุสัตว์ ซึ่งปัจจุบันชิ้นส่วนถูกเก็บรักษาในพิพิธภัณฑ์แห่งรัฐประเทศลิกเตนสไตน์ (Liechtensteinisches Landesmuseum) และของจำลองแสดงในพิพิธภัณฑ์บ้านเกิดวัลเซอร์ (Walser Heimatmuseum) ต่อมาเมื่ออิทธิพลของอาณาจักรโรมันได้ขยายมาถึง พื้นที่เกษตรกรรมต่าง ๆ ถูกตั้งชื่อในภาษาของชาวโรมัน เช่น กุฟลินา (Guflina) รุงเกลินา (Runggelina) ลาวาดินา (Lavadina) เป็นต้น และชื่อดังกล่าวยังคงใช้มาจนถึงปัจจุบัน นอกจากนี้ภาษาโรมันก็ได้มีอิทธิพลมาตั้งแต่ก่อนหน้าการตั้งถิ่นฐานของชาววัลเซอร์การตั้งถิ่นฐานของชาววัลเซอร์ การตั้งถิ่นฐานของชาววัลเซอร์. ชาววัลเซอร์ (Walser) ได้เข้ามาตั้งถิ่นฐานอย่างถาวรในพื้นที่เทศบาลทรีเซินแบร์กตั้งแต่ปลายคริสต์ศตวรรษที่ 13 บันทึกหลักฐานที่เก่าแก่ที่สุดมาจากปี ค.ศ. 1355 ซึ่งมีเนื้อหาเกี่ยวกับการที่ชาววัลเซอร์ได้รับสิทธิ์ครอบครองพื้นที่บริเวณมัลบุนในปัจจุบันและได้กล่าวด้วยว่า "เคยครอบครองมาก่อน" ทำให้ทราบว่าชาววัลเซอร์ได้อาศัยในพื้นที่นี้มาตั้งแต่ก่อนปี ค.ศ. 1335 และได้รับศักดินาเป็นพื้นที่ในเทือกเขาแอลป์ เมื่อแรกนั้นชาววัลเซอร์ได้ตั้งถิ่นฐานอยู่บนที่สูงและต่อมาจึงขยายชุมชนลดระดับลงมาทางหุบเขา ทำให้ปรากฏเป็นชุมชนหลายแห่งตั้งอยู่กระจายตามเชิงเขาสมัยใหม่ สมัยใหม่. หลังสงครามโลกครั้งที่สอง โครงสร้างทางเศรษฐกิจของทรีเซินแบร์กเปลี่ยนแปลงไปอย่างมาก ชาวทรีเซินแบร์กในวัยทำงานส่วนใหญ่ทำงานบนพื้นที่ราบ (ซึ่งเป็นพื้นที่เทศบาลอื่นหรือเมืองหลวง) และไปกลับทุกวัน ปัจจุบันแรงงานมากกว่า 2 ใน 3 ของทรีเซินแบร์กทำงานในภาคอุตสาหกรรมและภาคบริการบนพื้นราบ ส่วนพื้นที่เกษตรกรรมในเทศบาลทรีเซินแบร์กลดลงอย่างต่อเนื่อง เป็นผลมาจากนโยบายการฟื้นฟูสภาพที่ดินระหว่าง ค.ศ. 1960 ถึง 1993อาณาเขต อาณาเขต. เทศบาลทรีเซินแบร์กมีอาณาเขตติดต่อดังนี้- ส่วนที่ตั้งอยู่ตอนกลางของประเทศ - ทิศตะวันตก ติดต่อกับเทศบาลทรีเซิน ชาน และวาดุซ (เมืองหลวงของประเทศ) - ทิศเหนือ ติดต่อกับเทศบาลพลังเคิน - ทิศใต้ ติดต่อกับเทศบาลทรีเซิน และบัลเซอร์ส ซึ่งเป็นพื้นที่ภูเขาของเทือกเขาแอลป์ - ทิศตะวันออก ติดต่อกับพื้นที่ภูเขาของเทศบาลชาน วาดุซ และบัลเซอร์ส - ส่วนที่ตั้งอยู่ทางตะวันออกเฉียงใต้ของประเทศ - ทิศตะวันตก ติดต่อกับพื้นที่ภูเขาของเทศบาลวาดุซ และชาน - ทิศเหนือ ติดต่อกับพื้นที่ภูเขาของเทศบาลชาน - ทิศใต้และทิศตะวันออก ติดต่อกับประเทศออสเตรียชุมชน ชุมชน. การตั้งถิ่นฐานในเทศบาลทรีเซินแบร์กมีลักษณะเป็นหมู่บ้านขนาดเล็กเป็นกลุ่มกระจายไปบนเชิงเขาที่ความสูงต่างกัน ทำให้เป็นแหล่งพักตากอากาศและแหล่งเล่นสกีที่นิยมของประเทศ ชุมชนในเทศบาลทรีเซินแบร์ก เช่นภาษา ภาษา. เทศบาลทรีเซินแบร์กมีภาษาที่สำเนียงแตกต่างจากพื้นที่รอบข้างเรียกว่า สำเนียงเยอรมันวัลเซอร์ (Walserdeutsch) ซึ่งได้รับอิทธิพลมาจากภาษาของชาววัลเซอร์ (Walser) ที่อพยพมาตั้งถิ่นฐานถาวรในพื้นที่เทศบาลในปัจจุบันมาตั้งแต่คริสต์ศตวรรษที่ 14 (ยุคกลาง) สำเนียงท้องถิ่นที่เป็นเอกลักษณ์นี้ยังคงได้รับการส่งเสริมและธำรงไว้โดยเทศบาล สำเนียงดังกล่าวยังเป็นหลักฐานสำคัญที่บ่งบอกถึงความหลากหลายทางภาษาศาสตร์ของประเทศลิกเตนสไตน์ นอกจากนี้ชาวทรีเซินแบร์กยังพูดภาษาเยอรมันมาตรฐานและภาษาท้องถิ่นเยอรมันอเลมันนิก (Alemannic German) อีกด้วย</doc>
