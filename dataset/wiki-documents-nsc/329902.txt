<doc id="329902" url="https://th.wikipedia.org/wiki?curid=329902" title="สนธิสัญญาลอนดอน (1604)">สนธิสัญญาลอนดอน (1604) สนธิสัญญาลอนดอน เป็นสนธิสัญญาซึ่งลงนามเมื่อวันที่ 18 สิงหาคม (ปฏิทินเก่า ตรงกับ 28 สิงหาคม ในปฏิทินใหม่) ค.ศ. 1604 เพื่อยุติสงครามอังกฤษ-สเปนซึ่งยืดเยื้อมาเป็นเวลากว่า 19 ปี การเจรจาเกิดขึ้นที่โซเมอเซทเฮาส์ในลอนดอน จึงอาจรู้จักกันในอีกชื่อหนึ่งว่า การประชุมโซเมอเซทเฮาส์ ภายหลังการสวรรคตของสมเด็จพระราชินีนาถเอลิซาเบธที่ 1 แห่งอังกฤษ ผู้สืบทอดตำแหน่ง สมเด็จพระเจ้าเจมส์ที่ 1 แห่งอังกฤษ ได้พยายมยุติความขัดแย้งที่ยืดเยื้อและสิ้นเปลือง พระเจ้าฟิลิปที่ 3 แห่งสเปน ทรงรับช่วงของสงครามต่อจากรัชกาลก่อนหน้า พระเจ้าฟิลิปที่ 2 แห่งสเปน ได้ตอบรับข้อเสนออย่างอบอุ่นและทรงสั่งเริ่มต้นการเจรจาในเวลาต่อมา สงครามอังกฤษ-สเปนเป็นความขัดแย้งที่ซับซ้อนและเปลี่ยนแปลงอยู่เสมอ ซึ่งมีความเชื่อมโยงกับสงครามแปดสิบปีในเนเธอร์แลนด์ สงครามศาสนาของฝรั่งเศส และสงครามเก้าปีในไอร์แลนด์ เงื่อนไขของสนธิสัญญาเป็นประโยชน์อย่างมากต่อสเปน เนื่องจากสเปนสามารถยุติการสนับสนุนของอังกฤษต่อกบฏดัตช์ตั้งแต่สนธิสัญญานันซัช (ค.ศ. 1585) และยุติการโจมตีการค้าทางทะเลของสเปน ในขณะเดียวกัน สนธิสัญญาดังกล่าวได้รับรองว่าสเปนจะยุติความหวังที่จะฟื้นฟูนิกายโรมันคาทอลิกในอังกฤษ หลังจากสนธิสัญญาดังกล่าว ทั้งสองชาติไม่มีสงครามต่อกันจนกระทั่ง ค.ศ. 1625</doc>
