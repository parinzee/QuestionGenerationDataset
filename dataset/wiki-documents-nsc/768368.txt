<doc id="768368" url="https://th.wikipedia.org/wiki?curid=768368" title="โปเกมอน เอกซ์และวาย">โปเกมอน เอกซ์และวาย โปเกมอนภาคเอกซ์ และโปเกมอนภาควาย () เป็นวิดีโอเกมสวมบทบาทพัฒนาโดยบริษัทเกมฟรีก และจำหน่ายโดยนินเท็นโด สำหรับเครื่องเล่นนินเท็นโด 3ดีเอส เกมเป็นเกมลำดับแรกในเจนเนอเรชันที่หกของเกมชุดโปเกมอน เกมประกาศเปิดตัวครั้งแรกในวันที่ 8 มกราคม ค.ศ. 2013 โดยซะโตะรุ อิวะตะ ผ่านรายการนินเท็นโดไดเรกต์ ทั้งภาคเอกซ์และวายออกจำหน่ายทั่วโลกในวันที่ 12 ตุลาคม ค.ศ. 2013 ทำให้เป็นเกมแรกที่นินเท็นโดวางจำหน่ายพร้อมกันทั่วโลกในทุกภูมิภาค เช่นเดียวกับภาคก่อนหน้า แต่ละเกมเป็นการเดินทางของโปเกมอนเทรนเนอร์หนุ่มสาว (และเพื่อน ๆ ของเทรนเนอร์) ขณะที่พวกเขาคอยฝึกฝนโปเกมอนไปด้วย ครั้งนี้ เนื้อเรื่องเกิดขึ้นที่ภูมิภาคคาลอส ยึดตามประเทศฝรั่งเศส โดยวัตถุประสงค์ของเกมคือกำจัดองค์กรอาชญากรรมชื่อ ทีมแฟลร์ (Team Flare) ขณะที่ต้องพยายามเข้าแข่งขันโปเกมอนลีกแชมเปียน (Pokémon League Champion) ด้วย ภาคเอกซ์และวายนำเสนอโปเกมอนสายพันธุ์ใหม่ 72 ชนิด และมีคุณสมบัติใหม่ เช่น รูปแบบภูติ (Fairy) การแต่งตัวตัวละคร ระบบการต่อสู้และกลไกการฝึกฝนที่ปรับใหม่ และกราฟิก 3 มิติหลายเหลี่ยมที่แก้ไขใหม่ทั้งหมด (แทนที่สไปรต์ที่ใช้ในเจนเนอเรชันเก่า) โปเกมอนร่างใหม่ที่เรียกว่า "เมกาอีโวลูชัน" (Mega Evolution) ให้ผู้เล่นพัฒนาร่างต่อจากร่างสุดท้ายออกไปอีก โดยปัจจุบันมีร่างใหม่ 30 ร่าง เกมทั้งสองภาคเป็นอิสระต่อกัน แต่นำเสนอโครงเรื่องเหมือนกัน และแม้ว่าจะสามารถเล่นแยกกันได้ การแลกเปลี่ยนโปเกมอนระหว่างสองเกมเป็นสิ่งจำเป็นที่จะทำให้ผู้เล่นสะสมโปเกมอนได้ทุกสายพันธุ์ ขณะออกจำหน่าย ภาคเอกซ์และวายได้รับการตอบรับที่ดีจากนักวิจารณ์ที่ยกย่องระบบการเล่นที่ก้าวหน้าไป และนวัตกรรมครั้งใหญ่ที่ผู้พัฒนานำมาสู่แฟรนไชส์ เกมซึ่งได้รับความคาดหวังสูง ประสบความสำเร็จเชิงพาณิชย์ ขายได้ 4 ล้านหน่วยทั่วโลกในสุดสัปดาห์แรก เอาชนะภาคแบล็กและไวต์ และทำให้เป็นเกมที่ขายได้เร็วที่สุดสำหรับเครื่อง 3ดีเอส นับถึงเดือนธันวาคม ค.ศ. 2015 เกมขายได้ 14.46 ล้านหน่วย กลายเป็นเกมที่ขายดีที่สุดในเครื่องเล่นดังกล่าว</doc>
