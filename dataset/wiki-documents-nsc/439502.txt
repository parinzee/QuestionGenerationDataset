<doc id="439502" url="https://th.wikipedia.org/wiki?curid=439502" title="ฮิซะชิ โอะวะดะ">ฮิซะชิ โอะวะดะ ฮิซะชิ โอะวะดะ (; เกิด 18 กันยายน ค.ศ. 1932) เป็นนักนิติศาสตร์ชาวญี่ปุ่น และตุลาการศาลยุติธรรมระหว่างประเทศ นอกจากนี้ยังเป็นพระสสุระในมกุฎราชกุมารญี่ปุ่นองค์ปัจจุบันประวัติ ประวัติ. โอะวะดะเกิดที่เมืองชิบะตะ จังหวัดนีงะตะ ประเทศญี่ปุ่น สำเร็จเป็นนิติศาสตรบัณฑิตจากมหาวิทยาลัยโตเกียวเมื่อ ค.ศ. 1955 แล้วเข้าศึกษานิติศาสตร์ต่อที่มหาวิทยาลัยเคมบริดจ์ในสหราชอาณาจักรจนสำเร็จใน ค.ศ. 1959 นอกจากนี้ เขายังได้รับปริญญากิตติมศักดิ์จากสถาบันการศึกษาอีกหลายแห่ง เป็นต้นว่า วิทยาลัยเควะ, มหาวิทยาลัยปัณรสฮินดู และมหาวิทยาลัยวะเซะดะ ใน ค.ศ. 1993 มะซะโกะ โอะวะดะ (Masako Owada) บุตรสาวของเขาซึ่งเป็นนักการทูตเหมือนเขา ได้เสกสมรสกับมกุฏราชกุมารนะรุฮิโตะ พระราชโอรสในจักรพรรดิอะกิฮิโตะ และพระรัชทายาทแห่งราชวงศ์ญี่ปุ่นการงานนักการทูตและตุลาการศาลยุติธรรมระหว่างประเทศ การงาน. นักการทูตและตุลาการศาลยุติธรรมระหว่างประเทศ. เมื่อสำเร็จการศึกษาแล้ว โอะวะดะกลับบ้านเกิดเมืองนอนเข้าทำงานที่กระทรวงการต่างประเทศ ได้ดำรงตำแหน่งหลายตำแหน่งในกระทรวงนี้ โดยตั้งแต่ ค.ศ. 1976–1978 เขาเป็นเลขานุการส่วนตัวของทะเกะโอะ ฟุกุดะ (Takeo Fukuda) นายกรัฐมนตรีแห่งญี่ปุ่น ต่อมาใน ค.ศ. 1988–1989 ได้เป็นเอกอัครราชทูตญี่ปุ่นประจำองค์การเพื่อความร่วมมือทางเศรษฐกิจและการพัฒนา ก่อนจะกลับไปดำรงตำแหน่งรัฐมนตรีช่วยว่าการกระทรวงเดิม และได้เลื่อนขึ้นเป็นรองรัฐมนตรีว่าการกระทรวงดังกล่าวใน ค.ศ. 1991–1993 ต่อมาใน ค.ศ. 1994–1998 เขาเป็นเอกอัครราชทูตญี่ปุ่นประจำสหประชาชาติ โดยได้เป็นประธานคณะมนตรีความมั่นคงแห่งสหประชาชาติถึงสองสมัย ครั้นแล้ว จึงกลับไปดำรงตำแหน่งที่ประเทศแม่อีก โดยได้เป็นประธานสถาบันกิจการระหว่างประเทศแห่งญี่ปุ่น และที่ปรึกษารัฐมนตรีว่าการกระทรวงการต่างประเทศ ทั้งนี้ ใน ค.ศ. 1999–2000 เขายังเป็นที่ปรึกษาอาวุโสของประธานธนาคารโลกด้วย ต่อมาใน ค.ศ. 2003 หมู่ประจำชาติ (national group) ในศาลอนุญาโตตุลาการถาวร ซึ่งประกอบด้วยประเทศญี่ปุ่นและประเทศอื่น ๆ อีกสามสิบสองประเทศ รวมประเทศไทย ได้เสนอชื่อเขาเป็นตุลาการศาลยุติธรรมระหว่างประเทศ สมัชชาใหญ่กับคณะมนตรีความมั่นคงแห่งสหประชาชาติเห็นพ้องกันเลือกตั้งให้เขาดำรงตำแหน่งดังกล่าว และบรรดาตุลาการศาลยุติธรรมระหว่างประเทศเลือกเขาเป็นประธานศาลยุติธรรมระหว่างประเทศตั้งแต่ ค.ศ. 2009–2015 นับเป็นชาวญี่ปุ่นคนแรกที่ได้เป็นประธานศาลนี้ ก่อนที่เขาจะหมดวาระลงใน ค.ศ. 2012 นั้น ใน ค.ศ. 2011 มีการเลือกตั้งตุลาการศาลยุติธรรมระหว่างประเทศ และเขาก็ได้รับเลือกให้เป็นตุลาการต่อไปอีกวาระหนึ่ง โดยในการเลือกตั้งรอบแรก สมาชิกสมัชชาใหญ่จำนวน 119 คน ลงคะแนนให้เขา 170 คน ขณะที่สมาชิกคณะมนตรีความมั่นคงจำนวน 15 คน ลงคะแนนให้เขา 14 คน ซึ่งมากกว่าผู้สมัครรับเลือกตั้งคนอื่นใดทั้งสิ้น เพราะฉะนั้น เขาจึงจะพ้นจากตำแหน่งในศาลนี้ ณ วันที่ 5 กุมภาพันธ์ ค.ศ. 2021อาจารย์คณะนิติศาสตร์ อาจารย์คณะนิติศาสตร์. นอกจากงานด้านการต่างประเทศแล้ว โอะวะดะยังเป็นอาจารย์คณะนิติศาสตร์ มหาวิทยาลัยโตเกียว, คณะนิติศาสตร์ มหาวิทยาลัยฮาร์วาร์ด, คณะนิติศาสตร์ มหาวิทยาลัยนิวยอร์ก, คณะนิติศาสตร์ มหาวิทยาลัยโคลัมเบีย, อาจารย์สถาบันกฎหมายระหว่างประเทศแห่งกรุงเฮก, อาจารย์กฎหมายระหว่างประเทศ มหาวิทยาลัยวะเซะดะ และอาจารย์มหาวิทยาลัยเคมบริดจ์ ทั้งยังเป็นกรรมการบริหารมูลนิธิสหประชาชาติด้วยอ้างอิงและดูเพิ่ม</doc>
