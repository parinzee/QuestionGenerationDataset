<doc id="601241" url="https://th.wikipedia.org/wiki?curid=601241" title="เจาะเซฟ (รายการโทรทัศน์)">เจาะเซฟ (รายการโทรทัศน์) เจาะเซฟ หรือ The Vault เป็นรายการเกมโชว์ประเภทควิซโชว์ ออกอากาศทางสถานีโทรทัศน์ไอทีวี ทุกวันจันทร์ เวลา 22:30 - 23:30 น. ผลิตโดย บริษัท มีเดีย ออฟ มีเดียส์ จำกัด (มหาชน) ดำเนินรายการโดย ปนัดดา วงศ์ผู้ดี รายการนี้เป็นรายการที่ซื้อลิขสิทธิ์มาจากประเทศอังกฤษซึ่งเป็นประเทศที่รายการนี้ได้รับความนิยมอย่างมาก แม้จะมีต้นกำเนิดที่แท้จริงมาจากประเทศอิสราเอลก็ตาม มีคำขวัญประจำรายการว่า "เจาะเซฟ รายการที่จะทำให้คุณรวยหน้าจอ"กติกาการแข่งขัน กติกาการแข่งขัน. เจาะเซฟ เป็นการแข่งขันตอบคำถาม ซึ่งเปิดโอกาสให้ผู้เข้าแข่งขันที่เป็นดารา-นักแสดง และผู้เข้าแข่งขันจากทางบ้านมาร่วมแข่งขันชิงเงินรางวัล 1 ล้านบาท อย่างไรก็ตาม ผู้ชมทางบ้านมีโอกาสที่จะเข้าร่วมการแข่งขัน และได้รับเงินรางวัล 1 ล้านบาทด้วย ถ้าในสัปดาห์นั้น ผู้เข้าแข่งขันในห้องส่งไม่สามารถทำแจ็กพอตแตกได้ โดยในช่วงสุดท้ายของรายการจะเป็นการออกอากาศสดเพื่อถามคำถามกับผู้ชมทางบ้านทางโทรศัพท์นั่นเอง (การแข่งขันในห้องส่งก่อนหน้าจะบันทึกเทปเอาไว้แล้ว)ถอดรหัสเซฟ ถอดรหัสเซฟ. ผู้เข้าแข่งขันในแต่ละสัปดาห์มีทั้งหมด 7 คน แต่จะมีเพียง 3 คนเท่านั้นที่จะได้สิทธิเป็นผู้เข้าแข่งขันหลักในการลุ้นเงินรางวัลสูงสุด 1 ล้านบาท ทั้งนี้ ก่อนเริ่มเข้าสู่ช่วง พิธีกรจะบอก รหัสเซฟ ซึ่งเป็นตัวเลข 4 หลักเอาไว้ (จะเปลี่ยนไปในทุกสัปดาห์) และเมื่อเข้าสู่ช่วงนี้แล้ว ผู้เข้าแข่งขันจะแนะนำตัวเองพร้อมกับบอกตัวเลข 4 หลักซึ่งคิดว่าเป็นรหัสเซฟที่ถูกต้องเอาไว้ด้วย ถ้ารหัสเซฟของผู้เข้าแข่งขันคนใดตรงกับรหัสเซฟประจำสัปดาห์เป็นจำนวนหลักมากที่สุด 3 คน ก็จะได้เป็นผู้เข้าแข่งขันหลักประจำสัปดาห์ ส่วนผู้เข้าแข่งขันอีก 4 คนที่เหลือจะกลายเป็น โบรกเกอร์ ซึ่งมีหน้าที่ซื้อขายคำตอบกับผู้เข้าแข่งขันหลัก และมีสิทธิได้รับเงินรางวัลจากการซื้อขายคำตอบดังกล่าวด้วย อนึ่ง ในการเรียกขานชื่อของโบรกเกอร์ระหว่างการแข่งขัน จะเรียกผ่านอาชีพของโบรกเกอร์คนนั้น ซึ่งคำนึงถึงอาชีพที่โบรกเกอร์คนนั้นประกอบอยู่จริงๆด้วย (เช่น ก. ประกอบอาชีพเป็น นักธุรกิจ ในการซื้อขายคำตอบก็จะเรียก ก. ว่านักธุรกิจ)รอบแรก รอบแรก. ผู้เข้าแข่งขันทั้ง 3 คน จะมีเงินรางวัลสะสมเริ่มต้นคนละ 10,000 บาท ทั้งนี้ ผู้เข้าแข่งขันแต่ละคน ต้องตอบคำถามจำนวน 10 ข้อ ภายในเวลา 3 นาที โดยหากตอบคำถามถูกต้อง จะได้รับเงินรางวัลข้อละ 1,000 บาท แต่ถ้าตอบถูกครบทั้ง 10 ข้อ จะได้รับเงินรางวัลพิเศษ 30,000 บาท ทั้งนี้ คำถามแต่ละข้อสามารถตอบกี่ครั้งก็ได้จนกว่าจะถูกต้องและสามารถขอข้ามได้ อย่างไรก็ดี หากผู้เข้าแข่งขันต้องการตัวช่วย สามารถขอความช่วยเหลือโดยการซื้อขายคำตอบกับโบรกเกอร์ได้ แต่ในการตอบคำถามรอบแรก ผู้เข้าแข่งขันจะยังไม่สามารถซื้อขายคำตอบได้ ต้องตอบคำถามด้วยตนเอง จนกว่าจะเข้าสู่การตอบคำถามรอบที่สองซึ่งเป็นคำถามที่ผู้เข้าแข่งขันเคยข้ามไปในรอบแรกนั่นเอง สำหรับการซื้อขายคำตอบนั้น ผู้เข้าแข่งขันจะต้องต่อรองกับโบรกเกอร์คนใดคนหนึ่งจาก 4 คน เพื่อให้ส่วนแบ่งเงินรางวัลจากการที่โบรกเกอร์นั้นช่วยตอบคำถามดังกล่าวให้ โดยอาจจะให้เงินรางวัลเพียงส่วนหนึ่งหรือทั้งหมดของข้อนั้นก็ได้ ตัวอย่างเช่น ก. ให้ ข. โบรกเกอร์ตอบคำถามให้ตนด้วยมูลค่า 800 บาท ดังนั้น ถ้า ข. ตอบถูกต้อง ข. จะได้รับเงินรางวัล 800 บาท ส่วน ก. จะได้เงินรางวัลจากข้อนั้นเพียง 200 บาท เมื่อเสร็จสิ้นการแข่งขันในรอบนี้ ผู้เข้าแข่งขัน 2 คนที่มีเงินรางวัลสะสมมากที่สุดจะได้ผ่านเข้าสู่รอบต่อไปรอบตัวต่อตัว รอบตัวต่อตัว. ในรอบนี้ ผู้เข้าแข่งขันทั้ง 2 คนจะมีเงินรางวัลสะสมเริ่มต้นใหม่ คนละ 10,000 บาท ทั้งนี้ ผู้เข้าแข่งขันต้องตอบคำถามให้ได้มากที่สุด ภายในเวลา 4 นาที โดยเป็นการผลัดกันตอบคำถามสลับกันไป เริ่มจากผู้เข้าแข่งขันที่มีเงินรางวัลมากที่สุดในรอบที่ผ่านมาก่อน ในการตอบคำถาม ผู้เข้าแข่งขันมีเวลาข้อละ 15 วินาที เพื่อตอบคำถามรวมถึงซื้อขายคำตอบกับโบรกเกอร์ ถ้าตอบถูกจะได้รับเงินรางวัลข้อละ 1,000 บาท หรือจำนวนเงินที่เหลือจากการซื้อคำตอบจากโบรกเกอร์นั้น แล้วพิธีกรจะสลับมาถามคำถามกับผู้เข้าแข่งขันอีกคนหนึ่ง แต่ถ้าหากหมดเวลา 15 วินาทีแล้วยังตอบคำถามไม่ถูกต้อง ผู้เข้าแข่งขันอีกคนหนึ่งจะได้สิทธิใตอบคำถามแทน โดยมีเวลา 15 วินาทีเช่นกัน อย่างไรก็ดี ถ้าในข้อนั้นไม่มีใครตอบคำถามถูกต้อง พิธีกรจะเฉลยคำตอบแล้วถามคำถามใหม่กับผู้เข้าแข่งขันคนที่ตอบคำถามค้างอยู่นั่นเอง อนึ่ง ผู้เข้าแข่งขันทั้งสองคนไม่สามารถขอข้ามคำถามที่ถามอยู่ได้ เมื่อเสร็จสิ้นการแข่งขันในรอบนี้ จะนำเงินรางวัลสะสมของผู้เข้าแข่งขันจากรอบตัวต่อตัวไปรวมกับเงินรางวัลสะสมในรอบแรก ผู้เข้าแข่งขันที่มีเงินรางวัลสะสมมากที่สุดจะได้ผ่านเข้าสู่รอบแจ็กพอตต่อไปรอบแจ็กพอต รอบแจ็กพอต. ในรอบนี้ ผู้เข้าแข่งขันจะมีเงินรางวัลสะสมเริ่มต้น เป็นเงินรางวัลสะสมจากทั้งสองรอบที่ผ่านมา ทั้งนี้ จะมีเวลา 2 นาทีในการตอบคำถาม 10 ข้อ โดยหากตอบคำถามถูกต้องแต่ละข้อ จะได้รับเงินรางวัลสะสมเป็นขั้นบันไดไป ดังต่อไปนี้1. 10,000 บาท 2. 15,000 บาท 3. 20,000 บาท 4. 25,000 บาท 5. 30,000 บาท 6. 200,000 บาท ทั้งนี้ ถ้าตอบถูกต้องครบ 10 ข้อจะได้รับเงินรางวัล 500,000 บาท และทางรายการจะมอบเงินรางวัลเพิ่มให้อีก 500,000 บาทเป็น 1,000,000 บาททันที อนึง ผู้เข้าแข่งขันไม่สามารถขอข้ามคำถามได้ แต่ยังสามารถซื้อขายคำตอบกับโบรกเกอร์ได้เช่นเดิม ในกรณีที่ผู้เข้าแข่งขันไม่สามารถทำแจ็กพอตแตกได้ พิธีกรจะนำคุณผู้ชมเข้าสู่รอบถ่ายทอดสดเพื่อให้ผู้ชมทางบ้านมีโอกาสได้รับเงินรางวัล 1,000,000 บาทจากการตอบคำถามทางโทรศัพท์รอบถ่ายทอดสด รอบถ่ายทอดสด. ในรอบนี้จะออกอากาศสด ต่างจากรอบที่ผ่านมาซึ่งเป็นการบันทึกเทปไว้ล่วงหน้า โดยผู้ชมทางบ้านที่ลงทะเบียนผ่านทางโทรศัพท์และ SMS จะมีสิทธิได้รับคัดเลือกให้ร่วมแข่งขันตอบคำถามในรอบนี้ ทั้งนี้ พิธีกรจะสุ่มหมายเลขโทรศัพท์ผ่านระบบคอมพิวเตอร์มา 3 หมายเลข และจะโทรศัพท์ไปหาทีละหมายเลข หากหมายเลขโทรศัพท์ใดไม่สามารถติดต่อได้ หรือไม่รับสายภายในเสียงสัญญาณ 3 ครั้ง พิธีกรจะโทรศัพท์ไปยังหมายเลขต่อไปทันที แต่หากหมายเลขโทรศัพท์ใดรับสาย หมายเลขนั้นก็จะได้เป็นผู้โชคดีร่วมตอบคำถามต่อไป สำหรับการแข่งขัน ผู้เข้าแข่งขันจะมีเวลา 1 นาทีในการตอบคำถาม 7 ข้อ โดยคำถาม 3 ข้อแรกจะมาจากคำถามที่ได้ถามไปแล้วในรอบที่ผ่านมาของรายการ หากตอบคำถามถูกต้องแต่ละข้อ จะได้รับเงินรางวัลสะสมเป็นขั้นบันไดไป ดังต่อไปนี้1. 2,000 บาท 2. 3,000 บาท 3. 5,000 บาท 4. 10,000 บาท 5. 20,000 บาท 6. 50,000 บาท ส่วนข้อที่ 7 ถ้าตอบถูก จะได้รับเงินรางวัล 1,000,000 บาททันที อนึ่ง ผู้เข้าแข่งขันไม่สามารถขอข้ามคำถามได้ ในฉบับสหราชอาณาจักร ก่อนที่พิธีกรจะถามคำถามข้อสุดท้าย เวลาจะหยุดลง และจะให้ผู้เข้าแข่งขันเลือกหมวดคำถามจาก 3 หมวด เมื่อเลือกแล้ว พิธีกรจะถามคำถามขอสุดท้ายซึ่งเมื่อผู้เข้าแข่งขันทำแจ๊คพ็อตแตก จะได้รับเงินรางวัล 100,000 ปอนด์ แต่ถ้าผู้เข้าแข่งขันทั้งในรอบบันทึกเทปและรอบถ่ายทอดสดไม่สามารถทำแจ๊คพ็อตแตกได้ เงินรางวัลแจ๊คพ็อตจะถูกยกยอดไปเพิ่มกับเงินรางวัลแจ๊คพ็อตในสัปดาห์ถัดไป</doc>
