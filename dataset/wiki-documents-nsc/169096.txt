<doc id="169096" url="https://th.wikipedia.org/wiki?curid=169096" title="นารีผล">นารีผล นารีผล หรือ มักกะลีผล เป็นพรรณไม้ตามความเชื่อจากตำนานป่าหิมพานต์ เป็นพืชที่ออกลูกเป็นหญิงสาว เมื่อผลสุกแล้ว บรรดา ฤๅษี กินร วิทยาธร คนธรรพ์ จะนำไปเสพสังวาสตำนานการถือกำเนิด ตำนานการถือกำเนิด. ต้นกำเนิดของนารีผล ตำนานมีอยู่ว่า เมื่อครั้งพระเวสันดรกับพระนางมัทรีพร้อมกับกัณหาและชาลีได้ถูกเนรเทศออกจากนครจึงเดินทางไปสู่ป่าหิมพานต์ และบำเพ็ญเพียร ปฏิบัติธรรมอยู่ที่นั้น ที่ป่าหิมพานต์ มีสัตว์ป่ามากมายอันตรายรอบด้าน ทว่า สัตว์ป่าทั้งหลาย เมื่อได้รับเมตตาจิตจากพระเวสสันดร ก็คลายความดุร้ายลง กลายเป็นมิตร ... นอกจากสัตว์ป่าทั้งหลายแล้ว ก็ยังมีดาบส ฤๅษี นักสิทธิ์ วิทยาธร คนธรรพ์ ทั้งหลายอาศัยอยู่ หรือไปมาอยู่เรื่อยๆ พระนางมัทรี ผู้มีรูปร่างโสภา บางครั้งออกหาอาหาร หาผลไม้ตามลำพังคนเดียว หากนักสิทธิ์ วิทยาธร ตลอดถึงฤๅษีมาพบเข้า อาจตบะแตก แล้วล่วงศีลได้ ท้าวสักกะเทวราชได้เล็งเห็นเหตุร้ายนี้แล้ว พระองค์จึงเนรมิตต้นไม้วิเศษไว้รอบทิศ ณ ที่ไกล ก่อนถึงถิ่นแดน อันเป็นที่พำนักของพระเวสสันดรและนางมัทรี รวม 16 ต้น ต้นไม้วิเศษนี้ ออกผลซึ่งมีรูปร่างเหมือนสตรี ผลโตเต็มที่ จะมีทรวดทรงปานสาวงามแรกรุ่น แต่ผิวพรรณ ทรวดทรงองค์เอว รูปร่างหน้าตา งดงามปานเทพธิดา... เมื่อเหล่าบรรดาดาบส ฤๅษี นักสิทธิ์ วิทยาธร คนธรรพ์ ทั้งหลายเดินทางมาพบเข้าจึงพากันไปเด็ดเพื่อเสพสังวาล ทำให้เหล่าบรรดาดาบส ฤๅษี นักสิทธิ์ วิทยาธร คนธรรพ์หมดอิทธิฤทธิ์ลงเนื่องจากผลเสพสังวาลนารีผล ไม่สามารถเหาะไปต่อหรือออกมาได้ ทางเดียวที่จะออกมาก็ต้องบำเพ็ญเพียรใหม่จนแก่กล้าจึงจะออกไปได้ การที่ท้าวสักกะเทวราชเนรมิตต้นวิเศษทั้ง 16 ต้นนี้เพื่อเป็นด่านป้องกันไม่ให้เกิดเหตุร้ายแก่นางมัทรีให้เสื่อมเสียได้ แม้พระเวสสันดรและพระนางมัทรีจะเสด็จออกจากป่ากลับเข้าเมืองไปแล้ว ต้นนารีผลก็ยังคงมีอยู่ในที่นั้นตราบเท่าทุกวันนี้ความในวรรณคดี ความในวรรณคดี. ในวรรณคดีระบุว่า มักกะลีผลเมื่อสุกแล้ว จะกลายเป็นหญิงสาวงามอายุราว 16 แต่ที่ศีรษะจะยังมีขั้วติดอยู่ นิ้วมือทั้ง 5 ยาวเท่ากัน ผมยาวสีทอง ตากลมโต คอเป็นปล้อง ไม่มีโครงกระดูก แต่ส่งเสียงได้เหมือนมนุษย์จริง ๆ มักกะลีผลที่ยังอ่อนมีลักษณะเหมือนคนนั่งคู้เข่าอยู่ เมื่อโตขึ้นขาจะเหยียดออกก่อน เมื่อโตเต็มที่จึงเหยียดตัวเหมือนคนยืนตัวตรง บรรดาฤๅษี กินร วิทยาธร คนธรรพ์ ที่ยังมีตัณหาอยู่ จะมาออที่โคนต้น เพื่อรอสุกก็จะแย่งชิงกันเด็ดไปเป็นภรรยา ต้องยื้อแย่งกัน ทำร้ายกันถึงตาย ผู้ที่เหาะได้ก็เหาะขึ้นไปเก็บ ผู้ที่เหาะไม่ได้ก็ใช้ไม้สอยหรือปีนขึ้นไปเก็บ เมื่อมาแล้วก็จะนำไปที่อยู่ของตน ทะนุถนอมระแวดระวังอย่างดีมิให้ใครแย่งเอาไป แต่มักกะลีผลมีชีวิตอยู่ได้เพียง 7 วัน ก็จะเน่าเปื่อยไป ซึ่งในวรรณคดีไทยที่มีการกล่าวถึง มักกะลีผล ได้แก่ พระเวสสันดรชาดก, มหาชาติคำหลวง และไตรภูมิพระร่วงข่าวครึกโครมและในวัฒนธรรมร่วมสมัย ข่าวครึกโครมและในวัฒนธรรมร่วมสมัย. ในกลางปี พ.ศ. 2539 เรื่องราวของมักกะลีผลตกเป็นข่าวครึกโครมตามหน้าหนังสือพิมพ์ในประเทศไทย ก่อนหน้าเรื่องช้างน้ำเล็กน้อย เมื่อมีการเปิดเผยว่ามีซากคล้ายกับซากสัตว์แห้ง ๆ คู่หนึ่งที่มีรูปร่างคล้ายมนุษย์ซ้ำยังมีกลิ่นหอมอ่อน ๆ เหมือนกลิ่นไม้หอมอีก ซึ่งผู้ครอบครองอ้างว่าเป็นมักกะลีผล ได้มาจากวัดแห่งหนึ่งในจังหวัดสิงห์บุรี ซึ่งเมื่อมีการนำไปเอกซ์เรย์แล้วพบว่าไม่มีโครงกระดูกเหมือนมนุษย์ สำหรับผู้ที่ไม่เชื่อก็สันนิษฐานไปต่าง ๆ ทั้งคิดว่าอาจเป็นทารกที่ผิดปกติที่เรียกว่าลูกกรอก บ้างก็ว่าเป็นมนุษย์ต่างดาวไปก็มี นอกจากนี้แล้ว ที่จังหวัดกาญจนบุรี มีหมู่บ้านแห่งหนึ่ง ที่ผู้คนในหมู่บ้านเชื่อว่า ในป่าที่ใกล้กับหมู่บ้านมีมักกะลีผลอยู่ มีผู้เข้าไปค้นหาและพบว่าหายตัวไป เชื่อว่ามักกะลีผลมีรูปร่างคล้ายมนุษย์ แต่เล็กกว่ามาก เคลื่อนไหวเร็ว มีเสียงร้องแหลมสูง และชื่นชอบน้อยหน่าเป็นพิเศษ มีผู้หญิงคนหนึ่งอ้างว่าขณะที่ตนเข้าไปในป่า ได้เห็นอะไรบางเคลื่อนไหวอยู่ใต้กิ่งไม้บนต้นไม้ ซึ่งมีรูปร่างเหมือนมนุษย์ แต่เห็นว่าไม่ใช่ทั้งมนุษย์และสัตว์ มีการอ้างอิงถึงนารีผลหรือมักกะลีผลในวัฒนธรรมร่วมสมัย คือ มีการนำไปสร้างเป็นภาพยนตร์ซีดีในเชิงอีโรติกในชื่อเรื่อง "นารีผล คนพฤกษา" และ "Devil Ivy นารีผล" ซึ่งเป็นภาพยนตร์ไทยทั้งสองเรื่อง และยังเป็นตอนหนึ่งของสารคดีชุด Destination Truth ซีซันที่ 4 ในตอน Thai Tree People ที่มีเนื้อหาเกี่ยวกับทีมสำรวจเรื่องราวลึกลับเหนือธรรมชาติจากลอสแอนเจลิส ได้เดินทางมาที่ป่าในจังหวัดกาญจนบุรีเพื่อตามหานารีผล ออกอากาศในปี พ.ศ. 2554</doc>
