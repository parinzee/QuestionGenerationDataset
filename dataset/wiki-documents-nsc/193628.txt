<doc id="193628" url="https://th.wikipedia.org/wiki?curid=193628" title="อาโซกา ทาโน">อาโซกา ทาโน อาโซก้า ทาโน (Ahsoka Tano) เป็นตัวละครในเรื่องแต่งชุดสตาร์ วอร์ส มีบทบาทในภาพยนตร์การ์ตูน และภาพยนตร์การ์ตูนชุดทางโทรทัศน์ อาโซก้า ทาโน ถูกเรียกโดยอนาคินว่า สนิปส์ และถูกเรียกโดยโพล คูนว่า โซกาน้อย เป็นพาดาวันเจไดชาวโทกรูตาที่ได้รับการมอบหมายโดยอาจารย์เจได โยดา ให้เป็นศิษย์ของอัศวินเจได อนาคิน สกายวอล์คเกอร์ ในช่วงสงครามโคลน และได้แสดงความตั้งใจในการเข้าเป็นศิษย์ของอนาคินอย่างแรงกล้า ทาโนมีส่วนร่วมในการเอาชนะฝ่ายแบ่งแยกในยุทธการคริสทอปซิส และรอดชีวิตจากการเผชิญหน้ากับเจไดมืด อาซาจ เวนเทรสส์ ในช่วงยุทธการเทธ อาโซก้ามีบทบาทร่วมกับอนาคินในการจัดเส้นทางปลอดภัยผ่านจักรวาลถิ่นฮัทท์ให้กับสาธารณรัฐกาแลกติกด้วยการร่วมช่วยเหลือรอตตา บุตรชายของแจบบา เดซิลิจิก ทิอูเร เป็นการสมานสัมพันธ์ระหว่างสาธารณรัฐกับพวกฮัทท์เอาไว้ ในขณะที่ร่วมปฏิบัติงานกับอาจารย์ของตน อาโซก้าได้เข้าช่วยเหลืออาจารย์เจไดโพล คูน และทหารในสังกัดระหว่างยุทธการโบธาวุย ต่อมาอาโซก้าจะได้ต่อสู้กับนายพลกรีวัส และมีส่วนร่วมในเหตุการณ์ในเนบิวลากาลีดา ต่อมาเธอถูกใส่ร้ายป้ายสีว่าเป็นฆาตรกรสังหารผู้ก่อการร้ายที่ระเบิดวิหารเจไดจนถูกจับและถูกลงโทษด้วยปลดออกจากการเป็นพาดาวัน แต่อนาคิน สกายวอลเกอร์สามารถจับตัวคนร้ายที่ใส่ร้ายป้ายสีอาโซกาได้สำเร็จ คือ แบร์รี่ ออฟฟรี(Barriss Offee) อัศวินเจไดที่ได้เป็นสายลับของฝ่ายแบ่งแยกและเป็นเพื่อนของอาโซกาทำให้เธอพ้นผิดไป แม้เธอจะได้รับการยืนยันบริสุทธิ์แต่เธอสูญเสียความศรัทธาต่อนิกายเจไดจึงตัดสินใจออกจากนิกายเจไดเพื่อไปตามเส้นทางของตนเองในอนาคต หลายปีต่อมา เธอได้ปรากฏตัวอีกครั้งในช่วงที่จักรวรรดิกาแลคติกเรืองอำนาจซึ่งโตเป็นผู้ใหญ่ เธอได้เป็นหนึ่งในผู้ก่อตั้งกลุ่มพันธมิตรกบฏเพื่อต่อต้านจักรวรรดิกาแลคติก โดยได้ตั้งรหัสตัวเองว่า Fulcrum</doc>
