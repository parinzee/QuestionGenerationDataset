<doc id="192815" url="https://th.wikipedia.org/wiki?curid=192815" title="เดอะ เดียร์ ฮันเตอร์">เดอะ เดียร์ ฮันเตอร์ เดอะ เดียร์ฮันเตอร์ (The Deer Hunter) เป็นภาพยนตร์อเมริกันที่ออกฉายในปี พ.ศ. 2521 กำกับโดยไมเคิล ชิมิโน นำแสดงโดย โรเบิร์ต เดอ นีโร และคริสโตเฟอร์ วอลเคน เป็นภาพยนตร์ดรามา มีเนื้อหาเกี่ยวกับความสัมพันธ์ของชาวอเมริกันเชื้อสายรัสเซีย อดีตคนงานโรงงานถลุงเหล็ก ที่เข้าร่วมรบในสงครามเวียดนาม และกล่าวถึงอิทธิพลจากความรุนแรงของสงคราม ที่มีผลกระทบต่อสภาพจิตใจของอดีตทหารผ่านศึก ภาพยนตร์เรื่องนี้ได้รับรางวัลออสการ์ 5 สาขา รวมทั้งสาขาภาพยนตร์ยอดเยี่ยม และสาขาผู้กำกับยอดเยี่ยม เนื้อเรื่องของภาพยนตร์เรื่องนี้ ได้รับแรงบันดาลใจมาจากหนังสือชื่อ "Three Comrades" (1937) ของเอริค มาเรีย เรอมาร์ก ผู้แต่งเรื่อง แนวรบด้านตะวันตก เหตุการณ์ไม่เปลี่ยนแปลง ซึ่งมีเนื้อหาเกี่ยวกับทหารผ่านศึกชาวเยอรมัน 3 คน ภายหลังสงครามโลกครั้งที่หนึ่ง โดยดัดแปลงเนื้อเรื่องให้เกี่ยวกับทหารอเมริกันในสงครามเวียดนาม ภาพยนตร์เรื่องนี้ถ่ายทำที่เมืองพิตต์สเบิร์ก, คลีฟแลนด์ ในรัฐเพนซิลเวเนีย รัฐเวสต์เวอร์จิเนีย ฉากล่ากวาง ถ่ายทำที่อุทยานแห่งชาติในรัฐวอชิงตัน ฉากย่านโคมแดงในไซ่ง่อน ถ่ายทำที่ถนนพัฒนพงศ์ กรุงเทพ ฉากสงคราม ถ่ายทำที่อำเภอไทรโยค จังหวัดกาญจนบุรี และฉากสถานทูตสหรัฐในไซ่ง่อน ถ่ายทำที่โรงเรียนเซนต์คาเบรียล และสลัมคลองเตย ฉากหนึ่งในเรื่องที่เป็นที่จดจำ คือฉากการเล่นรัสเชียนรูเลตต์ มีนักแสดงไทยอาวุโสร่วมแสดงด้วย คือ โป๋ เป่าปี่ ฉากนี้ได้รับการปกปิดต่อสื่อมวลชนในระหว่างการถ่ายทำ ภาพยนตร์เรื่องนี้เป็นภาพยนตร์เรื่องสุดท้ายในชีวิตของ จอห์น คาซาล ซึ่งป่วยเป็นโรคมะเร็งกระดูก โดยไมเคิล ชิมิโน ได้ปรับแผนการถ่ายทำให้ถ่ายฉากที่คาซาลร่วมแสดงก่อน และเมอรีล สตรีพ ขณะนั้นเป็นนักแสดงที่ยังไม่มีชื่อเสียง เป็นคู่หมั้นของคาซาล รับแสดงเรื่องนี้เพื่อจะได้อยู่ดูแลอย่างใกล้ชิด หลังการถ่ายทำไม่นาน จอห์น คาซาลก็เสียชีวิตเรื่องย่อรางวัลรางวัล. - รางวัลออสการ์ ชนะเลิศ 5 รางวัล- สาขาภาพยนตร์ยอดเยี่ยม - สาขาผู้กำกับภาพยนตร์ยอดเยี่ยม - สาขานักแสดงสมทบชายยอดเยี่ยม - สาขาลำดับภาพยอดเยี่ยม - สาขาบันทึกเสียงยอดเยี่ยม - รางวัลลูกโลกทองคำ ชนะเลิศ 1 รางวัล- สาขาผู้กำกับภาพยนตร์ยอดเยี่ยม - รางวัลบาฟต้า ชนะเลิศ 2 รางวัล- สาขาถ่ายภาพยอดเยี่ยม - สาขาลำดับภาพยอดเยี่ยม</doc>
