<doc id="146557" url="https://th.wikipedia.org/wiki?curid=146557" title="ซีแลนด์">ซีแลนด์ ซีแลนด์ () เป็น ประเทศจำลอง ตั้งอยู่ที่ป้อมปราการทางทะเลด้านตะวันออกเฉียงใต้ของสหราชอาณาจักรชื่อ "HM Fort Rough" (หรือเรียกกันว่า Rough Towers) ที่สร้างขึ้นในสมัยสงครามโลกครั้งที่สองเมื่อปี พ.ศ. 2487 ซึ่งห่างออกจากชายฝั่งอังกฤษทางด้านทะเลเหนือ 10 กิโลเมตร (6 ไมล์ทะเล) ถือได้ว่าเป็นประเทศจำลองซึ่งเป็นที่รู้จักกันมากที่สุดในโลกรัฐบาลและการปกครองประวัติศาสตร์ ประวัติศาสตร์. HM Fort Rough เป็นป้อมปราการที่สหราชอาณาจักรสร้างขึ้นในระหว่างสงครามโลกครั้งที่สอง ระหว่างสงครามเคยมีทหารประจำการอยู่ราว 150-300 นาย แต่เมื่อสงครามยุติลง ป้อมก็ถูกทิ้งให้ร้างไปตั้งแต่ปี พ.ศ. 2499 ป้อมปราการแห่งนี้ถูกยึดครองโดยพันตรีแพดดี รอย เบทส์ อดีตนายทหารสื่อสารแห่งกองทัพบกสหราชอาณาจักร เพื่อใช้ตั้งเป็นสถานีวิทยุกระจายเสียงเถื่อน ต่อมาได้ประกาศตัวเป็นอิสระจากสหราชอาณาจักรเมื่อวันที่ 2 กันยายน พ.ศ. 2510 ในปี พ.ศ. 2521 ขณะที่เบทส์ไม่ได้อยู่ในซีแลนด์ อเล็กซานเดอร์ อาเคนบาค (Alexander Achenbach) ผู้กล่าวอ้างว่าเป็นนายกรัฐมนตรีซีแลนด์พร้อมด้วยประชากรสัญชาติเยอรมันและดัชต์จำนวนหนึ่งได้ก่อการยึดอำนาจด้วยกำลัง จับไมเคิล บุตรชายของเบทส์ไว้ แล้วหลายวันต่อมาจึงนำไปปล่อยไว้ที่เนเธอร์แลนด์ เบทส์จึงรวบรวมกำลังพลและอาวุธยุทโธปกรณ์บุกยึดป้อมของตนคืนมาด้วยปฏิบัติการเฮลิคอปเตอร์ จับผู้ก่อการยึดอำนาจไว้เป็นเชลยศึก ผู้ก่อการส่วนใหญ่ถูกส่งกลับประเทศตนเมื่อสงครามจบสิ้น แต่อเล็กซานเดอร์ อาเคนบาค ทนายความชาวเยอรมันผู้ถือหนังสือเดินทางซีแลนด์ถูกตั้งข้อหากบฏต่อซีแลนด์และถูกคุมขังไว้จนกว่าจะได้จ่ายค่าเสียหายที่เรียกร้อง รัฐบาลเยอรมันและเนเธอร์แลนด์เรียกร้องให้สหราชอาณาจักรให้ความช่วยเหลือในการส่งคืนเชลยสงครามเหล่านี้กลับสู่ประเทศของตน แต่สหราชอาณาจักรปฏิเสธโดยอ้างอิงคำพิพากษาของศาลที่ได้ชี้ขาดสถานะของซีแลนด์ไปแล้ว เบทส์เลิกล้มข้อเรียกร้องค่าเสียหายดังกล่าวหลังจากการต่อรองเป็นเวลาหลายสัปดาห์ แต่ก็กล่าวอ้างว่าการเจรจาทางการทูตที่เกิดขึ้นเป็นการยอมรับสถานภาพประเทศเอกราชของซีแลนด์โดยเยอรมนีไปโดยปริยาย เมื่ออเล็กซานเดอร์ อาเคนบาค ถูกส่งกลับประเทศแล้วกลับตั้งรัฐบาลพลัดถิ่นขึ้นและสถาปนาตนเองเป็นประธานองคมนตรี และสืบทอดตำแหน่งดังกล่าวให้โยฮันเนส ซีเกอร์ (Johannes Seiger) ในปี พ.ศ. 2532 ตราบจนปัจจุบัน ซีเกอร์ยังยืนยันอ้างสิทธิ์การปกครองของตนเองเหนือซีแลนด์ ตั้งแต่ พ.ศ. 2542 เป็นต้นมาได้มีพระบรมราชโองการให้ สมเด็จเจ้าฟ้าชายไมเคิล เจ้าฟ้ามหามกุฎราชกุมาร เป็นผู้สำเร็จราชการแทนพระองค์ ปกครองซีแลนด์แทนพระราชบิดาซึ่งทรงครองราชย์มากว่าสามทศวรรษและมีพระพลานามัยที่ไม่สมบูรณ์แล้ว 10 ตุลาคม พ.ศ. 2555 ทางการของราชรัฐซีแลนด์ได้ประกาศว่า เจ้าชายรอย แห่งซีแลนด์ ผู้ประกาศอธิปไตย สิ้นพระชนม์แล้ว ขณะที่มีพระชนมายุ 91 พรรษา จากอาการของโรคอัลไซเมอร์ลักษณะภูมิประเทศ ลักษณะภูมิประเทศ. ซีแลนด์ประกอบไปด้วยฐานซึ่งฝังอยู่ใต้ทะเล เสาทรงกลมขนาดใหญ่สองต้น และดาดฟ้า ในส่วนเสากลมแบ่งเป็น 7 ชั้น (A-G) ชั้น A คือดาดฟ้าและเป็นที่วางเครื่องกำเนิดไฟฟ้า ชั้น B อยู่เหนือทะเล ส่วน C-G อยู่ใต้ระดับน้ำทะเล ในสมัยสงคราม ชั้น B-E เคยถูกใช้เป็นที่เก็บเสบียงอาหารและที่พัก ชั้น F เป็นคลังอาวุธ และชั้น G เป็นที่เก็บของอื่นๆเศรษฐกิจและการปกครองในปัจจุบัน เศรษฐกิจและการปกครองในปัจจุบัน. เนื่องด้วยสถานภาพพิเศษที่ผู้ปกครองอ้างว่าตนเองเป็นประเทศเอกราชไปโดยปริยาย จึงนำพื้นที่ให้ HavenCo Limited ซึ่งเป็นผู้ให้บริการรับฝากเว็บไซต์บนอินเทอร์เน็ตเช่า โดยสถานของบริษัทในซีแลนด์ช่วยอำนวยความสะดวกเกี่ยวกับปัญหาการละเมิดทรัพย์สินทางปัญญาและภาษี นอกจากนี้ยังมีการให้ตำแหน่ง Lord, Lady, Baron และ Baroness กับผู้ที่บริจาคเงินสนับสนุนซีแลนด์ โดยมีค่าใช้จ่ายเพียง £6.36สถานภาพทางกฎหมาย สถานภาพทางกฎหมาย. นับตั้งแต่การประกาศตัวเป็นอิสระจากสหราชอาณาจักรเมื่อปี พ.ศ. 2510 ซีแลนด์ไม่เคยได้รับการรับรองจากรัฐสมาชิกของสหประชาชาติแม้เพียงประเทศเดียว ทำให้ที่นี่ไม่มีสถานะเป็นรัฐโดยสมบูรณ์และขาดการยอมรับจากนานาชาติ เนื่องจากประเทศในปัจจุบันจะมีสถานะเป็นประเทศที่มีอำนาจอธิปไตยโดยสมบูรณ์ในทางการเมืองระหว่างประเทศ จะต้องได้รับการรับรองสถานะจากรัฐสมาชิกสหประชาชาติตามอนุสัญญามอนเตวิเดโอด้วย อย่างไรก็ตาม ครั้งหนึ่งเรือสหราชอาณาจักรเคยผ่านเข้าไปใกล้อาณาเขตของซีแลนด์ บุตรชายของเบทส์ได้ยิงเตือน จึงมีการฟ้องร้องต่อศาลในสหราขอาณาจักรและมีคำพิพากษาออกมาในปี พ.ศ. 2511 ว่าบริเวณที่เกิดเหตุพิพาทอยู่นอกเขตอำนาจศาลสหราชอาณาจักร ต่อมาในปี พ.ศ. 2518 เบทส์ได้นำรัฐธรรมนูญออกใช้และริเริ่มสร้างอัตลักษณ์และกลไกของรัฐเอกราชอื่น ๆ เช่น ธงชาติ เพลงชาติ เงินตรา ดวงตราไปรษณียากร และหนังสือเดินทาง ในเวลาต่อมา นักวิจารณ์หลายรายได้กล่าวว่า ป้อมแห่งนี้ยังอยู่ในความการปกครองของสหราชอาณาจักรในปัจจุบัน แม้ว่าศาลในสหราชอาณาจักรจะตัดสินว่า ป้อมนี้อยู่นอกเหนืออำนาจศาลของสหราชอาณาจักร เนื่องจากตั้งอยู่ในน่านน้ำสากล พ้นจากระยะห่างจากชายฝั่ง 3 ไมล์ทะเล ซึ่งเป็นอาณาเขตทางทะเลที่สหราชอาณาจักรประกาศไว้</doc>
