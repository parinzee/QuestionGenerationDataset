<doc id="344475" url="https://th.wikipedia.org/wiki?curid=344475" title="ไตรรงค์ อินทรทัต">ไตรรงค์ อินทรทัต พลเอก ไตรรงค์ อินทรทัต (1 กันยายน พ.ศ. 2492 - 8 มิถุนายน พ.ศ. 2559) อดีตผู้ทรงคุณวุฒิพิเศษกองทัพบก เป็นบุตรชายคนสุดท้องในบรรดาบุตรทั้งหมด 4 คน (เป็นชายทั้งหมด) ของ พ.ต.โผน อินทรทัต อดีตเสรีไทยและผู้อำนวยการโรงงานยาสูบ และ ม.ล.กันยกา สุทัศน์ จบการศึกษาจากโรงเหมินทร์วิทยา, โรงเรียนไตรมิตรวิทยาลัย, โรงเรียนอำนวยศิลป์พระนคร, โรงเรียนผะดุงศิษย์พิทยา เข้าศึกษาต่อที่โรงเรียนเตรียมทหารรุ่นที่ 10 (ตท.10), โรงเรียนนายร้อยพระจุลจอมเกล้ารุ่นที่ 21 (จปร.21) เหล่าทหารม้า รับราชการในตำแหน่งสำคัญ ๆ อาทิ นายทหารคนสนิท (ทส.) ของ พล.ท.วีระพันธ์ รังคะรัตน์, ฝ่ายเสนาธิการประจำกองบัญชาการทหารสูงสุด, นายทหารคนสนิท (ทส.) ของ พล.อ.มงคล อัมพรพิสิฏฐ์, ผู้ชำนาญการกองบัญชาการทหารสูงสุด, ผู้ทรงคุณวุฒิกองบัญชาการทหารสูงสุด, หัวหน้าสำนักงานปลัดกระทรวงกลาโหม, ผู้ทรงคุณวุฒิพิเศษกองทัพบก, ราชองครักษ์เวร, ผู้ทรงคุณวุฒิพิเศษสำนักงานปลัดกระทรวงกลาโหม, หัวหน้านายทหารฝ่ายเสนาธิการประจำรัฐมนตรีว่าการกระทรวงกลาโหม (พล.อ.ธรรมรักษ์ อิศรางกูร ณ อยุธยา) และผู้ทรงคุณวุฒิพิเศษกองทัพบก พล.อ.ไตรรงค์ ถือเป็นนายทหารคนหนึ่งที่มีบทบาทในการเมืองโดยเฉพาะช่วงที่ พ.ต.ท.ทักษิณ ชินวัตร เป็นนายกรัฐมนตรี โดยมีตำแหน่งปรึกษานายกรัฐมนตรีฝ่ายความมั่นคง ด้านความมั่นคง และงานมวลชนสัมพันธ์ และในการถูกลอบสังหารของ นายกรเทพ วิริยะ หรือ "ชิปปิ้งหมู" ซึ่งเป็นพยานปากสำคัญในคดีทุจริตของรัฐบาล ก็มีเสียงร่ำลือกันว่าเป็นฝีมือของ พล.อ.ไตรรงค์อีกด้วย และในการชุมนุมของกลุ่มแนวร่วมประชาธิปไตยต่อต้านเผด็จการแห่งชาติ แดงแผ่นดิน พ.ศ. 2553 ที่มีการวางระเบิดและเหตุความรุนแรงหลายครั้งในหลายจุด ก็ถูกต้องสงสัยว่ามีส่วนเกี่ยวข้องด้วย ชีวิตส่วนตัว พล.อ.ไตรรงค์ มีชื่อเล่นว่า "ไอซ์" จึงมีชื่อเรียกอย่างไม่เป็นทางการที่เป็นที่รู้จักและนิยมเรียกกันดีว่า เสธ.ไอซ์ สมรสกับ ผศ.ดร.มานวิภา อินทรทัต (นามสกุลเดิม-ปานิสวัสดิ์, ชื่อเล่น-ใหม่) มีบุตรสาวด้วยกันทั้งหมด 1 คน คือ น.ส.ปิยะวิภา อินทรทัต (ชื่อเล่น-อุ๊บอิ๊บ) เคยได้รับรางวัลพ่อดีเด่นแห่งชาติ ประจำปี พ.ศ. 2552 พล.อ. ไตรรงค์ อินทรทัต ถึงแก่อนิจกรรมด้วยภาวะการติดเชื้อในกระแสโลหิตอย่างรุนแรง เมื่อวันพุธที่ 8 มิถุนายน พ.ศ. 2559 เวลา 07.00 น. หลังจากที่เข้ารับการรักษาอาการป่วย ณ โรงพยาบาลพระมงกุฏเกล้า ตั้งแต่วันที่ 4 เมษายน พ.ศ. 2559 สิริอายุได้ 67 ปี</doc>
