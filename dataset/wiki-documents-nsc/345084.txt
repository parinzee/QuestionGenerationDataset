<doc id="345084" url="https://th.wikipedia.org/wiki?curid=345084" title="ไพรัช สังวริบุตร">ไพรัช สังวริบุตร ไพรัช สังวริบุตร (เกิด 27 กันยายน พ.ศ. 2474) ชื่อเล่น หรั่ง เป็นผู้กำกับและผู้จัดละครโทรทัศน์ชาวไทย ได้รับเชิดชูเกียรติเป็น ศิลปินแห่งชาติ สาขาศิลปะการแสดง ในปี พ.ศ. 2547ประวัติ ประวัติ. ไพรัช เป็นบุตรของนายคุ้ม และนางจำรัส สังวริบุตร จบการศึกษาจากโรงเรียนเซนต์คาเบรียล เริ่มทำงานในวงการบันเทิงโดยได้รับการหล่อหลอมความเป็นศิลปินจากบิดา ซึ่งเป็นเจ้าของค่ายกรุงเทพภาพยนตร์ โดยเริ่มช่วยงานภาพยนตร์ ต่อมาเป็นผู้ถ่ายทำภาพยนตร์ โดยเริ่มด้วยเรื่อง รอยไถ จนได้รับรางวัลตุ๊กตาทอง ในฐานะผู้ถ่ายทำภาพยนตร์ 16 มม.ยอดเยี่ยม จากเรื่อง แสงสูรย์ จากนั้นได้ร่วมลงทุนกับมิตร ชัยบัญชา ตั้งบริษัท วชิรนทร์ภาพยนตร์ ในฐานะผู้อำนวยการสร้าง โดยเป็นผู้กำกับการแสดง และผู้กำกับภาพอีกด้วย เข้าสู่วงการโทรทัศน์ในปี พ.ศ. 2510 โดยก่อตั้งบริษัท ดาราฟิล์ม ผลิตภาพยนตร์โทรทัศน์เรื่อง "ปลาบู่ทอง" ทางช่อง 7 สี ซึ่งสร้างมาจากนิทานพื้นบ้าน ต่อมาจึงผลิตผลงานประเภทนิทานพื้นบ้านและ "จักรๆ วงศ์ๆ" เรื่อยมาถึงปัจจุบัน นอกจากนี้ยังผลิตผลงานประเภทวรรณกรรมสมัยใหม่ มีผลงานเด่น เช่น ดาวพระศุกร์, ดอกโศก จนเปลี่ยนมาถ่ายทำด้วยระบบวิดีโอเทป และใช้เทคโนโลยีสมัยใหม่ในการถ่ายทำและตัดต่อ โดยใช้ชื่อบริษัท ดาราวิดีโอ ผลิตละครโทรทัศน์ให้กับ ช่อง 7 สี มาตลอด มีผลงานเด่นในระยะต่อมา เช่น คู่กรรม, สายโลหิต, ฟ้าใหม่, แผลเก่า, สี่ยอดกุมาร, สิงหไกรภพ, ขวานฟ้าหน้าดำ เป็นต้น ปัจจุบันเป็นประธานบริษัท ดาราวิดีโอ, สามเศียร, ดีด้า วิดีโอ โปรดักชั่น และ จ๊ะ ทิง จา ทีวี ด้านชีวิตส่วนตัว สมรสกับผุสดี ยมาภัย มีบุตรชายที่ทำงานในสายเดียวกันคือ สยาม สังวริบุตร และ สยม สังวริบุตร ไพรัช สังวริบุตร ได้รับการยกย่องเชิดชูเกียรติเป็นศิลปินแห่งชาติ สาขาศิลปะการแสดง (ภาพยนตร์และละคร) ประจำปี พ.ศ. 2547 โดยผลงานที่ผ่านมาได้รับการตอบรับจากผู้ชมอย่างมาก และมีความมุ่งมั่นในการอนุรักษ์และสืบทอดวัฒนธรรมไทยอย่างสร้างสรรค์เครื่องราชอิสริยาภรณ์เครื่องราชอิสริยาภรณ์. - พ.ศ. 2548 - เครื่องราชอิสริยาภรณ์อันเป็นที่สรรเสริญยิ่งดิเรกคุณาภรณ์ ชั้น จตุตถดิเรกคุณาภรณ์</doc>
