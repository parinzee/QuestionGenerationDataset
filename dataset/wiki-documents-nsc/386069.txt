<doc id="386069" url="https://th.wikipedia.org/wiki?curid=386069" title="ไซโค (1998)">ไซโค (1998) ไซโค () ภาพยนตร์สัญชาติอเมริกันออกฉายในปี ค.ศ. 1998 นำแสดงโดย วินซ์ วอห์น, จูเลียน มัวร์, วิกโก มอร์เทนเซน, วิลเลียม เอช.เมซี, และ แอนน์ เฮช กำกับการแสดงโดย กัส แวน แซงต์เนื้อเรื่อง เนื้อเรื่อง. วันศุกร์ที่ 11 ธันวาคม แมเรี่ยน เครน (แอนน์ เฮช) เลขานุการสาวขโมยเงินจำนวน 400,000 ดอลลาร์สหรัฐ จากนายจ้างของเธอ โดยหนีไปจากเมืองฟีนิกซ์ รัฐแอริโซนา หวังจะไปหาแซม คู่หมั้นหนุ่มของเธอ (วิกโก มอร์เทนเซน) แต่เธอขับรถหลงทางและขณะที่ฝนตก เธอได้หลงเข้าไปในโรงแรมแห่งหนึ่ง ที่ชื่อ เบตส์ โมเต๊ล ที่มีบ้านทรงโกธิคอยู่ข้างหลัง เจ้าของโรงแรมเป็นชายหนุ่มท่าทางขี้อาย ชื่อ นอร์แมน เบตส์ (วินซ์ วอห์น) เธอได้พักที่โรงแรมแห่งนี้ เมื่อพูดคุยกันเธอได้รู้ว่านอร์แมนมีแม่ที่สติไม่ค่อยดี และสร้างความอึดอัดใจให้กับนอร์แมนเสมอ ๆ เธอเสนอให้นอร์แมนพาแม่ไปที่โรงพยาบาล แต่นอร์แมนปฏิเสธ เมื่อเธอเข้าห้องพักและอาบน้ำ ความสยองขวัญก็บังเกิดขึ้น หลังจากนั้น ไลล่า เครน (จูเลียน มัวร์) น้องสาวของแมเรี่ยนก็ออกตามหาพี่สาวของเธอซึ่งหายไปอย่างสาบสูญ เธอตามไปพบแซม แต่แซมปฏิเสธไม่รู้เรื่อง ทั้งคู่ได้ออกตามหาความจริง และได้พบกับนักสืบคนหนึ่งชื่อ อาร์โบกาส (วิลเลียม เอช.เมซี) อาร์โบกาสเหมือนจะรู้เรื่องทั้งหมด จึงเป็นฝ่ายอาสาออกตามหาแมเรี่ยนเอง และเมื่ออาร์โบกาสได้เข้าไปในเบตส์ โมเต๊ล ก็หายสาบสูญไปอีกคน ไลล่า และแซม ไปขอความช่วยเหลือจากนายอำเภอ (ฟิลิป เบเกอร์ ฮอลล์) แต่นายอำเภอก็ไม่อาจช่วยอะไรได้มากนัก จึงออกตามหาเองและได้เข้าไปในเบตส์ โมเต๊ล ทั้งคู่ได้สืบเสาะหาความจริงจากโรงแรมแห่งนั้น ความจริงที่น่าสยองขวัญทั้งหมดจึงถูกเปิดเผยขึ้นว่า แท้ที่จริงแล้ว แม่ของนอร์แมนได้ตายไปนานแล้ว และนอร์แมนก็สวมบทบาทของแม่สังหารคนทั้งสอง โดยที่ไม่รู้ตัวเพราะร่างของแม่ได้สิงร่างของนอร์แมนทั้งหมดเบื้องหลังและคำวิจารณ์ เบื้องหลังและคำวิจารณ์. Psycho เป็นภาพยนตร์ที่สร้างขึ้นใหม่โดยอ้างอิงมาจากภาพยนตร์เรื่องเดิมในปี ค.ศ. 1960 คือ Psycho ที่เป็นภาพยนตร์ขาวดำ กำกับการแสดงโดย อัลเฟรด ฮิตช์ค็อก ซึ่งนับเป็นผลงานที่สร้างชื่อเสียงให้กับฮิตช์ค็อกมากที่สุด โดยคงเค้าโครงเรื่องเดิม มุมกล้อง และตัวละครเดิมทุกประการ เพียงแต่เปลี่ยนแปลงรายละเอียดเล็กน้อยเพื่อให้เข้ากับยุคสมัย และถ่ายทำเป็นภาพยนตร์สีเท่านั้นเอง ใช้เวลาถ่ายทำเพียงแค่ 56 วันเท่านั้น โดยการถ่ายทำส่วนใหญ่ทำในสตูดิโอ แต่เมื่อออกฉายแล้ว ได้รับเสียงวิจารณ์ไปในทางลบแทบทั้งสิ้น ซึ่งในเว็บไซต์ IMDbได้ให้คะแนนภาพยนตร์เรื่องนี้ไปเพียงแค่ 4.6 ดาวเท่านั้น จากทั้งหมด 10 ดาว ในประเทศไทยเข้าฉายในวันที่ 30 เมษายน ปีถัดมา</doc>
