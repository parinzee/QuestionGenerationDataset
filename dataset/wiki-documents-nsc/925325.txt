<doc id="925325" url="https://th.wikipedia.org/wiki?curid=925325" title="แยกกษัตริย์ศึก">แยกกษัตริย์ศึก แยกกษัตริย์ศึก () เป็นทางแยกหนึ่งในพื้นที่แขวงคลองมหานาคและแขวงวัดเทพศิรินทร์ เขตป้อมปราบศัตรูพ่าย และแขวงรองเมือง เขตปทุมวัน กรุงเทพมหานคร เป็นสี่แยกที่เป็นจุดกันระหว่างถนนพระราม 1, ถนนกรุงเกษม และถนนบำรุงเมือง ชื่อทางแยกมาจาก "สะพานกษัตริย์ศึก" ซึ่งเป็นสะพานข้ามคลองผดุงกรุงเกษม ที่อยู่ตรงทางแยกฝั่งถนนพระราม 1 เดิมสะพานนี้มีชื่อที่เรียกกันว่า "สะพานยศเส" ซึ่งเป็นสะพานไม้ ต่อมาสะพานยศเสมีความชำรุด ในปี พ.ศ. 2471 พระบาทสมเด็จพระปกเกล้าเจ้าอยู่หัวจึงโปรดเกล้าฯ ให้มีการซ่อมแซมใหม่เป็นสะพานคอนกรีตเสริมเหล็ก มีบาทวิถีสองข้าง เช่นเดียวกับสะพานข้ามทางรถไฟ ในเส้นทางรถไฟจากสถานีรถไฟหัวลำโพงทางถนนพระราม 1 ที่อยู่ใกล้เคียงซึ่งใช้ชื่อว่าสะพานกษัตริย์ศึกเช่นเดียวกัน โดยชื่อ "กษัตริย์ศึก" ซึ่งเป็นนามพระราชทาน มีที่มาจากราชทินนามในพระบาทสมเด็จพระพุทธยอดฟ้าจุฬาโลกมหาราช องค์ปฐมกษัตริย์แห่งราชวงศ์จักรี เมื่อครั้งที่ทรงรับราชการและมีบรรดาศักดิ์เป็นสมเด็จเจ้าพระยามหากษัตริย์ศึก และสัมพันธ์กับความหมายของชื่อถนนพระราม 1 ซึ่งหมายถึงรัชกาลที่ 1 และมีการสันนิษฐานว่า เส้นทางสร้างสะพานแห่งนี้เป็นเส้นทางเดินทัพกลับของสมเด็จเจ้าพระยามหากษัตริย์ศึกเมื่อคราวศึกกัมพูชา พระบาทสมเด็จพระปกเกล้าเจ้าอยู่หัวเสด็จฯ ทรงเปิดสะพานวันที่ 6 เมษายน พ.ศ. 2472 จากที่เดิมสะพานกษัตริย์ศึกเคยใช้ชื่อว่า สะพานยศเส ทำให้ย่านนี้ถูกเรียกกันติดปากว่า "ยศเส" มีซอยต่าง ๆ ที่ใช้ชื่อตามนี้ โดยเป็นแหล่งของร้านอาหารที่มีชื่อเสียงจำนวนมาก เช่น ราดหน้า, สุกี้ ที่ได้รับการแนะนำเป็นบิบกูร์มองด์จากมิชลินไกด์ด้วย นอกจากนี้แล้วในปี พ.ศ. 2450 ที่นี่ยังเป็นจุดแรกที่มีการให้บริการรถโดยสารประจำทาง หรือรถเมล์ เป็นครั้งแรกในประเทศไทย โดยนายเลิศ เศรษฐบุตร โดยวิ่งจากสะพานยศเสไปจนถึงประตูน้ำสระปทุม (บริเวณแยกประตูน้ำในปัจจุบัน) แต่ในครั้งนั้นยังไม่ได้ใช้รถยนต์ หากแต่ใช้รถม้า จึงยังไม่ค่อยประสบความสำเร็จนักสถานที่สำคัญใกล้เคียงสถานที่สำคัญใกล้เคียง. - กรมพัฒนาพลังงานทดแทนและอนุรักษ์พลังงาน - บ้านพิบูลธรรม - โรงเรียนเทพศิรินทร์ - ตลาดโบ๊เบ๊ - โรงพยาบาลหัวเฉียว</doc>
