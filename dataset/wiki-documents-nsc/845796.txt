<doc id="845796" url="https://th.wikipedia.org/wiki?curid=845796" title="อุยก๋วน (จ๊กก๊ก)">อุยก๋วน (จ๊กก๊ก) อุยก๋วน ( , ? — ค.ศ. 240) ชื่อรองว่า กงเหิง เป็นขุนศึกแห่งวุยก๊กซึ่งเคยรับใช้ เล่าเจี้ยง และ เล่าปี่ มาก่อน โดยในสมัยที่ยังรับใช้เล่าเจี้ยงอยู่เขาและ อองลุย ขุนนางอีกผู้หนึ่งได้เตือนเล่าเจี้ยงให้ระวังเล่าปี่เอาไว้แต่เล่าเจี้ยงก็ไม่ฟังอองลุยจึงประท้วงด้วยการเอาขาผูกกับเชือกห้อยหัวจากกำแพงเมืองพร้อมกับตัดเชือกที่ขาทำให้อองลุยหัวกระแทกพื้นตายทางด้านของอุยก๋วนได้กระโดดกัดชายเสื้อของเล่าเจี้ยงแบบไม่ปล่อยจนเล่าเจี้ยงทนไม่ไหวสะบัดชายเสื้ออย่างแรงจนฟันของอุยก๋วนหลุดติดชายเสื้อไป 2 ซี่ เมื่อเล่าปี่เข้าปกครองเสฉวนขุนนางคนอื่นต่างไปน้อมคำนับต่อหน้าเล่าปี่ยกเว้นอุยก๋วนและ เล่าป๋า ที่ไม่มาคำนับทหารจึงจะไปจับอุยก๋วนและเล่าป๋าฆ่าเสียแต่เล่าปี่ได้สั่งห้ามทำร้ายทั้งสองโดยเด็ดขาดทำให้ทั้งสองซึ้งใจคำนับต่อหน้าเล่าปี่ เมื่อพระเจ้าเล่าปี่ยกทัพไปทำ ศึกอิเหลง ใน ค.ศ. 222 พระองค์ได้ให้อุยก๋วนเป็นหนึ่งในแม่ทัพติดตามไปด้วยแต่ทัพของอุยก๋วนถูกทหารวุยก๊กตีแตกจนตัดขาดจากกองทัพหลวงซึ่งอุยก๋วนก็ได้ยอมแพ้ต่อ พระเจ้าโจผี แต่ยังคงระลึกถึงพระเจ้าเล่าปี่และจ๊กก๊กอยู่เสมอและไม่เคยเสนอแผนใด ๆ เช่นเดียวกับ ชีซี อดีตที่ปรึกษาของ เล่าปี่ ถึงแม้พระเจ้าโจผีและ สุมาอี้ พยายามจะลองใจอุยก๋วนหลายครั้งแต่อุยก๋วนก็ไม่สะทกสะท้านจนทั้งสองชื่นชมในความจงรักภักดีของอุยก๋วนที่มีต่อจ๊กก๊ก อุยก๋วนถึงแก่กรรมเมื่อ ค.ศ. 240 เป็นปีที่ 2 ในรัชสมัย พระเจ้าโจฮอง โดยก่อนที่จ๊กก๊กจะล่มสลายได้ไม่นาน หวนจง บุตรชายของอุยก๋วนและ จูกัดเจี๋ยม บุตรชายของ จูกัดเหลียง หรือขงเบ้งได้ยกทัพไปรับศึกจากกองทัพวุยก๊กที่ด่านกิมก๊กแต่สุดท้ายกองทัพจ๊กก๊กสู้ไม่ไหวหวนจงถูกฆ่าตายพร้อมกับจูกัดเจี๋ยมที่เชือดคอตัวเองตาย</doc>
