<doc id="758117" url="https://th.wikipedia.org/wiki?curid=758117" title="อาร์ตูร์ มัส">อาร์ตูร์ มัส อาร์ตูร์ มัส อี กาบาร์โร (; เกิดวันที่ 31 มกราคม ค.ศ. 1956) เป็นนักการเมืองจากแคว้นกาตาลุญญา ประเทศสเปน เคยดำรงตำแหน่งประธานฌานาราลิตัตดากาตาลุญญา (ทบวงการปกครองตนเองของแคว้น) ระหว่าง ค.ศ. 2010 ถึง ค.ศ. 2016 นอกจากนี้ยังเป็นหัวหน้าพรรคผสมประชาธิปไตยกาตาลุญญา (Democratic Convergence of Catalonia) ซึ่งเป็นพรรคชาตินิยมแนวเสรีนิยมอีกด้วย มัสเป็นนักเศรษฐศาสตร์ซึ่งสำเร็จการศึกษามหาวิทยาลัยบาร์เซโลนา และพูดภาษาอังกฤษและภาษาฝรั่งเศสนอกเหนือไปจากภาษากาตาลาและภาษาสเปน อุดมการณ์ของเขามีแนวโน้มไปในทางเสรีนิยมจากมุมมองด้านเศรษฐศาสตร์ ส่วนในด้านสังคม ส่วนใหญ่เขาสนับสนุนวาระระดับกลางในหลายประเด็น เช่น สิทธิของกลุ่มบุคคลที่มีความหลากหลายทางเพศ (แต่ไม่รวมถึงการสมรสเพศเดียวกัน) หรือการอภิปรายอย่างเสรีในพรรคของเขาเกี่ยวกับการทำแท้ง เป็นต้น ในปี ค.ศ. 2010 มัสกล่าวว่าตนเองจะลงคะแนนสนับสนุนในการลงประชามติเพื่อแยกกาตาลุญญาออกจากสเปนเป็นครั้งแรก ตั้งแต่นั้นมา อำนาจอธิปไตยและเอกราชของแคว้นก็ได้กลายเป็นส่วนสำคัญในวาระทางการเมืองของเขา</doc>
