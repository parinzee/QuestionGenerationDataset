<doc id="867685" url="https://th.wikipedia.org/wiki?curid=867685" title="แฟลนเนอรี โอคอนเนอร์">แฟลนเนอรี โอคอนเนอร์ แมรี แฟลนเนอรี โอคอนเนอร์ (; 25 มีนาคม ค.ศ. 1925 – 3 สิงหาคม ค.ศ. 1964) เป็นนักเขียนแนวเซาเทิร์นกอทิกชาวอเมริกัน ผลงานของเธอมักมีฉากในชนบท มีตัวละครที่แปลกประหลาดและสะท้อนถึงศรัทธาในคริสตจักรโรมันคาทอลิก รวมถึงการตั้งคำถามในด้านศีลธรรมและจริยธรรมประวัติ ประวัติ. แฟลนเนอรี โอคอนเนอร์เกิดเมื่อปี ค.ศ. 1925 ที่เมืองซาวานนาห์ในรัฐจอร์เจีย เป็นบุตรสาวคนเดียวของเอ็ดเวิร์ด ฟรานซิส โอคอนเนอร์กับเรจินา ไคลน์ ในปี ค.ศ. 1940 ครอบครัวของโอคอนเนอร์ย้ายไปอยู่ที่เมืองมิลเลดจ์วิลล์ เธอเข้าเรียนที่โรงเรียนมัธยมพีบอดีและเป็นบรรณาธิการฝ่ายศิลป์ของหนังสือพิมพ์โรงเรียน ก่อนจะเรียนต่อที่วิทยาลัยสตรีรัฐจอร์เจีย (ปัจจุบันคือมหาวิทยาลัยและวิทยาลัยจอร์เจีย) ขณะเรียนอยู่ที่นั่น เธอวาดภาพการ์ตูนให้กับหนังสือพิมพ์ของนักศึกษา โอคอนเนอร์เรียนจบด้านสังคมวิทยาในปี ค.ศ. 1945 ปีต่อมา เธอเรียนต่อหลักสูตรการเขียนเชิงสร้างสรรค์ของมหาวิทยาลัยไอโอวา ที่นั่นเธอได้เริ่มร่างนิยายเรื่อง Wise Blood ซึ่งต่อมาเป็นนิยายเรื่องแรกของเธอ โอคอนเนอร์เรียนจบในปี ค.ศ. 1947 ต่อมาในปี ค.ศ. 1949 เธอตอบรับคำเชิญให้มาอาศัยอยู่กับรอเบิร์ต ฟิตซ์เจอรัลด์และแซลลี ภรรยาของเขาที่เมืองริดจ์ฟิลด์ รัฐคอนเนตทิคัต ในปี ค.ศ. 1952 เธอตีพิมพ์นิยายเรื่อง Wise Blood ซึ่งภายหลังหนังสือพิมพ์ เดอะการ์เดียน จัดให้อยู่ในอันดับที่ 62 ของนิยาย 100 เรื่องที่ยิ่งใหญ่ที่สุด โอคอนเนอร์ยังมีผลงานอื่น ๆ เช่น นิยายเรื่อง The Violent Bear It Away (ค.ศ. 1960), รวมเรื่องสั้น A Good Man Is Hard to Find and Other Stories (ค.ศ. 1955), Everything That Rises Must Converge (ค.ศ. 1965) และ The Complete Stories (ค.ศ. 1971) โดย The Complete Stories เป็นการรวมเรื่องสั้นสองเรื่องก่อนหน้าและต่อมาได้รับรางวัลหนังสือแห่งชาติ สาขานวนิยายในปี ค.ศ. 1972 นอกจากจะเป็นที่รู้จักในฐานะนักเขียนแล้ว โอคอนเนอร์ยังเป็นที่รู้จักจากจดหมายที่เธอติดต่อกับบุคคลอื่น ๆ เช่น รอเบิร์ต โลเวลล์และเอลิซาเบธ บิชอป กวีชาวอเมริกัน, ซามูเอล แอชลีย์ บราวน์ ศาสตราจารย์ด้านวรรณคดีแห่งมหาวิทยาลัยเซาท์แคโรไลนา, มาร์ยาต ลี นักเขียนบทละครชาวอเมริกัน และเบตตี เฮสเทอร์ เสมียนจากเมืองแอตแลนตา หลังโอคอนเนอร์เสียชีวิต แซลลี ฟิตซ์เจอรัลด์ได้รวบรวมจดหมายแล้วตีพิมพ์เป็นหนังสือชื่อ The Habit of Being ในปี ค.ศ. 1952 โอคอนเนอร์พบว่าตัวเองป่วยเป็นโรคลูปัส อีริทีมาโตซัส ทั่วร่าง ซึ่งเป็นโรคเดียวกับที่คร่าชีวิตบิดาของเธอ โอคอนเนอร์เสียชีวิตด้วยภาวะแทรกซ้อนจากโรคลูปัสขณะผ่าตัดเนื้องอกในปี ค.ศ. 1964</doc>
