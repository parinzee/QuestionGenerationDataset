<doc id="922438" url="https://th.wikipedia.org/wiki?curid=922438" title="สะพานภาณุพันธุ์">สะพานภาณุพันธุ์ สะพานภาณุพันธุ์ เป็นสะพานแห่งหนึ่ง ในพื้นที่แขวงวังบูรพาภิรมย์ เขตพระนคร กรุงเทพมหานคร เป็นสะพานที่ข้ามคลองรอบกรุง ช่วงคลองโอ่งอ่างหรือคลองบางลำพู ตั้งอยู่ปลายสุดของถนนเยาวราชตัดกับถนนพีระพงษ์, ถนนจักรเพชรและถนนมหาไชย สะพานภาณุพันธุ์ สร้างขึ้นเมื่อปี พ.ศ. 2442 โดยพระบาทสมเด็จพระจุลจอมเกล้าเจ้าอยู่หัว โดยพระราชทานนามให้ว่า "สะพานภาณุพันธุ์" เพื่อเป็นเกียรติแก่สมเด็จพระราชปิตุลาบรมพงศาภิมุข เจ้าฟ้าภาณุรังษีสว่างวงศ์ กรมพระยาภาณุพันธุวงศ์วรเดช องค์ผู้ทรงเป็นสมเด็จพระอนุชา อันเนื่องจากพระองค์ทรงประทับอยู่ ณ วังบูรพาภิรมย์ ที่อยู่ใกล้เคียง โดยระยะแรกที่สร้างเป็นสะพานโครงเหล็กเช่นเดียวกับสะพานดำรงสถิต หรือสะพานเหล็กบน ที่อยู่ใกล้เคียง ต่อมาในรัชสมัยพระบาทสมเด็จพระปกเกล้าเจ้าอยู่หัว ได้โปรดเกล้าฯ ให้มีการสร้างสะพานขึ้นมาใหม่โดยมีโครงสร้างของคอนกรีตเสริมเข้าไปเหมือนกับสะพานดำรงสถิต หากแต่ต่างกันตรงที่ลูกกรงราวสะพานเป็นรูปกรงแบบไทย และปลายสะพานทั้งสองด้านมีโคมไฟ แต่ก็ยังคงชื่อเดิมไว้เมื่อครั้งในอดีต ปัจจุบัน ได้ขึ้นทะเบียนเป็นโบราณสถานระดับชาติ โดยอยู่ในความดูแลของกรุงเทพมหานคร ตั้งแต่ปี พ.ศ. 2547 มีสถานที่สำคัญหลายแห่งที่อยู่ใกล้กับสะพานภาณุพันธุ์ นอกเหนือจากสะพานดำรงสถิตแล้ว ยังมีสะพานหัน, สำเพ็ง, ถนนพาหุรัด ซึ่งเป็นย่านการค้าที่คึกคักและสำคัญ และห้างเมก้า พลาซ่า สะพานเหล็ก ซึ่งในอดีตเป็นที่ตั้งของวังบูรพาภิรมย์</doc>
