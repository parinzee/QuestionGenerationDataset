<doc id="243305" url="https://th.wikipedia.org/wiki?curid=243305" title="บางกอกแดนเจอรัส เพชฌฆาตเงียบ อันตราย">บางกอกแดนเจอรัส เพชฌฆาตเงียบ อันตราย บางกอกแดนเจอรัส เพชฌฆาตเงียบ อันตราย เป็นภาพยนตร์ไทยที่เขียนบทและกำกับโดยออกไซด์ แปงและแดนนี แปง อำนวยการสร้างโดยฟิล์มบางกอกและบีอีซี เอนเตอร์เทนเมนท์ เป็นผลงานชิ้นแรกในนามพี่น้องแปง ออกฉายครั้งแรกในประเทศไทยเมื่อ พ.ศ. 2542 และเข้าฉายอีกครั้งเมื่อปลายปี พ.ศ. 2543 เนื้อเรื่องกล่าวถึงชีวิตของมือปืนที่เป็นใบ้และหูหนวก ภาพยนตร์ได้รับรางวัลภาพยนตร์ยอดเยี่ยม รางวัลผู้กำกับยอดเยี่ยม บทภาพยนตร์ยอดเยี่ยม กำกับภาพ ลำดับภาพ รางวัลชมรมวิจารณ์บันเทิง ประจำปี พ.ศ. 2543 ส่วนนักแสดงนำคือ ภัทรวรินทร์ ทิมกุล ปวริศร์ มงคลพิสิฐ ชัยชาญ นิ่มพูลสวัสดิ์ ได้รับทั้งรางวัลนักแสดงนำชาย นักแสดงนำหญิง นักแสดงประกอบชาย นักแสดงประกอบหญิง รางวัลภาพยนตร์แห่งชาติ สุพรรณหงส์ และชมรมวิจารณ์บันเทิง ภาพยนตร์ได้รับความชื่นชมในการฉายในต่างประเทศ จนได้รับการติดต่อซื้อลิขสิทธิ์จากบริษัท Saturn Films ของนิโคลัส เคจ และประกาศถึงแผนการนำกลับมาสร้างใหม่ ในเทศกาลภาพยนตร์นานาชาติเมืองคานส์ ประจำปี 2006 โดยให้พี่น้องแปงเป็นผู้กำกับ และนิโคลัส เคจ เป็นนักแสดงนำ ภาพยนตร์ฉบับสร้างใหม่ออกฉายในปี พ.ศ. 2552 ในชื่อ Bangkok Dangerous ในประเทศไทยใช้ชื่อว่า ฮีโร่ เพชฌฆาต ล่าข้ามโลก</doc>
