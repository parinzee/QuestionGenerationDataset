<doc id="348238" url="https://th.wikipedia.org/wiki?curid=348238" title="ปลาไข่ออง">ปลาไข่ออง ปลาไข่ออง เป็นชื่อเรียกสกุลปลาน้ำจืดในวงศ์ปลาตะเพียน (Cyprinidae) ใช้ชื่อสกุลว่า Osteobrama (/ออส-ที-โอ-บรา-ม่า/) มีรูปร่างโดยรวมดังนี้ มีลำตัวลึกแบนข้างมากเป็นทรงสี่เหลี่ยมขนมเปียกปูน ด้านข้างคอด หางเรียว หัวค่อนข้างเล็กกลม ปากอยู่ปลายสุด เกล็ดมีขนาดเล็ก หลุดง่าย ครีบหลังยกสูงและสั้น ก้านครีบเดี่ยวก้านสุดท้ายเป็นหนามแข็งและมีขอบเป็นจักฟันเลื่อย และอยู่เหนือฐานครีบท้อง ฐานครีบก้นยาว ครีบหางเว้าลึก ลำตัวสีเงินหรืออาจมีสีเหลืองอ่อน ครีบใส บางชนิดมีหนวด บางชนิดไม่มีหนวด หากมีก็เป็นหนวดที่สั้นและหลุดง่ายมาก มีฟันในลำคอ 3 แถว ปลายของเส้นข้างลำตัวไปสิ้นสุดลงที่ฐานครีบหาง ขนาดโตเต็มที่ยาวประมาณ 15–30 เซนติเมตร อาศัยเป็นฝูงในน้ำขุ่น พบในประเทศอินเดียและพม่า 6 ชนิด และลุ่มน้ำสาละวิน 2 ชนิด บริเวณชายแดนไทย–พม่า มีทั้งหมด 8 ชนิด ได้แก่- Osteobrama alfredianus (พบในลุ่มแม่น้ำสาละวิน) - Osteobrama bakeri - Osteobrama belangeri - Osteobrama bhimensis - Osteobrama cotio (มี 3 ชนิดย่อย)- Osteobrama cotio cotio - Osteobrama cotio cunma - Osteobrama cotio peninsularis - Osteobrama feae (พบในลุ่มแม่น้ำสาละวิน) - Osteobrama neilli - Osteobrama vigorsii นิยมเลี้ยงเป็นปลาสวยงาม โดยชื่อในวงการบางครั้งจะเรียกว่า "ปลาโรตี" (Rohtee) ซึ่งเป็นชื่อเรียกของสกุลเก่า ซึ่งปัจจุบันนี้เป็นชื่อพ้อง</doc>
