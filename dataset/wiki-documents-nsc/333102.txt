<doc id="333102" url="https://th.wikipedia.org/wiki?curid=333102" title="ซิมโฟนีหมายเลข 94 (ไฮเดิน)">ซิมโฟนีหมายเลข 94 (ไฮเดิน) ซิมโฟนีหมายเลข 94 ในบันไดเสียง จี เมเจอร์ () เป็นผลงานของฟรานซ์ โจเซฟ ไฮเดินที่แต่งขึ้นในปี ค.ศ. 1791 ระหว่างเดินทางในประเทศอังกฤษช่วง ค.ศ. 1791-1792 ตามคำเชิญของโยฮันน์ ปีเตอร์ ซาโลมอน ผลงานชิ้นนี้เป็นซิมโฟนีบทที่ 2 จาก 12 ชิ้นในชุด "ลอนดอนซิมโฟนี" (หรืออีกชื่อหนึ่งว่า ซาโลมอนซิมโฟนี) ออกแสดงรอบปฐมทัศน์ที่ลอนดอน เมื่อวันที่ 23 มีนาคม ค.ศ. 1792 โดยไฮเดินเป็นผู้อำนวยเพลง และเล่นฟอร์เตเปียโน ซิมโฟนีบทนี้แบ่งออกเป็น 4 มูฟเมนต์ ได้แก่- I. Adagio - Vivace assai - II. Andante - III. Menuetto: Allegro molto - IV. Finale: Allegro molto ซิมโฟนีบทนี้มีความยาวทั้งสิ้นประมาณ 23 นาที มีท่วงทำนองที่ทำให้ผู้ฟังรู้สึกผ่อนคลาย แต่ไฮเดินได้สอดแทรกมุกตลกในมูฟเมนต์ที่ 2 โดยมีจังหวะกระแทกกระทั้นเสียงดังจากกลองทิมปานีขึ้นมาอย่างกะทันหัน เป็นมุกตลกที่ไฮเดินปล่อยให้ผู้ชมฟังดนตรีเนิบนาบจนงีบหลับ แล้วแกล้งส่งเสียงดังให้ตกใจสะดุ้งตื่น จากนั้นดนตรีก็บรรเลงต่อไปราวกับไม่มีอะไรเกิดขึ้น ซิมโฟนีบทนี้มีชื่อเล่นในภาษาอังกฤษว่า "Surprise Symphony" ส่วนในภาษาเยอรมัน เรียกว่า "Sinfonie mit dem Paukenschlag" ("Symphony with the kettledrum stroke")</doc>
