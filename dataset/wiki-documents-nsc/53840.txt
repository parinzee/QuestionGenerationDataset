<doc id="53840" url="https://th.wikipedia.org/wiki?curid=53840" title="พุฒ ล้อเหล็ก">พุฒ ล้อเหล็ก พุฒ ล้อเหล็ก หรือชื่อจริง ทวี พิพัฒกุล เป็นนักมวยไทยระดับแถวหน้า โดยเป็นแชมป์ของสนามมวยเวทีลุมพินี และเวทีราชดำเนิน ฉายา ไอ้หนูเมืองตรัง มีชื่อเสียงระหว่าง พ.ศ. 2513 - 2520 สถิติการชก 80 กว่าครั้งในช่วง 10 ปี พุฒ ล้อเหล็ก ไม่เคยแพ้น็อคหรือเทคนิคเกิลน็อคเอาท์ และไม่เคยแม้แต่โดนนับ หากแต่มีเพียงครั้งเดียวที่โดนหมัดของศิริมงคล ลูกศิริพัฒน์ จนพุฒลงไปคลานสี่ขาแต่ไม่โดนนับ และยังเป็นฝ่ายชนะศิริมงคลในการชกที่เวทีหัวหมาก ณ วันที่ 7 กันยายน พ.ศ. 2516ประวัติ ประวัติ. พุฒ ล้อเหล็ก เกิดที่ตำบลบางด้วน อำเภอปะเหลียน จังหวัดตรัง เมื่อวันที่ 1 มกราคม พ.ศ. 2495 เป็นลูกคนโตของ นายเกี้ยง กับ นางซ้อ พิพัฒกุล มีน้องชายเป็นนักมวยชื่อ "สิน ล้อเหล็ก" แต่เสียชีวิตจากการชกมวยตั้งแต่อายุไม่ถึง 20 ปี พุฒ ล้อเหล็ก หัดมวยครั้งแรกเมื่ออายุ 15 ปี ที่ค่ายมวยแถวบ้าน "ค่ายศ.ภิญโญ" ของ ครูสวัสดิ์ แสงสุวรรณชัยใช้ชื่อว่า "ประกายเทพ ศ.ภิญโญ" แม้ว่าจะชอบปลากัดมากแต่เห็นนักมวยซ้อมจึงอยากชกมวยบ้าง ตระเวณชกแถวภาคใต้ ชกชนะรวด 10 กว่านัด หลังจากเรียนจบ ป.7 พุฒได้ไปฝึกมวยกับ "กิ่งแก้ว (ล้อเหล็ก) บางยี่ขัน" ซึ่งเป็นแชมป์รุ่นฟลายเวตของสนามมวยเวทีลุมพินีในยุคนั้น และเป็นอาแท้ๆของพุฒ นำพุฒมาชกที่เมืองกรุงเมื่อต้นปี พ.ศ. 2512 พร้อมทั้งเปลี่ยนชื่อและค่ายใหม่เป็น "พุฒ ล้อเหล็ก" และได้ชกที่สนามมวยมาตรฐาน "สนามมวยเวทีลุมพินี" ครั้งแรกเมื่อวันที่ 14 มิถุนายน พ.ศ. 2512 โดยเป็นฝ่ายชนะคะแนน "ศิริณรงค์ ศักดิ์ธานินทร์" พ.ศ. 2511 ได้รับคำชื่นชมว่า เป็นนักมวยที่มีหมัดหนัก สไตล์การชกบนเวทีพริ้วไหว ลีลาแม่ไม้มวยไทยงดงาม ขึ้นชกมวยไทยที่เวทีลุมพินีครั้งแรกเมื่อ พ.ศ. 2512 ชนะคะแนน ศิริณรงค์ ศักดิ์ธานินทร์ และต่อมาได้ครองแชมป์มวยไทยรุ่นจูเนียร์เฟเธอร์เวทของเวทีลุมพินิเป็นเส้นแรก ชนะสามย่าน สิงห์ศรทอง จน พ.ศ. 2514 เริ่มโด่งดังเป็นขุนพลเอกของ "ครูเฒ่า" (ชนะ ทรัพย์แก้ว) สถิติการชกในปีนี้ คือ ชก 9 ครั้ง ชนะ 8 แพ้ 1 (แพ้ "วิชาญน้อย พรทวี") พุฒโด่งดังแบบมวยไทยมากที่สุดในช่วง พ.ศ. 2516 – 2517 ชนะยอดมวยดังในยุคนั้นหลายคน เช่น แสนศักดิ์ เมืองสุรินทร์ เมืองชล จีระพันธ์ ศิริมงคล ลูกศิริพัฒน์ พันธ์ศักดิ์ เกียรติเจริญชัย ชูชัย ลูกปัญจมา คงเดช ลูกบางปลาสร้อย วิชาญน้อย พรทวี หลังจากนั้น ชนะ ทรัพย์แก้ว ได้สนับสนุนให้พุฒหันมาชกมวยสากลบ้าง ปรากฏว่า พุฒชกชนะมาลัยทอง ศิษย์ขุนได้แชมป์รุ่นไลท์เวทของเวทีลุมพินี แล้วหันมาชกมวยไทย ชนะ สะท้านฟ้า ส.ประทีป ขุนพล สาครพิทักษ์ แล้วพุฒหันมาชกมวยสากลชนะติดต่อกันอีกสองครั้ง จึงได้เป็นรองแชมป์โลกรุ่นจูเนียร์เวลเตอร์เวทของสมาคมมวยโลก หลังจากได้เป็นรองแชมป์โลก พุฒก็เริ่มเบื่อหน่ายการชกมวยสากล หันไปชกมวยไทยเป็นหลัก จน 25 มีนาคม 2519 ชกแพ้คะแนน เนตร ศักดิ์ณรงค์ ที่เวทีราชดำเนิน แต่ก็แก้มือชกชนะได้ หลังจากนั้น พุฒหาคู่ชกในแบบมวยไทยยาก หยุดชกไป 2-3 ปี จึงขึ้นชกกับเซียนโหงว ศิษย์บางพระจันทร์ แต่ปรากฏว่าพุฒที่สังขารโรยยาเป็นฝ่ายแพ้คะแนนไป จึงแขวนนวมไปโดยปริยาย พ.ศ. 2527 ติดอันดับ 1 ใน 10 ของการจัดอันดับยอดมวยไทยตลอดกาล ของเวทีมวยราชดำเนิน ในวันที่ 25 มีนาคม พ.ศ. 2554 ได้มีการแข่งขันมวยไทยระหว่าง พุฒ ล้อเหล็ก กับ สกัด เพชรยินดี ในรายการ "ศึกเชิดชูไทย+วันสหพล" ที่จังหวัดสุราษฎร์ธานี ซึ่งเป็นการแข่งขันแบบแข่งจริง ด้วยเงินเดิมพันขั้นต่ำหนึ่งล้านบาท ซึ่งแท้จริงแล้วการแข่งขันครั้งดังกล่าวมิได้มุ่งเน้นที่เงินทอง หากแต่เพียงต้องการให้นักมวยไทยรุ่นหลังมีการใช้ศิลปะมวยไทยได้อย่างถูกต้อง จากการแข่งขันครั้งดังกล่าว พุฒ ล้อเหล็ก เป็นฝ่ายชนะคะแนน จากโพลสำรวจของอาจารย์ธีรยุทธ บุญมี เมื่อ พ.ศ. 2542 ระบุว่า พุฒ ล้อเหล็ก คือยอดนักมวยไทยที่ได้รับคะแนนนิยมสูงสุดเป็นอันดับ 1 ในรอบ 50 ปี (พ.ศ. 2492-2542) เพราะในช่วงเวลา 11 ปี ด้วยสถิติการชกมวย 80 กว่าครั้ง พุฒ ล้อเหล็ก ได้พิสูจน์ให้เห็นว่าเขาคือยอดมวยไทยตัวจริง ที่มีทั้งความฉลาดปราดเปรียว ความว่องไวไหวพริบ รวมทั้งเล่ห์เหลี่ยมชั้นเชิงหรือกลยุทธ์ในการเอาชนะคู่ต่อสู้ เกจิมวยหลายคนก็ยอมรับว่าพุฒคืออีกหนึ่งในตำนานมวยไทยยอดมวยฝีมือ นับเนื่องมาจากผล พระประแดง เมื่อสองทศวรรษที่ผ่านมาก่อนหน้านั้นชีวิตครอบครัว ชีวิตครอบครัว. พุฒ ล้อเหล็ก นับถือศาสนาพุทธ สมรสกับ นางฉลวย พิพัฒกุล (นามสกุลเดิม ราชภักดี) ใช้ชีวิตอยู่ที่ บ้านเลขที่ 76 หมู่ที่ 2 ตำบลท่าพญา อำเภอปะเหลียน จังหวัดตรัง มีลูกทั้งหมด 3 คน คนที่ 1 พัชรีภรณ์ (อายุ 32 ปี), คนที่ 2 วัฒนพงษ์ (อายุ 29 ปี) เป็นผู้จัดการค่ายล้อเหล็กยิม และคนสุดท้อง กิตติพันธ์ (อายุ 25 ปี) เมื่อต้นเดือนมีนาคม พ.ศ. 2550 พุฒ เปิดค่ายมวย"ล้อเหล็กยิม" ทำหน้าที่เป็นครูมวยและให้ลูกชายทำหน้าที่เป็นผู้จัดการ นักมวยในค่ายจะชกในสังกัด "ศึกวันทรงชัย" ของทรงชัย รัตนสุบรรณ นอกจากนี้ยังมีกิจการเปิดร้านขายข้าวหมกไก่ที่บ้านด้วยเกียรติประวัติเกียรติประวัติ. - แชมป์มวยไทยรุ่นจูเนียร์เฟเธอร์เวท (122 ปอนด์) ของสนามมวยเวทีลุมพินี - ชนะคะแนน สามย่าน สิงห์ศรทอง เมื่อ 29 ม.ค.2514 - แชมป์มวยสากลรุ่นไลต์เวท (135 ปอนด์) ของเวทีราชดำเนิน - ชนะทีเคโอ ยกที่ 7 มาลัยทอง เลือดเมืองใต้ เมื่อ 23 สิงหาคม พ.ศ. 2518 - แชมป์ประเทศไทย (มวยสากล) รุ่นไลท์เวท- ชิง 1 เมษายน 2518 ชนะน็อค มาลัยทอง ศิษย์ขุน ยก 5 - สละแชมป์ผลงานผลงาน. - 2515 - 15/2/2515 ชนะคะแนน ฟ้าใส ทวีชัย หัวหมาก - 14/3/2515 ชนะคะแนน ไชยยุทธ สิทธิบุญเลิศ ลุมพินี - 25/4/2514 แพ้คะแนน วิชาญน้อย พรทวี ลุมพินี - 9/6/2515 ชนะคะแนน สายฟ้า แสงมรกต ลุมพินี - 4/8/2515 แพ้คะแนน เด่นธรณี เมืองสุรินทร์ ลุมพินี - 1/9/2515 ชนะคะแนน บุเรงนอง สาครพิทักษ์ ลุมพินี - 6/10/2515 ชนะคะแนน บุรีรัมย์ สวนมิสกวัน ลุมพินี - 15/12/2515 ชนะคะแนน ศรนักรบ เกียรติวายุภักษ์ ลุมพินี- 2516 - 9/2/2516 ชนะคะแนน แสนศักดิ์ เมืองสุรินทร์ ลุมพินี - 11/5/2516 ชนะคะแนน เมืองชล จีระพันธ์ ลุมพินี - 7/9/2516 ชนะคะแนน ศิริมงคล ลูกศิริพัฒน์ หัวหมาก - 14/12/2516 ชนะคะแนน พันธ์ศักดิ์ เกียรติเจริญชัย ลุมพินี- 2517 - 8/2/2517 ชนะคะแนน ชูชัย ลูกปัญจมา ลุมพินี - 12/3/2517 ชนะคะแนน แสนศักดิ์ เมืองสุรินทร์ ลุมพินี - 31/5/2517 ชนะคะแนน คงเดช ลูกบางปลาสร้อย ลุมพินี - 12/7/2517 แพ้คะแนน แสนศักดิ์ เมืองสุรินทร์ ลุมพินี - 8/10/2517 ชนะคะแนน แสนศักดิ์ เมืองสุรินทร์ ลุมพินีนักมวยที่เคยปะทะฝีมือนักมวยที่เคยปะทะฝีมือ. - วิชาญน้อย พรทวี - แสนศักดิ์ เมืองสุรินทร์ - เด่นธรณี เมืองสุรินทร์ - คงเดช ลูกบางปลาสร้อย - วิชิต ลูกบางปลาสร้อย - ชูชัย ลูกปัญจมา - ศิริมงคล ลูกศิริพัฒน์ - นรสิงห์ สีดา - บุเรงนอง สาครพิทักษ์ - สะท้านฟ้า ส.ประทีป - สายฟ้า แสงมรกต - เนตร ศักดิ์ณรงค์ - สามย่าน สิงห์ศรทอง - ฟ้าใส ทวีชัย - ฯลฯรางวัลที่ได้รับรางวัลที่ได้รับ. - พ.ศ. 2557 - รางวัลฮอลล์ออฟเฟม (มวย) สยามกีฬาอวอร์ดส์ ครั้งที่ 8</doc>
