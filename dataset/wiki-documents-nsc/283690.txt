<doc id="283690" url="https://th.wikipedia.org/wiki?curid=283690" title="เจ้าหญิงอากิโกะแห่งมิกาซะ">เจ้าหญิงอากิโกะแห่งมิกาซะ เจ้าหญิงอะกิโกะแห่งมิกะซะ (; 20 ธันวาคม พ.ศ. 2524) เป็นพระธิดาในเจ้าชายโทะโมะฮิโตะแห่งมิกะซะ กับเจ้าหญิงโนะบุโกะ พระชายาฯ เป็นพระญาติชั้นที่หนึ่งของสมเด็จพระจักรพรรดิอะกิฮิโตะพระประวัติ พระประวัติ. เจ้าหญิงอะกิโกะแห่งมิกะซะประสูติเมื่อวันที่ 20 ธันวาคม พ.ศ. 2524 เป็นพระธิดาพระองค์ใหญ่จากทั้งหมดสองพระองค์ในเจ้าชายโทะโมะฮิโตะแห่งมิกะซะ กับเจ้าหญิงโนะบุโกะ พระชายาฯ (พระนามเดิม โนะบุโกะ อะโซ) มีพระขนิษฐาหนึ่งพระองค์คือเจ้าหญิงโยโกะ พระชนนีเป็นน้องสาวของทะโร อะโซ และเป็นหลานสาวของชิเงะรุ โยะชิดะ ซึ่งทั้งสองเคยดำรงตำแหน่งเป็นนายกรัฐมนตรีญี่ปุ่น เจ้าหญิงอะกิโกะสำเร็จการศึกษาระดับปริญญาตรีสาขาประวัติศาสตร์ มหาวิทยาลัยกะกุชูอิง และทรงศึกษาด้านประวัติศาสตร์ศิลป์วิทยาญี่ปุ่น ณ วิทยาลัยเมอร์ตัน (อ๊อกซฟอร์ด) สหราชอาณาจักร ในปี พ.ศ. 2544-2545 ต่อมาทรงศึกษาต่อในระดับปริญญาเอกสาขาบูรพคดีศึกษา มหาวิทยาลัยอ๊อกซฟอร์ดเมื่อปี พ.ศ. 2547 พระองค์ทรงทำวิทยานิพนธ์เรื่อง "ชุดสะสมของวิลเลียม แอนเดอร์สันที่พิพิธภัณฑ์บริติช - ความสนใจศิลปะญี่ปุ่นของตะวันตกในศตวรรษที่ 19" (William Anderson Collection at the British Museum - Western Interest in Japanese Art in the Nineteenth Century) ซึ่งวิลเลียม แอนเดอร์สัน (พ.ศ. 2385–2443) ศัลยแพทย์ชาวอังกฤษ ผู้สอนกายวิภาคและการผ่าตัดในญี่ปุ่น ที่ต่อมามีชื่อเสียงจากการเป็นนักวิชาการและนักสะสมงานศิลป์ของญี่ปุ่น โดยระหว่างที่ทรงศึกษาในมหาวิทยาลัยอ๊อกซฟอร์ดนั้น พระองค์ได้ทรงเข้าร่วมงานต่าง ๆ ที่เกี่ยวข้องกับวิทยานิพนธ์ส่วนพระองค์ เป็นต้นว่าในเดือนธันวาคม พ.ศ. 2549 เจ้าหญิงอะกิโกะทรงช่วยเหลือมหาวิทยาลัยโตเกียวสำหรับการจัดนิทรรศการคตินิยมศิลปะญี่ปุ่นในศตวรรษที่ 19, เดือนกรกฎาคม พ.ศ. 2550 ทรงร่วมการประชุมเชิงวิชาการเกี่ยวกับงานศิลป์ที่สะสมโดยวิลเลียม แอนเดอร์สัน ณ มหาวิทยาลัยโอะชะโนะมิซุ ต่อมาในเดือนมกราคมถึงพฤษภาคม พ.ศ. 2551 พระองค์เสด็จไปศูนย์ศิลปะและวัฒนธรรมญี่ปุ่นคลาร์ก (Clark Center for Japanese Art and Culture) เมืองแฮนด์ฟอร์ด รัฐแคลิฟอร์เนียเพื่อทรงจัดทำวิทยานิพนธ์ส่วนพระองค์ เจ้าหญิงอะกิโกะทรงเข้าศึกษาต่อในระดับปริญญาเอก ณ วิทยาลัยเมอร์ตัน ตั้งแต่เดือนตุลาคม พ.ศ. 2547 จนสำเร็จการศึกษาในเดือนมกราคม พ.ศ. 2553 เมื่อพระองค์ทรงผ่านการสอบครั้งสุดท้าย พระองค์จึงได้รับปริญญาปรัชญาดุษฎีบัณฑิตจากมหาวิทยาลัยอ๊อกซฟอร์ดในปีถัดมา ซึ่งถือเป็นเจ้านายพระองค์ที่สองของญี่ปุ่นที่ทรงสำเร็จการศึกษาในระดับปริญญาเอก (พระองค์แรกคือเจ้าชายฟุมิฮิโตะ เจ้าชายอะกิชิโนะ ทรงรับปริญญาดุษฎีบัณฑิตสาขาปักษีวิทยา มหาวิทยาลัยบัณฑิตศึกษาขั้นสูง)พงศาวลี</doc>
