<doc id="12009" url="https://th.wikipedia.org/wiki?curid=12009" title="มหาวิทยาลัยศรีนครินทรวิโรฒ">มหาวิทยาลัยศรีนครินทรวิโรฒ มหาวิทยาลัยศรีนครินทรวิโรฒ (; ชื่อย่อ: มศว - SWU) ถือกำเนิดจาก "โรงเรียนฝึกหัดครูชั้นสูง" ซึ่งก่อตั้งเมื่อ พ.ศ. 2492 และต่อมาได้พัฒนาขึ้นเป็นลำดับจนเป็น "วิทยาลัยวิชาการศึกษา" เมื่อ พ.ศ. 2497 และได้รับการยกฐานะขึ้นเป็น "มหาวิทยาลัยศรีนครินทรวิโรฒ" เมื่อ พ.ศ. 2517ประวัติมหาวิทยาลัยศรีนครินทรวิโรฒ ประวัติมหาวิทยาลัยศรีนครินทรวิโรฒ. มหาวิทยาลัยศรีนครินทรวิโรฒ แรกเริ่มได้จัดตั้งเป็นโรงเรียนฝึกหัดครูชั้นสูง สังกัดกระทรวงศึกษาธิการ ซึ่งเป็นการผลักดันของ ศาสตราจารย์ หม่อมหลวงปิ่น มาลากุล ปลัดกระทรวงศึกษาธิการในขณะนั้น โดยจัดตั้งเมื่อวันที่ 28 เมษายน พ.ศ. 2492 เพื่อผลิตวิชาชีพครู ซึ่งกำลังประสบปัญหาขาดแคลนเป็นจำนวนมากในขณะนั้น นับว่าเป็นการเริ่มต้นการศึกษาในระดับวุฒิประกาศนียบัตรครูประถมศึกษา และประกาศนียบัตรครูมัธยมศึกษา มีผู้อำนวยการโรงเรียนคนแรกคือ หลวงสวัสดิสารศาสตรพุทธิ (สวัสดิ์ สุมิตร) ในกาลต่อมา พ.ศ. 2496 ศาสตราจารย์ ดร.สาโรช บัวศรี ผู้อำนวยการโรงเรียนฝึกหัดครูชั้นสูงในขณะนั้น ได้เสนอต่อกระทรวงศึกษาธิการให้ก่อตั้ง วิทยาลัยวิชาการศึกษา ในยุคสมัยนั้นวิชาชีพครูสูงสุดแค่วุฒิ ป.ม. (ประกาศนียบัตรประโยคครูมัธยม) ซึ่งรับนักเรียกจากระดับมัธยมศึกษาปีที่ 3 มาศึกษาต่อเทียบเท่ากับอนุปริญญาเท่านั้น ทำให้ปัญญาชนในสมัยนั้นหันไปเรียนวิชาชีพอื่นที่ได้รับใบปริญญา ศาสตราจารย์ ดร.สาโรช บัวศรี เป็นบุคคลที่ได้รับมอบหมายให้เข้าชี้แจงให้คณะรัฐบาลเข้าใจถึงเหตุและผลที่จะดำเนินการและสิ่งที่เกิดขึ้น หากให้สามารถเปิดสอนครูถึงระดับปริญญาและสามารถชี้แจงจนเข้าใจร่วมกันได้ ซึ่งในที่สุดที่ประชุมจึงได้มีมติยอมรับ และผ่านพระราชบัญญัติวิทยาลัยวิชาการศึกษาออกมา แต่กว่าที่จะได้มีการยอมรับนั้นค่อนข้างพบอุปสรรคพอสมควร เพื่อพัฒนาความรู้ทางด้านการศึกษาให้เป็นวิชาชีพที่มีระบบแบบแผนมากขึ้น พร้อมทั้งได้เปิดการเรียนการสอนครอบคลุมทั้งในระดับบัณฑิต มหาบัณฑิต และดุษฎีบัณฑิต โดยมี ศาสตราจารย์ หม่อมหลวงปิ่น มาลากุล ดำรงตำแหน่งอธิการ และศาสตราจารย์ ดร.สาโรช บัวศรี ดำรงตำแหน่งหัวหน้าคณะวิชาการศึกษา หลังจากนั้น จึงได้ดำรงตำแหน่งอธิการวิทยาลัยวิชาการศึกษา ในระยะนี้ได้มีการตั้งโรงเรียนสาธิต (Demonstration School) เพื่อให้เป็นแปลงทดลองค้นคว้าในระบบการศึกษาพื้นฐานสมัยใหม่ พร้อมกับมีการขยายวิทยาลัยวิชาการศึกษาไปยังส่วนภูมิภาคต่าง ๆ โดยขยายวิทยาเขตปทุมวัน วิทยาเขตบางแสน วิทยาเขตพิษณุโลก วิทยาเขตมหาสารคาม วิทยาเขตสงขลา วิทยาเขตพระนคร และวิทยาเขตพลศึกษา โดยมีวิทยาเขตประสานมิตรเป็นศูนย์กลางการบริหาร ในปี พ.ศ. 2516 ก่อนหน้า เหตุการณ์ 14 ตุลา ในช่วงเวลาที่ศาสตราจารย์ ดร.สุดใจ เหล่าสุนทร ดำรงตำแหน่งอธิการวิทยาลัยวิชาการศึกษา คณาจารย์ นิสิต และข้าราชการ ได้ร่วมกันเรียกร้องต่อรัฐบาลให้ปรับฐานะวิทยาลัยวิชาการศึกษาเป็นมหาวิทยาลัย และย้ายสังกัดจากกระทรวงศึกษาธิการไปขึ้นกับทบวงมหาวิทยาลัย ท่ามกลางการปกครองที่เข้มงวดรุนแรงของรัฐบาลทหารในขณะนั้น เพื่อความคล่องตัวในการพัฒนาโครงสร้าง การบริหาร และการเรียนการสอนที่จำกัด ไปสู่การเป็นมหาวิทยาลัยและการขยายตัวที่มีความหลากหลายวิชาชีพ ท้ายที่สุด มหาวิทยาลัยศรีนครินทรวิโรฒ "มหาวิทยาลัยที่เจริญเป็นศรีสง่าแก่มหานคร" ได้สถาปนาขึ้นเมื่อวันที่ 29 มิถุนายน พ.ศ. 2517 โดยมีศาสตราจารย์ ดร.สุดใจ เหล่าสุนทร เป็นอธิการบดี โดยนามของมหาวิทยาลัยได้รับพระราชทานนามจากพระบาทสมเด็จพระปรมินทรมหาภูมิพลอดุลยเดช ซึ่งทรงพระกรุณาโปรดเกล้าฯ เมื่อ 6 มีนาคม พ.ศ. 2517 โดยพระราชทานเพียงชื่อเต็มและความหมายของชื่อดังกล่าว มหาวิทยาลัยมีระบบบริหารจัดการในรูปวิทยาเขตมาจนถึง พ.ศ. 2533 รวมเวลา 16 ปี วิทยาเขตภูมิภาค ทั้ง 5 แห่ง เริ่มแยกออกไปเป็นมหาวิทยาลัยอิสระ โดยมีการบริหารจัดการและงบประมาณเป็นของตนเอง ขณะที่มหาวิทยาลัยแม่ก็ขยายตัวไปที่ อำเภอองครักษ์ จังหวัดนครนายก ในปี พ.ศ. 2539 จากอดีตที่มีคณะศึกษาศาสตร์ คณะมนุษยศาสตร์ คณะสังคมศาสตร์ คณะวิทยาศาสตร์ คณะพลศึกษา และบัณฑิตวิทยาลัย ภายหลังมีการจัดตั้งคณะแพทยศาสตร์ คณะวิศวกรรมศาสตร์ คณะศิลปกรรมศาสตร์ คณะทันตแพทยศาสตร์ คณะเภสัชศาสตร์ คณะสหเวชศาสตร์ และคณะพยาบาลศาสตร์ ตามลำดับ จวบจนปัจจุบัน มหาวิทยาลัยศรีนครินทรวิโรฒ ประกอบไปด้วยคณะวิชาทั้งสิ้น 15 คณะ วิทยาลัย 3 วิทยาลัย 1 บัณฑิตวิทยาลัย มีหน่วยงานภายในมหาวิทยาลัยประเภทศูนย์/สำนัก/สถาบัน ทั้งหมด 14 หน่วยงาน เมื่อวันที่ 21 เมษายน พ.ศ. 2559 พระบาทสมเด็จพระปรมินทรมหาภูมิพลอดุลยเดช มีพระบรมราชโองการโปรดเกล้าฯ ให้ประกาศว่า โดยที่เป็นการสมควรปรับปรุงกฎหมายว่าด้วยมหาวิทยาลัยศรีนครินทรวิโรฒ ส่งผลให้มหาวิทยาลัยเปลี่ยนรูปแบบการบริหารงาน เป็นสถาบันอุดมศึกษาในกำกับของรัฐ เมื่อพ้นกำหนด 30 วันนับแต่วันที่ 21 เมษายน พ.ศ. 2559 ซึ่งเป็นวันประกาศในราชกิจจานุเบกษา หรือตรงกับวันที่ 20 พฤษภาคม พ.ศ. 2559ลำดับเหตุการณ์ของมหาวิทยาลัย ลำดับเหตุการณ์ของมหาวิทยาลัย. มหาวิทยาลัยศรีนครินทรวิโรฒ มีรากฐานมาจาก "โรงเรียนฝึกหัดครูชั้นสูง" และพัฒนาเป็น "วิทยาลัยวิชาการศึกษา" (Collage of Education อักษรย่อ วศ.) มีพัฒนาการและประวัติความเป็นมาดังนี้- พ.ศ. 2492 - ก่อตั้ง "โรงเรียนฝึกหัดครูชั้นสูง" ถนนประสานมิตร อำเภอพระโขนง จังหวัดพระนคร - พ.ศ. 2496 - ศาสตราจารย์ ดร.สาโรช บัวศรี เสนอให้ยกระดับวิชาครูจนระดับปริญญา (ในขณะนั้น วุฒิครูที่สูงสุดคือวุฒิ ป.ม. (ประกาศนียบัตรประโยคครูมัธยม) ซึ่งเทียบเท่ากับอนุปริญญาเท่านั้น) และเปลี่ยนสถานะจากโรงเรียนฝึกหัดครูชั้นสูงเป็น "วิทยาลัยวิชาการศึกษา" และเริ่มเปิดสอนตามหลักสูตรการศึกษาบัณฑิต (กศ.บ.) สาขาต่าง ๆ คือ สาขาประถมศึกษา มัธยมศึกษา อาชีวศึกษา และการบริการการศึกษา - พ.ศ. 2497 - เพื่อให้วิทยาลัยวิชาการศึกษาได้มีอำนาจให้การศึกษาถึงขั้นปริญญาได้โดยสมบูรณ์ กระทรวงศึกษาธิการจึงได้เสนอพระราชบัญญัติ วิทยาลัยวิชาการศึกษา พ.ศ. 2497 ต่อสภาผู้แทนราษฎร และตราเป็นพระราชบัญญัติเมื่อวันที่ 16 กันยายน 2497 มีคณะแรกตั้งคือ คณะวิชาการศึกษา คณะวิชาวิจัยการศึกษา คณะวิชามนุษยธรรมศึกษาและสังคมศาสตร์ คณะวิทยาศาสตร์และคณิตศาสตร์ และสำนักงานอธิการบดี - พ.ศ. 2498 - จัดตั้งวิทยาลัยวิชาการศึกษา วิทยาเขตปทุมวัน เปิดเฉพาะสาขามัธยมศึกษา แบ่งเป็น 3 คณะวิชา คือ คณะวิชาการศึกษา คณะมนุษยธรรมศึกษาและสังคมศาสตร์ และคณะวิทยาศาสตร์และคณิตศาสตร์ ผู้สำเร็จการศึกษาระดับปริญญาตรีจะได้รับวุฒิปริญญาตรีวิชาการศึกษา (กศ.บ.) สาขามัธยมศึกษา วิทยาศาสตรบัณฑิต (วท.บ.) และศิลปศาสตรบัณฑิต (ศศ.บ.) และจัดตั้ง "โรงเรียนมัธยมสาธิตวิทยาลัยวิชาการศึกษาปทุมวัน" (ปัจจุบันคือ โรงเรียนสาธิตมหาวิทยาลัยศรีนครินทรวิโรฒ ปทุมวัน) เป็นสถาบันอุดมศึกษาแห่งแรกของไทยที่นำระบบโรงเรียนสาธิตมาใช้ในระดับอุดมศึกษา - พ.ศ. 2499 - เปิดสอนขั้นปริญญาโท โดยในขั้นแรกเปิดสอนเฉพาะสาขาจิตวิทยาประชากร โดยร่วมกับสถาบันระดับชาติสำหรับการค้นคว้าเรื่องเด็ก และจัดตั้ง "โรงเรียนมัธยมสาธิต วิทยาลัยวิชาการศึกษา ประสานมิตร" และ "โรงเรียนประถมสาธิต วิทยาลัยวิชาการศึกษา ประสานมิตร" - พ.ศ. 2504 - เปิดสอนหลักสูตรการศึกษามหาบัณฑิต (กศ.ม.) ซึ่งวิทยาลัยวิชาการศึกษาจัดสอนขึ้นเองโดยตรง - พ.ศ. 2506 - วิทยาลัยวิชาการศึกษาได้รับโอน "สถาบันระหว่างชาติสำหรับการค้นคว้าเรื่องของเด็ก" (International Institute for Child Study) ซึ่งกระทรวงศึกษาธิการได้ร่วมมือกับองค์การการศึกษา วิทยาศาสตร์ และวัฒนธรรมแห่งสหประชาชาติ หรือ ยูเนสโก (UNESCO) ให้เป็นของรัฐบาลไทยโดยตรง และได้เปลี่ยนชื่อเป็น "สถาบันสำหรับการค้นคว้าเรื่องเด็กกรุงเทพฯ" Bangkok Institute For Child Study (BICS) เพื่อทำการค้นคว้าวิจัยทางจิตวิทยาเกี่ยวกับความเจริญงอกงามของเด็กในด้านต่าง ๆ และให้วิทยาลัยวิชาการศึกษาทำงานร่วมกับสถาบันระหว่างชาตินี้อย่างใกล้ชิด - พ.ศ. 2512 - ได้จัดตั้งสาขาวิทยาลัยวิชาการศึกษาขึ้นในส่วนกลางอีกแห่งหนึ่งเรียกว่า "วิทยาลัยวิชาการศึกษา พระนคร" ซึ่งตั้งอยู่ในบริเวณเดียวกับวิทยาลัยครูพระนคร ในที่ดินของวัดพระศรีมหาธาตุวรมหาวิหาร อำเภอบางเขน จังหวัดพระนคร ได้มีการเดินขบวนของนิสิตเรื่องการพิจารณาเกี่ยวกับฐานะของวิทยาลัย แต่เนื่องจากความผันผวนทางเหตุการณ์บ้านเมืองทำให้การพิจารณาเป็นไปอย่างล่าช้า - พ.ศ. 2513 - วิทยาลัยพลศึกษา ได้เข้ามาสมทบเป็นสาขาหนึ่งของวิทยาลัยวิชาการศึกษา โดยกรมพลศึกษาเป็นผู้ดำเนินการ และเรียกชื่อว่า "วิทยาลัยวิชาการศึกษา พลศึกษา" โดยมีหลักสูตรครู 5 ปี เรียกว่าครูพละ ปัจจุบันคือคณะพลศึกษา มหาวิทยาลัยศรีนครินทรวิโรฒ - พ.ศ. 2517 - วิทยาลัยวิชาการศึกษา ได้รับการยกฐานะขึ้นเป็นมหาวิทยาลัย และไปสังกัดทบวงมหาวิทยาลัยของรัฐ วิทยาลัยวิชาการศึกษาทั้ง 8 แห่งนี้รวมกันเป็น "มหาวิทยาลัยศรีนครินทรวิโรฒ" และเรียกชื่อมหาวิทยาลัยโดยระบุที่ตั้งเช่นที่เคยเรียกมาแต่เดิม ยกเว้นวิทยาลัยวิชาการศึกษาพระนคร ซึ่งเรียกว่า "มหาวิทยาลัยศรีนครินทรวิโรฒ บางเขน" เริ่มเปิดสอนขั้นปริญญาเอก โดยเปิดสอนในสองสาขาวิชา คือ สาขาพัฒนศึกษาศาสตร์ และสาขาการวิจัยและการพัฒนาหลักสูตร - พ.ศ. 2519 - มหาวิทยาลัยศรีนครินทรวิโรฒ เปิดสอนหลักสูตรปริญญาตรีวิทยาศาสตร์ และศิลปศาสตร์ ในบางแขนงวิชาเพิ่มขึ้น และในปีเดียวกันก็ได้รับหลักสูตรปริญญาการศึกษาบัณฑิต (สาขาครูพยาบาล) ของวิทยาลัยพยาบาลกรุงเทพ กระทรวงสาธารณสุข เข้ามาสมทบ (ปัจจุบันคือ วิทยาลัยพยาบาลบรมราชชนนี กรุงเทพ) - พ.ศ. 2524 - สมเด็จพระเทพรัตนราชสุดาฯ สยามบรมราชกุมารี ทรงเข้าศึกษาต่อในระดับปริญญาเอก - พ.ศ. 2527 - เปิดสอนหลักสูตรขั้นปริญญาโท สาขาการวิจัยพฤติกรรมศาสตร์ประยุกต์ และสาขาการศึกษาก่อนวัยเรียน - พ.ศ. 2528 - จัดตั้งคณะแพทยศาสตร์ ที่วิทยาเขตประสานมิตร โดยในระยะแรกทางมหาวิทยาลัยได้ร่วมมือกับกรุงเทพมหานคร โดยให้โรงพยาบาลวชิรพยาบาล (ปัจจุบัน คณะแพทยศาสตร์วชิรพยาบาล มหาวิทยาลัยนวมินทราธิราช) เป็นฐานการศึกษาระยะคลินิก (ชั้นปีที่ 4-6) และเปิดสอนหลักสูตรปริญญาโททางสาขาศิลปศาสตร์ - พ.ศ. 2529 - สมเด็จพระเทพรัตนราชสุดาฯ สยามบรมราชกุมารี ทรงสำเร็จการศึกษาปริญญาการศึกษาดุษฎีบัณฑิต สาขาพัฒนศึกษาศาสตร์ ด้วยแต้มเฉลี่ย 3.86 - พ.ศ. 2535 - คณะรัฐมนตรี มีมติให้มหาวิทยาลัยปรับเปลี่ยนทิศทางการผลิตบัณฑิต โดยมุ่งเน้นการผลิตบัณฑิตทางด้านวิทยาศาสตร์สุขภาพ วิทยาศาสตร์และเทคโนโลยี โดยใช้พื้นที่มหาวิทยาลัยศรีนครินทร์วิโรฒ อำเภอองครักษ์ จังหวัดนครนายก จัดตั้งคณะวิศวกรรมศาสตร์ และเริ่มก่อสร้าง ศูนย์การแพทย์สมเด็จพระเทพรัตนราชสุดาฯ สยามบรมราชกุมารี - พ.ศ. 2536 - ยุบรวมวิทยาเขตของมหาวิทยาลัยศรีนครินทร์วิโรฒ ในกรุงเทพมหานคร ตามมติคณะรัซมนตรีเมื่อวันที่ 5 มิถุนายน พ.ศ. 2522 ทำให้มหาวิทยาลัยศรีนครินทรวิโรฒ ปทุมวัน มหาวิทยาลัยศรีนครินทรวิโรฒ บางเขน ต้องหยุดรับนิสิตใหม่ ภาควิชาศิลปะและวัฒนธรรม คณะมนุษยศาสตร์ ได้สถาปนาขึ้นเป็น คณะศิลปกรรมศาสตร์ - พ.ศ. 2537 - จัดตั้งคณะทันตแพทย์ศาสตร์ - พ.ศ. 2539 - จัดตั้งคณะเภสัชศาสตร์ คณะสหเวชศาสตร์ และเปิดอาคารวิจัยและศึกษาต่อเนื่อง - พ.ศ. 2542 - จัดตั้งคณะพยาบาลศาสตร์ ในพื้นที่ อำเภอองครักษ์ จังหวัดนครนายก (หลังจากวิทยาลัยพยาบาลกรุงเทพที่เข้ามาสมทบ กลายเป็นวิทยาเขตของวิทยาลัยพยาบาลบรมราชชนนี ในปี พ.ศ. 2537) - พ.ศ. 2544 - พิธีเปิดศูนย์การแพทย์สมเด็จพระเทพรัตนราชสุดาฯ สยามบรมราชกุมารี - พ.ศ. 2547 - จัดตั้งวิทยาลัยนานาชาติเพื่อศึกษาความยั่งยืน - พ.ศ. 2549 - จัดตั้งวิทยาลัยนวัตกรรมสื่อสารสังคม - พ.ศ. 2550 - โรงพยาบาลชลประทาน อำเภอปากเกร็ด จังหวัดนนทบุรี เข้ามาสมทบกับมหาวิทยาลัย เปลี่ยนชื่อเป็นศูนย์การแพทย์ปัญญานันทภิกขุ ชลประทาน มหาวิทยาลัยศรีนครินทรวิโรฒ - พ.ศ. 2551 - จัดตั้งสำนักวิชาเศรษฐศาสตร์และนโยบายสาธารณะ และวิทยาลัยโพธิวิชชาลัย - พ.ศ. 2552 - จัดตั้งคณะเทคโนโลยีและนวัตกรรมผลิตภัณฑ์การเกษตร - พ.ศ. 2554 - เปิดลานอโศกมนตรี (SWUniplex) โดยมหาวิทยาลัยได้ดำเนินการซื้อที่ดิน ทำให้มหาวิทยาลัยสามารถเข้าออกผ่านถนนอโศกมนตรี (สุขุมวิท 21) ได้โดยตรง - พ.ศ. 2556 - จัดตั้งคณะวัฒนธรรมสิ่งแวดล้อมและการท่องเที่ยวเชิงนิเวศ - พ.ศ. 2559 - เปลี่ยนรูปแบบการบริหารงาน เป็นสถาบันอุดมศึกษาในกำกับของรัฐเกี่ยวกับมหาวิทยาลัยศรีนครินทรวิโรฒเกี่ยวกับมหาวิทยาลัยศรีนครินทรวิโรฒ. - ตราสัญลักษณ์ ได้มาจากกราฟที่เขียนแทนสมการทางคณิตศาสตร์ Y = e หมายถึง การเพิ่มหรือการงอกงาม ซึ่งตรงกับปรัชญาของมหาวิทยาลัยที่ว่า การศึกษาคือความเจริญงอกงาม (สิกขา วิรุฬฺ หิ สมฺปตฺตา)- ชื่อมหาวิทยาลัย มหาวิทยาลัยศรีนครินทรวิโรฒ มีความหมายว่า "มหาวิทยาลัยที่เจริญเป็นศรีสง่าแก่มหานคร"- สีประจำมหาวิทยาลัย- สีเทา คือ สีของสมอง หมายถึง ความคิดหรือสติปัญญา - สีแดง สีของเลือด หมายถึง ความกล้าหาญ สีเทา-แดง จึงหมายถึง มีความกล้าหาญที่จะคิด และมีความคิดอย่างกล้าหาญ- ปรัชญา "การศึกษาคือความเจริญงอกงาม" ตรงกับภาษาอังกฤษว่า "Education is Growth" และตรงกับภาษาบาลีว่า "สิกขา วิรุฬฺหิ สมฺปตฺตา" เจริญงอกงามด้วยอารยวัฒิ 5 ประการ1. งอกงามด้วยศรัทธา งอกงามด้วยศรัทธาในชีวิต บทบาท และหน้าที่ของตน 2. งอกงามด้วยศีล งอกงามด้วยจริยธรรมและความดีงามทั้งปวง 3. งอกงามด้วยสุตะ งอกงามด้วยการสดับตรับฟังและเรียนรู้ตลอดเวลา 4. งอกงามด้วยจาคะ งอกงามด้วยความเอื้อเฟื้อเผื่อแผ่และเอื้ออาทรต่อผู้อื่น 5. งอกงามด้วยปัญญา งอกงามในการดำรงชีวิต คิด และทำด้วยปัญญา- อัตลักษณ์นิสิต มศว มี 9 ประการดังนี้1. เรียนรู้ตลอดชีวิต 2. คิดเป็น ทำเป็น 3. หนักเอาเบาสู้ 4. รู้กาลเทศะ 5. เปี่ยมจิตสำนึกสาธารณะ 6. มีทักษะสื่อสาร 7. อ่อนน้อมถ่อมตน 8. งามด้วยบุคลิก 9. พร้อมด้วยศาสตร์และศิลป์วันสำคัญของมหาวิทยาลัยศรีนครินทรวิโรฒวันสำคัญของมหาวิทยาลัยศรีนครินทรวิโรฒ. - วันศรีนครินทรวิโรฒ วันที่ 28 เมษายน 2492 เป็นวันที่กระทรวงศึกษาธิการ ประกาศตั้งโรงเรียนฝึกหัดครูชั้นสูง ที่ถนนประสานมิตร อำเภอพระโขนง จังหวัดพระนคร วันที่ 28 เมษายน จึงเป็นวันมหาวิทยาลัยศรีนครินทรวิโรฒ และชาวศรีนครินทรวิโรฒ ควรจะรำลึกถึงปูชนียบุคคลที่สำคัญ 2 ท่าน ที่มีส่วนเกี่ยวข้องกับการก่อตั้งสถานศึกษาแห่งนี้ คือ ศาสตราจารย์ หม่อมหลวงปิ่น มาลากุล ผู้ดำเนินการซื้อที่ดิน วางผัง บุกเบิกงาน และอีกท่านหนึ่ง ที่ได้ดำเนินการบริหารการศึกษา ได้ดำเนินการบริหารการศึกษาแห่งนี้คู่กันตลอดมาก็คือ หลวงสวัสดิสารศาสตรพุทธิ (สวัสดิ์ สุมิตร) ผู้อำนวยการคนแรกของโรงเรียนฝึกหัดครูชั้นสูง- วันสาโรช บัวศรี วันที่ 16 กันยายน 2497 เป็นวันที่พระบาทสมเด็จพระปรมินทรมหาภูมิพลอดุลยเดช ทรงลงพระปรมาภิไธยในพระราชบัญญัติ วิทยาลัยวิชาการศึกษา พ.ศ. 2497 (ประกาศในราชกิจจานุเบกษา เล่มที่ 71 ตอนที่ 61) ถือเป็นวันยกฐานะโรงเรียนฝึกหัดครูชั้นสูง เป็นวิทยาลัยวิชาการศึกษา และเป็นวันที่ตรงกับวันเกิดของศาสตราจารย์ ดร.สาโรช บัวศรีด้วย และเพื่อเป็นเกียรติแก่ศาสตราจารย์ ดร.สาโรช บัวศรี จึงเรียกวันที่ 16 กันยายน เป็นวันสาโรช บัวศรี- วันสุดใจ เหล่าสุนทร วันที่ 29 มิถุนายน 2517 เป็นวันยกฐานะวิทยาลัยวิชาการศึกษา เป็นมหาวิทยาลัยศรีนครินทรวิโรฒ ตามราชบัญญัติ มหาวิทยาลัยศรีนครินทรวิโรฒ พ.ศ. 2517 มหาวิทยาลัยจึงถือเอาวันที่ 29 มิถุนายน เป็นวันยกฐานะวิทยาลัยวิชาการศึกษา เป็นมหาวิทยาลัยศรีนครินทรวิโรฒ ผู้ที่มีบทบาทสำคัญในการยกฐานะวิทยาลัยวิชาการศึกษา เป็นมหาวิทยาลัยศรีนครินทรวิโรฒ คือ ศาสตราจารย์ ดร.สุดใจ เหล่าสุนทร และเพื่อเป็นเกียรติแก่ศาสตราจารย์ ดร.สุดใจ เหล่าสุนทร จึงเรียกวันที่ 29 มิถุนายน เป็นวันสุดใจ เหล่าสุนทรทำเนียบผู้อำนวยการ อธิการ และอธิการบดีอาคารและสถานที่คณะวิชาคณะกลุ่มวิทยาศาสตร์สุขภาพคณะวิชา. คณะกลุ่มวิทยาศาสตร์สุขภาพ. - คณะกายภาพบำบัด - คณะทันตแพทยศาสตร์ - คณะพยาบาลศาสตร์ - คณะแพทยศาสตร์ - คณะเภสัชศาสตร์คณะกลุ่มมนุษยศาสตร์และสังคมศาสตร์คณะกลุ่มมนุษยศาสตร์และสังคมศาสตร์. - คณะบริหารธุรกิจเพื่อสังคม - คณะพลศึกษา - คณะมนุษยศาสตร์ - คณะวัฒนธรรมสิ่งแวดล้อมและการท่องเที่ยวเชิงนิเวศ - คณะศิลปกรรมศาสตร์ - คณะศึกษาศาสตร์ - คณะเศรษฐศาสตร์ - คณะสังคมศาสตร์ - วิทยาลัยนานาชาติเพื่อศึกษาความยั่งยืน - วิทยาลัยโพธิวิชชาลัยคณะกลุ่มวิทยาศาสตร์และเทคโนโลยีคณะกลุ่มวิทยาศาสตร์และเทคโนโลยี. - คณะเทคโนโลยีและนวัตกรรมผลิตภัณฑ์การเกษตร - คณะวิทยาศาสตร์ - คณะวิศวกรรมศาสตร์ - วิทยาลัยนวัตกรรมสื่อสารสังคม - วิทยาลัยอุตสาหกรรมสร้างสรรค์ระดับบัณฑิตศึกษาระดับบัณฑิตศึกษา. - บัณฑิตวิทยาลัยสถาบัน/ศูนย์และหน่วยงานในมหาวิทยาลัยสถาบัน/ศูนย์และหน่วยงานในมหาวิทยาลัย. - สำนักงานอธิการบดี - สำนักคอมพิวเตอร์ - สถาบันวัฒนธรรมและศิลปะ - สถาบันเอเชียแปซิฟิกศึกษา - สถาบันวิจัยพฤติกรรมศาสตร์ - ศูนย์วิทยาศาสตรศึกษา - ศูนย์การแพทย์สมเด็จพระเทพรัตนราชสุดาฯ คณะแพทยศาสตร์ มหาวิทยาลัยศรีนครินทรวิโรฒ เว็บ - ศูนย์การแพทย์ปัญญานันทภิกขุ ชลประทาน มหาวิทยาลัยศรีนครินทรวิโรฒ (รพ.ชลประทาน เดิม) - ศูนย์ผิวหนัง คณะแพทยศาสตร์ มศว ประสานมิตร - มศว คลินิก คณะแพทยศาสตร์ มศว ประสานมิตร - ศูนย์บริการทันตกรรม คณะทันตแพทยศาสตร์ มศว ประสานมิตร - คลินิกกายภาพบำบัด คณะสหเวชศาสตร์ มศว ประสานมิตร และ มศว องครักษ์ - โรงแรมสวูเทล คณะสังคมศาสตร์ มศว ประสานมิตร - ศูนย์ภาษา มศว - ศูนย์สำนักพิมพ์ มศว - ศูนย์บริการวิชาการแก่ชุมชน- ศูนย์บริการวิชาการ - สำนักสื่อและเทคโนโลยีการศึกษา - โรงเรียนสาธิตมหาวิทยาลัยศรีนครินทรวิโรฒ ประสานมิตร ฝ่ายประถม - โรงเรียนสาธิตมหาวิทยาลัยศรีนครินทรวิโรฒ ประสานมิตร ฝ่ายมัธยม - โรงเรียนสาธิตมหาวิทยาลัยศรีนครินทรวิโรฒ ปทุมวัน (ส.มศว) - โรงเรียนสาธิตมหาวิทยาลัยศรีนครินทรวิโรฒ องครักษ์ สถาบันวิจัย พัฒนา และสาธิตการศึกษา - สหกรณ์ออมทรัพย์ มศว จำกัด - คลินิกเด็กพิเศษ ภาควิชาการศึกษาพิเศษ - ศูนย์นวัตกรรมการเรียนรู้ตลอดชีวิต - ศูนย์บริหารการจัดการวิชาศึกษาทั่วไป - สำนักทดสอบทางการศึกษาและจิตวิทยา - ศูนย์กีฬาสิรินธร - สำนักหอสมุดกลาง - หอสมุดองครักษ์ - ศูนย์ศิลปกรรมแห่งประเทศไทย - ศูนย์ศึกษาแอนิเมชั่น และ มัลติมีเดีย วิทยาลัยนวัตกรรมสื่อสารสังคม มศว ประสานมิตร - อุทยานไซเบอร์ และ วิทยาศาสตร์ วิทยาลัยนวัตกรรมสื่อสารสังคม มศว ประสานมิตร - ศูนย์อเมริกันศึกษา ภาควิชารัฐศาสตร์ คณะสังคมศาสตร์ - ศูนย์ศึกษาพัฒนาจิตอาสาและกิจการเพื่อสังคม "เกษตรทฤษฎีใหม่" วิทยาลัยโพธิวิชชาลัย มศว จังหวัดสระแก้ว - พิพิธภัณฑ์เชิงนิเวศ วิทยาลัยโพธิวิชชาลัย แม่สอด มศว จังหวัดตาก - พิพิธภัณฑ์ภูมิปัญญาบ้านชาติพันธุ์ โรงเรียนสาธิตชุมชนการเรียนรู้สมเด็จย่า วิทยาลัยโพธิวิชชาลัย มศว แม่แจ่ม จังหวัดเชียงใหม่การเดินทางมหาวิทยาลัยศรีนครินทรวิโรฒ ประสานมิตร การเดินทาง. มหาวิทยาลัยศรีนครินทรวิโรฒ ประสานมิตร. 114 ซอยสุขุมวิท 23 ถนนสุขุมวิท แขวงคลองเตยเหนือ เขตวัฒนา กรุงเทพมหานคร 10110 โทรศัพท์ 0-2649-5000 โทรสาร 0-2258-0311- รถโดยสารประจำทาง - ถนนอโศก-ดินแดง สาย 98 136 185 206 - ถนนเพชรบุรีตัดใหม่ ด้านคลองตัน สาย 11 23 58 60 72 93 113 174 206 - ถนนเพชรบุรีตัดใหม่ ด้านประตูน้ำ สาย 11 23 38 58 60 72 93 113 174 - ถนนอโศกมนตรี หน้า มศว ประสานมิตร สาย 38 98 136 185 - เรือโดยสารคลองแสนแสบ หากโดยสารมาทางเรือให้ขึ้นที่ ท่า มศว ประสานมิตร สามารถเข้ามาภายในมหาวิทยาลัยได้ หรือขึ้นที่ท่าอโศก เดินย้อนมาทางถนนอโศกมนตรี(สุขุมวิท 21) ข้ามสะพานข้ามคลองแสนแสบ จากนั้นข้ามถนนมาฝั่งมหาวิทยาลัย- รถไฟฟ้ามหานคร สายเฉลิมรัชมงคล (รถไฟใต้ดิน MRT) สถานีเพชรบุรี จะอยู่ใกล้มหาวิทยาลัย หากเดินขึ้นจากประตู 2 สามารถเดินย้อน ข้ามสะพานข้ามคลองแสนแสบ มาทางถนนอโศกมนตรี(สุขุมวิท 21)จากนั้นข้ามถนนมาฝั่งมหาวิทยาลัย สามารถลงที่สถานีสุขุมวิท ขึ้นที่ประตู 2 ในอาคารอินเตอร์เชนจ์ เดินมาทางซอยคาวบอย ซอยสุขุมวิท 23 (ประสานมิตร) แล้วเรียกใช้บริการวินมอไซต์ได้ในราคา 10 บาท- รถไฟฟ้าเชื่อมท่าอากาศยานสุวรรณภูมิ (SRT Airport Rail Link) ให้ลงที่สถานีรับส่งผู้โดยสารอากาศยานในเมือง หรือ สถานีมักกะสัน จากนั้นเดินมาทางฝั่งถนนเพชรบุรี-อโศก มี Skywalk เชื่อมต่อกับ รถไฟฟ้าสายสีน้ำเงิน สถานีเพชรบุรี- รถไฟฟ้าบีทีเอส สายสุขุมวิท (รถไฟฟ้า BTS) ให้ลงที่สถานีอโศก มีทางเชื่อมกับรถไฟฟ้ามหานคร สายเฉลิมรัชมงคล 2 จุด จุดแรกบริเวณเทอร์มินัล 21 ลงมาทาง ถนนอโศกมนตรี แล้วใช้บริการวินมอไซต์ จุดที่สองเป็นทาง Skywalk เชื่อมกับอาคารอินเตอร์เชนจ์ เดินมาทางซอยคาวบอย ซอยสุขุมวิท 23 (ประสานมิตร) แล้วเรียกใช้บริการวินมอไซต์ได้ในราคา 10 บาทมหาวิทยาลัยศรีนครินทรวิโรฒ องครักษ์ มหาวิทยาลัยศรีนครินทรวิโรฒ องครักษ์. 107 หมู่ที่ 6 ถนนรังสิต-นครนายก คลอง 16 ตำบลองครักษ์ อำเภอองครักษ์ จังหวัดนครนายก 26120 โทรศัพท์ 0-2649-5000 โทรสาร 0-3732-2616การจัดอันดับมหาวิทยาลัยการจัดอันดับมหาวิทยาลัย. - Webometrics การจัดอันดับโดย เว็บโอเมตริกซ์(Webometrics) ซึ่งจัดทำขึ้นเพื่อแสดงความตั้งใจของสถาบันต่าง ๆ ในการเผยแพร่ความรู้สู่เว็บไซต์ และเป็นความริเริ่มเพื่อส่งเสริมการเข้าถึงความรู้อย่างเปิดกว้าง (Open Access) ทั่วโลก โดยบ่งบอกถึงปริมาณและคุณภาพของสิ่งตีพิมพ์อิเล็กทรอนิกส์ของสถาบัน เพื่อใช้ร่วมกับตัวชี้วัดอื่น ๆ ในการประเมินผลงานวิจัยของสถาบัน ซึ่งทางเว็บโอเมตริกซ์ได้จัดอันดับปีละ 2 ครั้งในเดือนมกราคม และกรกฎาคม ล่าสุดเดือนมกราคมพ.ศ. 2560 มหาวิทยาลัยศรีนครินทรวิโรฒ อยู่ในอันดับที่ 1,270 ของโลก อันดับที่ 478 ของทวีปเอเชีย อันดับที่ 33 ของเอเชียตะวันออกเฉียงใต้ อันดับที่ 13 ของมหาวิทยาลัยในประเทศไทย- QS University Rankings Asia 2016-17 การจัดอันดับโดย Qs มีเกณฑ์การจัดอันดับ ดังนี้1. ชื่อเสียงทางวิชาการ (30 เปอร์เซนต์) เป้าหมายของตัวชี้วัดนี้เพื่อจะบอกว่ามหาวิทยาลัยใดมีชื่อเสียงในในระดับนานาชาติ 2. การสำรวจผู้จ้างงาน (20 เปอร์เซนต์) 3. อัตราส่วนของคณะต่อนักศึกษา (15 เปอร์เซนต์) วัดจากอัตราส่วนของบุคลากรทางการศึกษาต่อจำนวนนักศึกษา และการติดต่อและให้การสนับสนุนของบุคลากรที่มีต่อนักศึกษา 4. การอ้างอิงในรายงาน (10 เปอร์เซนต์) และผลงานของคณะ (10 เปอร์เซนต์) เป็นการรวมทั้งงานที่อ้างอิงใน scopusและ การตีพิมพ์ผลงานโดยคณะนั้นๆเอง 5. บุคลากรระดับดุษฎีบัณฑิต (5 เปอร์เซนต์) 6. สัดส่วนคณะที่เป็นหลักสูตรนานาชาติ (2.5 เปอร์เซนต์) และนักศึกษาต่างชาติ (2.5 เปอร์เซนต์) 7. สัดส่วนของรับนักศึกษาและเปลี่ยนที่เข้ามาศึกษา (2.5 เปอร์เซนต์) และการส่งนักศึกษาออกไปแลกเปลี่ยน (2.5 เปอร์เซนต์) โดยมหาวิทยาลัยศรีนครินทรวิโรฒ ได้รับการจัดให้เป็นมหาวิทยาลัยอันดับ 301-350 ของเอเชียชีวิตในมหาวิทยาลัยชีวิตในมหาวิทยาลัย. - กิจกรรมเทา-งาม กิจกรรมเทา-งามสัมพันธ์ เกิดขึ้นหลังจากมหาวิทยาลัยศรีนครินทรวิโรฒวิทยาเขตต่างๆ ได้รับการยกฐานะเป็นมหาวิทยาลัยใหม่ ซึ่งประกอบด้วย มหาวิทยาลัยศรีนครินทรวิโรฒ มหาวิทยาลัยบูรพา มหาวิทยาลัยมหาสารคาม มหาวิทยาลัยทักษิณ และมหาวิทยาลัยนเรศวร แม้ว่าวิทยาเขตต่างๆ จะได้รับการยกฐานะเป็นมหาวิทยาลัยเอกเทศ แต่ด้วยความตระหนักถึงความผูกพันทั้ง 5 มหาวิทยาลัย จึงมีปณิธานที่จะร่วมมือกันในภารกิจอันควรแก่มหาวิทยาลัย ดังนั้นจึงได้ร่วมมือกันจัดงานเทา-งามสัมพันธ์ ขึ้น โดยใช้สี “เทา” ซึ่งเป็นสีประจำโดยรวมของทุกวิทยาเขตเป็นพื้นฐาน และเพิ่มคำว่า “งาม” ซึ่งเป็นคำที่มีความหมายและมีคุณค่ายิ่ง มีความหมายรวมเป็น “เทา-งามสัมพันธ์” ในปี 2538 มหาวิทยาลัยศรีนครินทรวิโรฒ วิทยาเขตสงขลา หรือมหาวิทยาลัยทักษิณ เป็น เจ้าภาพโดยมีรูปแบบกิจกรรมที่เน้นด้านกีฬาและด้านศิลปวัฒนธรรมเป็นหลัก- เพื่อให้ผู้เข้าร่วมงานเทา-งามสัมพันธ์ ได้ร่วมกันในภารกิจในด้านต่าง ๆ ตามข้อตกลงความร่วมมือของมหาวิทยาลัยในเครือเทา-งาม - เพื่อให้ผู้เข้าร่วมงานเทา-งามสัมพันธ์ ได้มีโอกาสแลกเปลี่ยนความรู้ทางด้านงานวิชาการและวิจัย - เพื่อให้ผู้เข้าร่วมงานเทา-งามสัมพันธ์ ได้มีโอกาสสร้างความสัมพันธ์อันดีต่อกัน และทำกิจกรรมร่วมกันทั้งกิจกรรมด้านวิชาการและด้านกิจการนิสิต - เพื่อให้ผู้เข้าร่วมงานเทา-งามสัมพันธ์ โดยเฉพาะนิสิตได้มีโอกาสทำประโยชน์เพื่อส่วนรวมในการ ออกค่ายนิสิตเทา-งามสัมพันธ์ - งานไม้เรียวเกม (My Real Game) กีฬาประเพณีคณะครุศาสตร์-ศึกษาศาสตร์ หรือ ไม้เรียวเกมจัดขึ้นครั้งแรกปีการศึกษา 2544 เป็นการแข่งขันกีฬาเพื่อเชื่อมความสัมพันธ์ ของ นิสิต-นักศึกษา ในสายวิชาชีพครู 5 สถาบัน ได้แก่ คณะครุศาสตร์ จุฬาลงกรณ์มหาวิทยาลัย คณะศึกษาศาสตร์ มหาวิทยาลัยเกษตรศาสตร์ คณะศึกษาศาสตร์ มหาวิทยาลัยศรีนครินทรวิโรฒ คณะศึกษาศาสตร์ มหาวิทยาลัยศิลปากร และคณะศึกษาศาสตร์ มหาวิทยาลัยบูรพา นอกจากการแข่งกีฬาแล้ว ยังมีการแสดง จาก นิสิต-นักศึกษา ของแต่ละมหาวิทยาลัย และ คอนเสิร์ต ในงานเลี้ยงกลางคืน อีกด้วย- กระดานดำสัมพันธ์ กระดานดำสัมพันธ์เป็นการแข่งขันกีฬาประเพณีคณะครุศาสตร์-ศึกษาศาสตร์ หรือ กระดานดำสัมพันธ์ จัดขึ้นครั้งแรกเมื่อปีพุทธศักราช 2548 ณ มหาวิทยาลัยขอนแก่น เป็นการแข่งขันกีฬาเพื่อเชื่อมความสัมพันธ์ ของ นิสิต-นักศึกษา ในสายวิชาชีพครู 5 สถาบัน ได้แก่ คณะศึกษาศาสตร์ มหาวิทยาลัยขอนแก่น คณะศึกษาศาสตร์ มหาวิทยาลัยนเรศวร คณะศึกษาศาสตร์ มหาวิทยาลัยศรีนครินทรวิโรฒ คณะศึกษาศาสตร์ มหาวิทยาลัยมหาสารคาม และคณะศึกษาศาสตร์ มหาวิทยาลัยเชียงใหม่ นอกจากการแข่งกีฬาแล้ว ยังมีการแสดง จาก นิสิต-นักศึกษา ของแต่ละมหาวิทยาลัย และ คอนเสิร์ต ในงานเลี้ยงกลางคืน ทั้งทั้ง มีการ ประกวดกองเชียร์ และ เชียร์หลีดเดอร์ ของแต่ละมหาวิทยาลัย อีกด้วย- กิจกรรม SWU Game - กิจกรรม Freshmen Night - ค่ายสร้างแรงบันดาลใจเพื่อรับใช้สังคม "ตามรอยพ่อ"พิธีพระราชทานปริญญาบัตร พิธีพระราชทานปริญญาบัตร. พระบาทสมเด็จพระเจ้าอยู่หัวภูมิพลอดุลยเดช พระองค์เสด็จพระราชดำเนินมาในการพิธีพระราชทานปริญญาบัตรแก่บัณฑิตวิทยาลัยวิชาการศึกษา ประสานมิตร ครั้งแรกในวันที่ 29 ธันวาคม 2502 ด้วยพระองค์เองเรื่อยมา แต่ในปัจจุบันพระบาทสมเด็จพระเจ้าอยู่หัว ทรงพระกรุณาโปรดเกล้าโปรดกระหม่อมให้ สมเด็จพระเทพรัตนราชสุดาฯ สยามบรมราชกุมารี เสด็จพระราชดำเนินมาปฏิบัติพระราชกรณียกิจแทนพระองค์ในการพระราชทานปริญญาบัตร แก่บัณฑิต มหาบัณฑิต และดุษฎีบัณฑิตของมหาวิทยาลัยศรีนครินทรวิโรฒ ที่ อาคารกีฬา 2 มหาวิทยาลัยศรีนครินทรวิโรฒ องครักษ์ จังหวัดนครนายก- พระบรมราโชวาททางการศึกษา " " "บุคคลที่มีชื่อเสียงจากมหาวิทยาลัยศรีนครินทรวิโรฒบุคคลที่มีชื่อเสียงจากมหาวิทยาลัยศรีนครินทรวิโรฒ. - สมเด็จพระเทพรัตนราชสุดาฯ สยามบรมราชกุมารี ทรงสำเร็จการศึกษา ปริญญาการศึกษาดุษฎีบัณฑิต (กศ.ด.) สาขาพัฒนศึกษาศาสตร์ เมื่อ พ.ศ. 2529 - กัญญารัตน์ พงศ์กัมปนาท (นินิว) (ศิษย์เก่าคณะศิลปกรรมศาสตร์) นักแสดง - กฤษณภูมิ พิบูลสงคราม (เจเจ) (นิสิตวิทยาลัยนวัตกรรมสื่อสารสังคม) นักแสดง - คะนึงนิจ จักรสมิทธานนท์ (ศิษย์เก่าคณะศิลปกรรมศาสตร์) นักแสดง,พิธีกร - คาริสา สปริงเกตต์ (นิสิตวิทยาลัยนวัตกรรมสื่อสารสังคม) นักแสดง - จรินทร์พร จุนเกียรติ (เต้ย) (ศิษย์เก่าคณะศิลปกรรมศาสตร์) นักแสดง, พิธีกร - จิรายุ ละอองมณี ( เก้า จิรายุ ) (นิสิตวิทยาลัยนวัตกรรมสื่อสารสังคม) นักแสดง - จีระ บุญมาก (ศิษย์เก่าวิทยาลัยวิชาการศึกษา) วีรชน 14ตุลา - จิตร ภูมิศักดิ์ (สหายปรีชา) (นิสิตปริญญาโทวิทยาลัยวิชาการศึกษา) นักคิดนักเขียน มีผลงานสำคัญคือ โฉมหน้าศักดินาไทย - จอมขวัญ หลาวเพ็ชร์ (ขวัญ)(ศิษย์เก่าคณะมนุษยศาสตร์) พิธีกร ช่อง Thairath TV อดีตพิธีกร รายการคมชัดลึก - เจนนิเฟอร์ คิ้ม (ไก่)(ศิษย์เก่าคณะมนุษยศาสตร์) นักร้อง - ชนิดาภา พงศ์ศิลป์พิพัฒน์ (เบสท์) (ศิษย์เก่าคณะศิลปกรรมศาสตร์) นักแสดง - ชรัฐฐา อิมราพร (แจม เนโกะจัมพ์) (ศิษย์เก่าคณะศิลปกรรมศาสตร์) นักร้อง - ชลธร คงยิ่งยง (กัปตัน) (นิสิตวิทยาลัยนวัตกรรมสื่อสารสังคม) นักแสดง - เฌอมาวีร์ สุวรรณภาณุโชค (แพรว) (ศิษย์เก่าคณะสังคมศาสตร์) นักแสดง - ดำรง พุฒตาล (ศิษย์เก่าคณะศึกษาศาสตร์) เจ้าของนิตยสารคู่สร้างคู่สม - แทนคุณ จิตต์อิสระ (ศิษย์เก่าคณะมนุษยศาสตร์) นักการเมือง และ พิธีกร อดีต สมาชิกสภาผู้แทนราษฏร - ธัญสินี พรมสุทธิ์ (ส้ม) (ศิษย์เก่าคณะสังคมศาสตร์) นักแสดง / พิธีกร - นาตาลี เดวิส (นาตาลี) (นิสิตคณะมนุษยศาสตร์) นักร้อง นางแบบ - นิรันดร์ บุญยรัตพันธุ์ (น้าต๋อย เซ็มเบ้) (ศิษย์เก่าคณะศึกษาศาสตร์) นักพากย์การ์ตูน - นิวัฒน์ธำรง บุญทรงไพศาล (ศิษย์เก่าคณะศึกษาศาสตร์) นักการเมือง และ อดีต รองนายกรัฐมนตรี - นิภาภรณ์ ฐิติธนการ (ซานิ AF6) (ศิษย์เก่าคณะมนุษยศาสตร์) ผู้ชนะเลิศรายการ ทรู อะคาเดมี่ แฟนเทเชีย ซีซั่นที่ 6 - นิษฐา จิรยั่งยืน (มิว)(ศิษย์เก่าคณะศิลปกรรมศาสตร์) นักแสดง - ศาสตราจารย์ ดร.ประสาท สืบค้า (ศิษย์เก่าคณะศึกษาศาสตร์) อธิการบดีมหาวิทยาลัยเทคโนโลยีสุรนารี - ผลิตโชค อายนบุตร (เป๊ก) (ศิษย์เก่าคณะศิลปกรรมศาสตร์) นักร้อง ผู้เข้าประกวดรายการThe Mask Singer หน้ากากนักร้องฉายา หน้ากากจิงโจ้ - พรชิตา ณ สงขลา (ศิษย์เก่าคณะศิลปกรรมศาสตร์) นักแสดง - พงษ์พัฒน์ วชิรบรรจง (อ๊อฟ) (ศิษย์เก่าคณะพลศึกษา) นักแสดง และ ผู้กำกับภาพยนตร์ - พิมพ์ชนก ลือวิเศษไพบูลย์ (ใบเฟิร์น) นักแสดง (ศิษย์เก่าคณะศิลปกรรมศาสตร์) - โฟกัส จีระกุล (โฟกัส) (ศิษย์เก่าวิทยาลัยนวัตกรรมสื่อสารสังคม) นักแสดง - ภัณฑิลา ฟูกลิ่น (ศิษย์เก่าคณะศิลปกรรมศาสตร์) นักแสดง - มนชนก แสงฉายเพียงเพ็ญ (โม) (ศิษย์เก่าคณะศิลปกรรมศาสตร์) นักแสดง - ยิ่งศักดิ์ จงเลิศเจษฎาวงศ์ (ศิษย์เก่าคณะศึกษาศาสตร์) พิธีกร นักวิชาการ - ฤกษ์ชัย พวงเพ็ชร์ (ยอร์ช) (ศิษย์เก่าคณะศิลปกรรมศาสตร์) ผู้กำกับภาพยนตร์/เขียนบท ค่าย เอ็ม เทอร์ตี้ไนน์ (M-39) - ลีลาวดี วัชโรบล (ลี) (ศิษย์เก่าคณะศึกษาศาสตร์) นักการเมือง และ อดีตรองนางสาวไทย - ศิรินทิพย์ หาญประดิษฐ์ (โรส) (ศิษย์เก่าคณะมนุษยศาสตร์) นักร้อง - ศิรชัช เจียรถาวร (ไมเคิล) (นิสิตวิทยาลัยนานาชาติเพื่อศึกษาความยั่งยืน) นักแสดง - สุชารัตน์ มานะยิ่ง (ออม) (ศิษย์เก่าคณะศิลปกรรมศาสตร์) นักแสดง,พิธีกร - นายแพทย์ สมิทธิ์ อารยะสกุล (หมอโอ๊ค)(ศิษย์เก่าปริญญาโทคณะแพทย์ศาสตร์) แพทย์ผู้เชี่ยวชาญด้านผิวหนัง , นักแสดง - สุเมธ แย้มนุ่น (ศิษย์เก่าวิทยาลัยวิชาการศึกษา) อดีตเลขาธิการคณะกรรมการการอุดมศึกษา - หรรษา จึงวิวัฒนวงศ์ (นิวเคลียร์ G20) (ศิษย์เก่าคณะศิลปกรรมศาสตร์) นักร้อง - อธิชนัน ศรีเสวก (ไอซ์) (ศิษย์เก่าคณะมนุษยศาสตร์) นักแสดง - อนันต์ ทรัพย์วารี (ศิษย์เก่าคณะวิทยาศาสตร์) ผู้อำนวยการโรงเรียนเทพศิรินทร์ - ภานุวัฒน์ เกิดทองทวี (คอปเตอร์) (นิสิตคณะศิลปกรรมศาสตร์) นักแสดง - อนุภาษ เหลืองสดใส (เงิน) (นิสิตวิทยาลัยนวัตกรรมสื่อสารสังคม) นักแสดง - กร คุณาธิปอภิสิริ (อู๋จุน) (นิสิตคณะศิลปกรรมศาสตร์) นักแสดง - วีรกานต์ ภูวภิรมย์ขวัญ (เพื่อน) (นิสิตวิทยาลัยนวัตกรรมสื่อสารสังคม) นักแสดง - อัครวัฒน์ เอี่ยมสำอางค์ (อาร์ท) (ศิษย์เก่าคณะพละศึกษา) วิทยากร พิธีกร นักแสดง</doc>
