<doc id="189442" url="https://th.wikipedia.org/wiki?curid=189442" title="เลื้อยฉก เที่ยวบินระทึก">เลื้อยฉก เที่ยวบินระทึก เลื้อยฉก เที่ยวบินระทึก () เป็นภาพยนตร์ระทึกขวัญ กำกับโดยเดวิด อาร์ เอลลิส นำแสดงโดยซามูเอล แอล. แจ็กสัน, จูเลียนนา มาร์กาลีส, นาธาน ฟิลลิปส์, บ็อบบี แคนาวาลีและราเชล บลังชาร์ด ออกฉายเมื่อวันที่ 18 สิงหาคม ค.ศ. 2006เรื่องย่อ เรื่องย่อ. หลังเห็นเอ็ดดี คิม หัวหน้าแก๊งอาชญากรรมทำร้ายอัยการสหรัฐจนเสียชีวิตในฮาวาย ฌอน โจนส์ถูกเจ้าหน้าที่เนวิลล์ ฟลินน์พาตัวขึ้นเครื่องบินเพื่อไปให้การในลอสแองเจลิส คิมจึงแอบโหลดลังบรรจุงูพิษจำนวนมากขึ้นเครื่องและตั้งเวลาไว้ให้ลังเปิดเอง นอกจากนี้ยังให้ลูกน้องคนหนึ่งปลอมเป็นพนักงานต้อนรับเพื่อมอบพวงมาลัยที่ฉีดฟีโรโมนกระตุ้นให้งูดุร้ายมากขึ้นแก่ผู้โดยสาร งูออกจากลังหลังเครื่องขึ้นและทำร้ายคู่รักและผู้ที่ใช้ห้องน้ำ ด้านกัปตันแซมไปตรวจดูระบบไฟฟ้าที่ขัดข้อง แต่ถูกงูกัดจนตาย ริก ผู้ช่วยนักบินคิดว่าแซมเสียชีวิตจากภาวะหัวใจล้ม จึงทำหน้าที่นักบินแทน ต่อมาริกถูกงูทำร้ายและพลาดไปถูกปุ่มปล่อยหน้ากากออกซิเจน ทำให้งูจำนวนมากร่วงลงมาทำร้ายผู้โดยสาร บางส่วนที่รอดชีวิตหนีไปที่หัวเครื่องและใช้กระเป๋ากั้น แต่เครื่องบินดิ่งหัวลงทำให้รถเข็นอาหารวิ่งมาชนกระเป๋า ผู้โดยสารจึงหนีขึ้นไปชั้นเฟิสต์คลาสก่อนจะกั้นบันไดด้วยแพชูชีพ ริกกลับมาควบคุมเครื่องได้และให้ฟลินน์ไปกู้ระบบหมุนเวียนอากาศ ฟลินน์ติดต่อแฮร์ริส เจ้าหน้าที่ FBI บนภาคพื้นดินให้ติดต่อดร. ไพรซ์ ผู้เชี่ยวชาญด้านพิษงู ไพรซ์ตรวจสอบภาพแล้วเชื่อว่าพ่อค้างูในลอสแองเจลิสเป็นผู้ก่อเหตุ แฮร์ริสจึงไปหาพ่อค้างู ทั้งสองฝ่ายยิงต่อสู้กันก่อนพ่อค้างูจะถูกงูกัด พ่อค้างูยอมบอกข้อมูลทั้งหมดให้แฮร์ริสเพื่อแลกกับยาต้านพิษงู แฮร์ริสสั่งให้พ่อค้างูนำยาต้านพิษออกมาเพื่อเตรียมให้แก่ผู้โดยสารบนเครื่อง และออกหมายจับคิมในข้อหาฆ่าคนตายและพยายามฆ่า ฟลินน์พบว่าริกตายแล้วและในห้องนักบินยังมีงูอยู่เป็นจำนวนมาก ทรอย บอดีการ์ดของแคลเรนซ์ ผู้โดยสารคนหนึ่งบนเครื่องทำหน้าที่นำเครื่องลงเพราะเคยมีประสบการณ์ในการเล่นเกมจำลองการบิน ฟลินน์ให้ทุกคนเตรียมพร้อมก่อนจะยิงหน้าต่างเครื่องบินให้แตกเพื่อให้งูถูกความดันอากาศดูดออกไป ฟลินน์และทรอยนำเครื่องลงได้สำเร็จและพาผู้โดยสารทุกคนออกจากเครื่อง ขณะออกจากเครื่อง ฌอนถูกงูกัดที่หน้าอก แต่ฟลินน์ใช้ปืนยิงงู ฌอนไม่ได้รับบาดเจ็บเพราะสวมเสื้อกันกระสุนอยู่ ภาพยนตร์จบลงเมื่อฌอนและฟลินน์ไปที่บาหลี และฌอนสอนฟลินน์โต้คลื่นนักแสดงนักแสดง. - ซามูเอล แอล. แจ็กสัน รับบท เนวิลล์ ฟลินน์ เจ้าหน้าที่ FBI ผู้รับหน้าที่พาตัวฌอน โจนส์ไปให้การที่ลอสแองเจลิส - จูเลียนนา มาร์กาลีส รับบท แคลร์ มิลเลอร์ พนักงานต้อนรับบนเครื่องบิน - นาธาน ฟิลลิปส์ รับบท ฌอน โจนส์ นักกีฬาโต้คลื่นและนักแข่งรถจักรยานยนต์วิบาก ผู้เป็นพยานในคดีฆาตกรรม - บ็อบบี แคนาวาลี รับบท เฮนรี "แฮงก์" แฮร์ริส เจ้าหน้าที่ FBI บนภาคพื้นดิน - ท็อดด์ ลุยโซ รับบท ดร. สตีเวน ไพรซ์ ผู้เชี่ยวชาญด้านพิษงู - เฟล็กซ์ อเล็กซานเดอร์ รับบท แคลเรนซ์ "ทรีจีส์" แร็ปเปอร์ผู้มีชื่อเสียง ผู้โดยสารคนหนึ่งบนเครื่องบิน - คีแนน ทอมป์สัน รับบท ทรอย บอดีการ์ดของแคลเรนซ์ - ราเชล บลังชาร์ด รับบท เมอร์เซเดส สาวสังคม ผู้โดยสารคนหนึ่งบนเครื่องบิน - ทอม บัตเลอร์ รับบท แซม นักบิน - เดวิด เค็กเนอร์ รับบท ริก ผู้ช่วยนักบิน - ไบรอน ลอว์สัน รับบท เอ็ดดี คิม หัวหน้าแก๊งอาชญากรรม</doc>
