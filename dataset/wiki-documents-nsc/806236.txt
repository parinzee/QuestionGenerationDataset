<doc id="806236" url="https://th.wikipedia.org/wiki?curid=806236" title="นกหวีด เดวี่">นกหวีด เดวี่ นกหวีด เดวี่ เป็นอดีตนักมวยไทยและผู้ฝึกสอนมวยไทย เกิดเมื่อปี พ.ศ. 2508 ที่อำเภอหลังสวน จังหวัดชุมพร แต่ไปใช้ชีวิตและเติบโตที่อำเภอสิชล จังหวัดนครศรีธรรมราช นกหวีด เดวี่ เป็นนักมวยไทยรุ่นใหญ่ ชกอยู่ร่วมสมัยกับนักมวยชื่อเสียงโด่งดังหลายคน เช่น สกัด พรทวี, แสงเทียนน้อย ส.รุ่งโรจน์, วันเผด็จ ผู้ครองฟ้า, สมิงหนุ่ม สิทธิบุญธรรม และยังมีญาติพี่น้องที่เป็นนักมวยไทยร่วมสมัยด้วยเหมือนกัน คือ ซานโต๊ส เดวี่ และไผ่แดง เลอศักดิ์ยิม นกหวีดเคยเป็นแชมป์ในรุ่นจูเนียร์เฟเธอร์เวต (122 ปอนด์), เฟเธอร์เวต (126 ปอนด์) และไลต์เวต (130 ปอนด์) ของเวทีราชดำเนิน และแชมป์รุ่นเวลเตอร์เวต (147 ปอนด์) ของสภามวยไทยโลก (WMC) เป็นนักมวยที่ได้ชื่อว่ามีลูกเตะที่หนักที่สุดในบรรดานักมวยร่วมสมัยทุกคน จนได้รับฉายาว่า "จอมเตะทรวงสะท้าน" และยังเป็นนักมวยไทยรุ่นบุกเบิกที่ได้เดินทางไปชกยังต่างประเทศเพื่อเผยแพร่ศิลปะมวยไทย โดยเคยชกกับ เจอโรม เลอ แบนเนอร์ นักมวยคิกบ็อกซิงและเค-วันชาวฝรั่งเศส ในปี พ.ศ. 2538 ที่กรุงโตเกียว ประเทศญี่ปุ่น ทว่า นกหวีดเป็นฝ่ายแพ้คะแนน หลังแขวนนวม นกหวีดได้ใช้ชีวิตอยู่ที่เกาะสมุย จังหวัดสุราษฎร์ธานี โดยเป็นผู้ฝึกสอนมวยไทยร่วมกับหลักหิน วสันตสิทธิ์ หรือหลักหิน ซีพียิม อดีตนักมวยไทยและนักมวยสากลหมัดหนัก นกหวีดถึงแก่กรรมอย่างกระทันหันในช่วงเย็นของวันที่ 31 สิงหาคม พ.ศ. 2559 ที่เกาะสมุย หลังจากเกิดอาการช็อกในขณะที่กำลังล่อเป้าลงนวมอยู่ สิริอายุ 51 ปี</doc>
