<doc id="773872" url="https://th.wikipedia.org/wiki?curid=773872" title="เอดูอาร์ด บุชเนอร์">เอดูอาร์ด บุชเนอร์ เอดูอาร์ด บุชเนอร์ (; 20 พฤษภาคม ค.ศ. 1860 – 13 สิงหาคม ค.ศ. 1917) เป็นนักชีวเคมีชาวเยอรมัน เกิดที่เมืองมิวนิก เป็นบุตรของแอนสท์และฟรีเดริเก (นามสกุลเดิม มาร์ติน) บุชเนอร์ มีพี่ชายที่ต่อมาเป็นนักวิทยาแบคทีเรียชื่อ ฮันส์ แอนสท์ เอากุสต์ บุชเนอร์ ในปี ค.ศ. 1884 บุชเนอร์เรียนวิชาเคมีกับอดอล์ฟ ฟอน ไบเออร์และเรียนวิชาพฤกษศาสตร์กับคาร์ล เนเกลี หลังจากร่วมงานกับแฮร์มันน์ อีมิล ฟิชเชอร์ที่มหาวิทยาลัยแอร์แลงเงิน บุชเนอร์ก็เรียนจบปริญญาเอกจากมหาวิทยาลัยมิวนิกในปี ค.ศ. 1888 ปีต่อมา บุชเนอร์ทำงานเป็นผู้ช่วยอาจารย์ที่ห้องปฏิบัติการเคมีอินทรีย์ของไบเออร์และเป็นอาจารย์ในปี ค.ศ. 1891 ช่วงปี ค.ศ. 1895–1909 บุชเนอร์ดำรงตำแหน่งศาสตราจารย์ที่มหาวิทยาลัยหลายแห่ง เช่น มหาวิทยาลัยคีล, มหาวิทยาลัยทือบิงเงิน, มหาวิทยาลัยเบอร์ลินและมหาวิทยาลัยเบรสเลา บุชเนอร์มีผลงานที่สำคัญคือการทดลองสกัดสารจากเซลล์ยีสต์เพื่อใช้หมักน้ำตาล การทดลองนี้ช่วยพิสูจน์ว่าไม่จำเป็นต้องใช้เซลล์ยีสต์ที่มีชีวิตในการหมัก บุชเนอร์ตั้งสมมติฐานว่าเซลล์ยีสต์หลั่งโปรตีนออกมาเพื่อหมักน้ำตาล แต่ต่อมาค้นพบว่าการหมักเกิดขึ้นภายในเซลล์ยีสต์ จากผลงานนี้ทำให้บุชเนอร์ได้รับรางวัลโนเบลสาขาเคมีในปี ค.ศ. 1907 ด้านชีวิตส่วนตัว บุชเนอร์แต่งงานกับลอตเต สตาห์ลในปี ค.ศ. 1900 มีบุตรด้วยกัน 3 คน ในช่วงสงครามโลกครั้งที่หนึ่ง บุชเนอร์ทำงานที่โรงพยาบาลสนามในเมืองโฟกชานี ประเทศโรมาเนีย และได้รับบาดเจ็บ เขาเสียชีวิตในปี ค.ศ. 1917</doc>
