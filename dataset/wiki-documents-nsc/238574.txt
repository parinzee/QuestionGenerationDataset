<doc id="238574" url="https://th.wikipedia.org/wiki?curid=238574" title="สะพานมิตรภาพ (ไทย–มาเลเซีย)">สะพานมิตรภาพ (ไทย–มาเลเซีย) สะพานบ้านบูเก๊ะตา () เป็นสะพานข้ามแม่น้ำโก-ลกแห่งที่ 2 เชื่อมระหว่างบ้านบูเก๊ะตา ตำบลโละจูด อำเภอแว้ง จังหวัดนราธิวาส กับบ้านบูกิตบูงา รัฐกลันตัน ประเทศมาเลเซีย เป็นสะพานคอนกรีต 2 ช่องจราจร ยาว 120 เมตร กว้าง 16.9 เมตร ดำเนินการสร้างโดยกรมทางหลวงของไทย และกรมโยธาธิการ มาเลเซีย ใช้เวลาสร้าง 1 ปี งบประมาณ 90 ล้านบาท โดยออกค่าใช้จ่ายฝ่ายละครึ่ง เปิดให้บริการ 08.00-17.00 น. ในฐานะจุดผ่อนปรนชั่วคราว โดยเป็นหนึ่งในแผนงานพัฒนาเขตเศรษฐกิจสามฝ่ายอินโดนีเซีย-มาเลเซีย-ไทย และยุทธศาสตร์การพัฒนาร่วมสำหรับพื้นที่ชายแดนไทย-มาเลเซีย ร่วมลงนามโครงการเมื่อวันที่ 14 ตุลาคม พ.ศ. 2547 สะพานแห่งนี้ยังสร้างในโอกาสครบรอบ 50 ปีความสัมพันธ์ทางการทูตไทยและมาเลเซีย หลังจากที่สะพานข้ามแม่น้ำโก-ลกแห่งแรก เชื่อมสุไหงโก-ลกกับเขตรันเตาปันยัง ได้สร้างมาแล้วถึง 34 ปี พิธีเปิดมีขึ้นเมื่อวันศุกร์ที่ 21 ธันวาคม พ.ศ. 2550 โดยพล.อ. สุรยุทธ์ จุลานนท์ นายกรัฐมนตรี และภริยา เป็นประธานในพิธี พร้อมด้วยนายนิตย์ พิบูลสงคราม รัฐมนตรีว่าการกระทรวงการต่างประเทศ พล.ร.อ. ธีระ ห้าวเจริญ รัฐมนตรีว่าการกระทรวงคมนาคม พล.ร.อ. บุญรอด สมทัศน์ รัฐมนตรีว่าการกระทรวงกลาโหม และนายพระนาย สุวรรณรัตน์ ผอ.ศอ.บต. ส่วนฝ่ายมาเลเซีย ดาโต๊ะ ซรี อับดุลลาห์ อาหมัด บาดาวี นายกรัฐมนตรี และภริยาเป็นประธานในพิธี ต่อมาในวันพุธที่ 9 ธันวาคม พ.ศ. 2552 นายอภิสิทธิ์ เวชชาชีวะ นายกรัฐมนตรี นายสุเทพ เทือกสุบรรณ รองนายกรัฐมนตรีด้านความมั่นคง และ พล.อ. ประวิตร วงษ์สุวรรณ รัฐมนตรีว่าการกระทรวงกลาโหม ได้เข้าร่วมพิธีเปิดสะพานมิตรภาพไทย-มาเลเซีย กับนายนาจิบ ราซะก์ นายกรัฐมนตรีมาเลเซีย ได้มีพิธีตั้งชื่อสะพานแห่งนี้ว่า สะพานมิตรภาพ () และลงนามความตกลงว่าด้วยการบริหารจัดการ การบำรุงรักษา และการใช้งานสะพานมิตรภาพ</doc>
