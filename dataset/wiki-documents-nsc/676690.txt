<doc id="676690" url="https://th.wikipedia.org/wiki?curid=676690" title="ราชสำนักเซนต์เจมส์">ราชสำนักเซนต์เจมส์ ราชสำนักเซนต์เจมส์ คือราชสำนักของพระมหากษัตริย์แห่งสหราชอาณาจักร ซึ่งถูกตั้งชื่อตามพระราชวังเซนต์เจมส์ พระราชวังหลวงที่เก่าแก่ที่สุดของระบอบราชาธิปไตยแห่งสหราชอาณาจักร ราชสำนักเซนต์เจมส์ถือกำเนิดขึ้นมาตั้งแต่สมัยราชอาณาจักรอังกฤษ (ก่อนปี พ.ศ. 2250) และสมัยราชอาณาจักรบริเตนใหญ่ (พ.ศ. 2250 - 2343) ราชสำนักเซนต์เจมส์ยังถูกใช้เป็นสถานที่ต้อนรับเอกอัครราชทูตและข้าหลวงใหญ่ประจำสหราชอาณาจักรทุกคนอย่างเป็นทางการ ส่วนพระราชวังเซนต์เจมส์ยังคงเป็นสถานที่ประจำสำหรับการรับรองการแต่งตั้งเอกอัครราชทูตต่างชาติ และยังถูกใช้เป็นสำนักงานประจำของผู้แทนพระองค์พระมหากษัตริย์สหราชอาณาจักรในการรับมอบอักษรสารตราตั้งจากเอกอัคราชทูตต่างชาติอีกด้วย นอกจากนี้ในปี พ.ศ. 2552 ราชสำนักเซนต์เจมส์ในลอนดอนได้รับมอบพระราชสานส์และอักษรสารตราตั้งจากเอกอัครราชทูตจากต่างประเทศมากกว่า 172 ครั้ง อันประกอบไปด้วยจากสำนักงานข้าหลวงใหญ่ 46 แห่ง (อักษรสานส์ตราตั้งจากประเทศอื่นๆ ในเครือจักรภพแห่งประชาชาติ) และจากสถานเอกอัครราชทูตประจำสหราชอาณาจักร 128 แห่ง (พระราชสานส์และอักษรสานส์ตราตั้งจากประเทศนอกเครือจักรภพแห่งประชาชาติ)การใช้งานในด้านอื่น การใช้งานในด้านอื่น. แม้ว่าพระราชวังบักกิงแฮมจะถูกใช้เป็นที่พำนักอย่างเป็นทางการของพระมหากษัตริย์แห่งสหราชอาณาจักรมาตั้งแต่ครั้งที่สมเด็จพระราชินีนาถวิกตอเรียขึ้นครองราชสมบัติในปี พ.ศ. 2380 แต่พระราชวังเซนต์เจมส์ก็ยังคงดำรงสถานะการเป็นราชสำนักอย่างเป็นทางการของระบอบราชาธิปไตยแห่งสหราชอาณาจักร อย่างไรก็ตามเมื่อพระมหากษัตริย์แห่งสหราชอาณาจักร สมเด็จพระราชินีนาถเอลิซาเบธที่ 2 เสด็จพระราชดำเนินไปประทับ ณ สถานที่อื่น ชื่อของราชสำนักก็จะถูกเปลี่ยนไปตามสถานที่นั้นๆ ด้วย เมื่อสมเด็จพระราชินีนาถประทับอยู่ ณ พระราชวังบักกิงแฮม ราชสำนักก็จะย้ายมายังพระราชวังแห่งนี้ด้วย อีกทั้งยังจะถูกใช้เป็นสถานที่ประชุมของสภาองคมนตรี (Privy Council) การเปลี่ยนแปลงเช่นนี้ยังเกิดขึ้นกับกรณีที่สมเด็จพระราชินีนาถประทับอยู่ ณ สถานที่อื่นๆ เช่น พระราชวังวินด์เซอร์ (ช่วงเทศกาลอีสเตอร์) พระตำหนักซานดริงแฮม (ช่วงเทศกาลคริสต์มาส) และที่พระราชวังฮอลีรูดหรือปราสาทแบลมอรัลในสกอตแลนด์ (ช่วงฤดูร้อน) นอกจากนี้ราชสำนักก็จะถูกย้ายตามพระมหากษัตริย์กรณีเสด็จฯ เยือนต่างประเทศอย่างเป็นทางการอีกด้วย</doc>
