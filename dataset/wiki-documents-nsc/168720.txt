<doc id="168720" url="https://th.wikipedia.org/wiki?curid=168720" title="โลเฮ็นกริน">โลเฮ็นกริน โลเฮ็นกริน () เป็นบทละครโอเปราที่ประพันธ์ขึ้นโดย ริชาร์ด วากเนอร์ ดัดแปลงจากตำนานของ Garin le Loherain ในยุคกลาง เกี่ยวกับอัศวินหงส์ขาว โลเฮ็นกรินออกแสดงรอบปฐมทัศน์ที่โรงละคร Staatskapelle Weimar เยอรมนีเมื่อวันที่ 28 สิงหาคม ค.ศ. 1850 กำกับการแสดงโดยฟรานซ์ ลิซท์ ซึ่งเลือกวันที่เปิดแสดงตรงกับวันนี้เพื่อเป็นเกียรติแก่โยฮันน์ โวล์ฟกัง ฟอน เกอเธอ ซึ่งเกิดเมื่อวันที่ 28 สิงหาคม ค.ศ. 1749 และประสบความสำเร็จตั้งแต่รอบแรก อุปรากรโลเฮ็นกริน แบ่งออกเป็น 3 องก์ มีทำนองที่ได้รับความนิยมเป็นช่วงโหมโรงเข้าสู่องก์ที่ 1 และ องก์ที่ 3 และท่อนร้องประสานเสียง "Bridal Chorus" จากองก์ที่ 3 ฉากการแต่งงานของโลเฮ็นกรินกับเอลซ่า ที่ปัจจุบันนิยมนำมาใช้บรรเลงในงานแต่งงานแบบคริสต์ เรียกว่า "Bridal march" หรือ "here comes the bride"เรื่องย่อ เรื่องย่อ. โลเฮ็นกรินเป็นบุตรของปาร์ซิวอล เขาเป็นอัศวินปกป้องจอกศักดิ์สิทธิ์ ที่ถูกส่งให้เดินทางไปด้วยเรือที่ลากโดยหงส์ เพื่อไปช่วยหญิงสาว บางบทความกล่าวว่าเพื่อช่วยเหลือเจ้าหญิงที่ตกอยู่ในอันตรายที่มีนามว่า เอลซ่า ซึ่งเป็นพระราชธิดาในกษัตริย์บราแดนท์ ที่เสด็จสวรรคตโดยไม่มีรัชทายาทชาย ดังนั้น ณ แท่นบรรทมก่อนเสด็จสวรรคต กษัตริย์บราแดนท์ได้ให้ทุกคนที่ล้อมรอบอยู่ ณ ที่นั้นสาบานว่าจะจงรักภักดีต่อพระราชธิดา แต่ถึงกระนั้น ท่านเคานท์เทรามันท์ไม่ยอมรับพระราชธิดาเอลซ่าเป็นประมุข และเพื่อเป็นการรักษาคำมั่น ท่านเคานท์จึงจะแต่งงานกับพระราชธิดาเอลซ่า และขึ้นเป็นกษัตริย์เอง ทันใดนั้นเอง โลเฮ็นกรินได้ปรากฏตัวขึ้นและได้ช่วยเหลือพระราชธิดาเอลซ่า จากนั้นอัศวินหงส์ผู้นี้ได้แต่งงานกับพระราชธิดาเอลซ่า โดยก่อนที่เขาจะพาเธอเดินทางกลับนั้น เขาได้ให้เธอสัญญาว่าจะไม่ถามว่าเขามาจากไหน เขาได้เตือนเธอว่าเมื่อไรก็ตามที่เธอผิดคำมั่นนี้ เขาจะหายไปจากเธอตลอดกาล เมื่อลูก ๆ 2 คนโตขึ้น เธอเกิดสงสัยและได้เอ่ยถามขึ้น หงส์ที่พาโลเฮ็นกรินมาปรากฏตัวขึ้นอีกครั้งและได้พาเขากลับไป</doc>
