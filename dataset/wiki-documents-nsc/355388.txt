<doc id="355388" url="https://th.wikipedia.org/wiki?curid=355388" title="เหตุยิงกันในทูซอน พ.ศ. 2554">เหตุยิงกันในทูซอน พ.ศ. 2554 เหตุยิงกันในทูซอน เกิดขึ้นในวันที่ 8 มกราคม พ.ศ. 2554 โดยมีประชาชน 19 คนถูกยิง ระหว่างการพบปะกับสมาชิกรัฐสภาหญิง แกเบรียล กิฟฟอร์ดส์ บริเวณลานจอดรถของเซฟเวย์ ทางตอนเหนือของทูซอน รัฐแอริโซนา สหรัฐอเมริกา มีผู้เสียชีวิตจำนวน 6 คน รวมทั้งเด็กหญิงวัย 9 ขวบ ผู้ช่วยรัฐสภา และผู้พิพากษาศาลรัฐบาลกลาง จอห์น โรล ส่วนกิฟฟอร์ดส์ ซึ่งเป็นสมาชิกสภาผู้แทนราษฎรพรรคเดโมแครตจากเขตเลือกตั้งที่ 8 ของรัฐแอริโซนา ถูกยิงเข้าที่ศีรษะในระยะใกล้และมีอาการสาหัส โดยมีรายงานข่าวว่า เธอเป็นเป้าหมายของเหตุยิงกันดังกล่าว มีผู้ได้รับบาดเจ็บอยู่ระหว่าง 12 ถึง 18 คน ชายท้องถิ่นวัย 22 ปี นามว่า จาเรด ลี ลัฟเนอร์ ถูกจับกุมเนื่องจากต้องสงสัยว่ามีส่วนเกี่ยวข้องกับเหตุการณ์ดังกล่าว ตำรวจกำลังหาตัวผู้ร่วมลงมืออีกคนหนึ่ง ซึ่งกล่าวกันว่าเป็นชายในวัย 50 พนักงานอัยการของรัฐบาลกลางได้ยื่นฟ้องเขาจำนวน 5 ข้อหา รวมทั้งพยายามลอบสังหารสมาชิกรัฐสภา ซึ่งมีโทษสูงสุดถึงประหารชีวิต มีการค้นพบบันทึกลายมือของลัฟเนอร์ที่ระบุว่าเขาวางแผนที่จะลอบสังหารกิฟฟอร์ดส์ เหตุจูงใจสำหรับพฤติการณ์ดังกล่าวยังคงไม่แน่ชัด ขณะที่เขายังไม่ให้ความร่วมมือกับทางการและใช้สิทธิ์ที่จะไม่ให้การแก่พนักงานสืบสวนเหตุการณ์ เหตุการณ์. เหตุยิงกันดังกล่าวเกิดขึ้นในวันที่ 8 มกราคม พ.ศ. 2554 ประมาณ 10.10 น. ตามเขตเวลาภูเขา (UTC-7) สมาชิกสภาผู้แทนราษฎรจากรัฐแอริโซนา แกเบรียล กิฟฟอร์ดส์ ขณะพบปะกับประชาชนที่เรียกว่า "คองเกรสออนยัวร์คอร์เนอร์" ที่ห้างสรรพสินค้าเซฟเวย์ในทูซอน ตามการบอกเล่าของพยาน กิฟฟอร์ดส์ได้จัดเตรียมโต๊ะอยู่นอกห้างสรรพสินค้าเซฟเวย์ มีประชาชนราว 20-30 คน ห้อมล้อมตัวเธอ มือปืนได้ชักปืนที่อำพรางไว้ในเสื้อผ้าและยิงกิฟฟอร์ดส์ที่ศีรษะ ซึ่งตามรายงานระบุว่ากระสุนถูกยิงเข้าที่ศีรษะ จากระยะใกล้ทางด้านหลัง ก่อนที่เขาจะทำการยิงสุ่มอย่างชัดเจนเข้าใส่ประชาชนคนอื่น ๆ ที่อยู่โดยรอบ มีการรายงานว่า อาวุธปืนที่ใช้ก่อเหตุเป็นปืนพกกึ่งอัตโนมัติพาราเบลลัม กล็อก โมเดล 19 ขนาด 9×19 มม. พร้อมกับซองกระสุนเสริมพิเศษ 33 นัด ลูกจ้างซูเปอร์มาร์เก็ตที่อยู่ใกล้เคียงกล่าวว่าเขาได้ยิน "เสียงปืน 15-20 นัด" มือปืนยิงจนกระสุนหมดและหยุดเพื่อบรรจุกระสุนใหม่ หลังจากเขาได้วางซองกระสุนที่บรรจุกระสุนไว้แล้วจากกระเป๋าลงกับทางเท้า ผู้เห็นเหตุการณ์ที่ไม่ได้รับบาดเจ็บ แพทริเซีย ไมส์ช ได้เข้าขวางและปัดซองกระสุนที่บรรจุกระสุนแล้วหลุดจากมือของมือปืน ก่อนที่มือปืนจะถูกรวบตัวลงกับพื้นโดยพันเอกเกษียณวัย 74 ปี บิล แบดเจอร์ ผู้ซึ่งตัวเขาเองถูกยิง และถูกปล้ำจับตัวโดยไมส์ชและผู้เห็นเหตุการณ์ โรเจอร์ ซัลส์เกเบอร์ และโจเซฟ ซีมูดี การโทรแจ้ง 911 ครั้งแรกมีขึ้นเมื่อเวลา 10.11 น. ผู้พิพากษาศาลรัฐบาลกลางและผู้ช่วยรัฐสภาของกิฟฟอร์ดส์ ตลอดจนผู้อำนวยการการลงพื้นที่ชุมชน กาเบ ซิมเมอร์แมน รวมอยู่ในกลุ่มผู้เสียชีวิตด้วย รวมแล้วมีผู้เสียชีวิตจำนวน 6 คน มีเหยื่ออีกอย่างน้อยสองคนที่ได้รับบาดเจ็บจากการถูกยิงได้นำส่งตัวไปรักษายังศูนย์การแพทย์ตะวันตกเฉียงเหนือ เด็กหญิงวัย 9 ขวบ คริสตินา เทย์เลอร์ กรีน ได้รับการประกาศว่าเสียชีวิตที่โรงพยาบาล อีกสี่คนได้รับการระบุว่ามีอาการสาหัส นายอำเภอพิมาเคาน์ตี เดฟ อัลเพิร์ต กล่าวว่า ขณะนี้กำลังตรวจสอบความเป็นไปได้ที่เสาะหาผู้ต้องสงสัยรายอื่น แต่ไม่ได้ให้ข้อมูลที่เจาะจง เขายังกล่าวอีกว่า ขณะนี้มีการตรวจสอบ "วัตถุต้องสงสัย" ที่สำนักงานเลือกตั้งท้องถิ่น ผลการตรวจสอบว่าภายในไม่ใช่ระเบิดสถานะของกิฟฟอร์ดส์ สถานะของกิฟฟอร์ดส์. ในช่วงแรก หลายสำนักข่าวได้รายงานว่ากิฟฟอร์ดถูกยิงเสียชีวิต แต่ได้มีแถลงการณ์ในเวลาต่อมาว่ากิฟฟอร์ดส์ยังอยู่ในอาการสาหัส เธอรอดชีวิตและได้รับการผ่าตัดฉุกเฉิน ตามข้อมูลของ ดร.ปีเตอร์ รี จากศูนย์การแพทย์มหาวิทยาลัยในทูซอน กระสุนนัดดังกล่าว "ผ่านตลอด" กะโหลกศีรษะและสมองของเธอ โดยเข้าและออกทางอีกด้านหนึ่งของศีรษะ ขณะนี้ กิฟฟอร์ดส์กำลังได้รับเวชบำบัดวิกฤต โดยยังไม่รู้สึกตัว</doc>
