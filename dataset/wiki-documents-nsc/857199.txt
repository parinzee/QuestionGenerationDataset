<doc id="857199" url="https://th.wikipedia.org/wiki?curid=857199" title="เจ้าหญิงมูนา อัลฮุซัยน์">เจ้าหญิงมูนา อัลฮุซัยน์ เจ้าหญิงมูนา อัลฮุซัยน์ () มีพระนามเดิมว่า แอนทัวเนตต์ แอวริล การ์ดิเนอร์ (; 25 เมษายน พ.ศ. 2484) เป็นสุภาพสตรีชาวสหราชอาณาจักร อดีตพระชายาลำดับที่สองในสมเด็จพระราชาธิบดีฮุซัยน์ และเป็นพระราชชนนีในสมเด็จพระราชาธิบดีอับดุลลอฮ์ที่ 2พระประวัติ พระประวัติ. เจ้าหญิงมูนามีพระนามเดิมว่า แอนทัวเนตต์ แอวริล การ์ดิเนอร์ เป็นธิดาของวอลเตอร์ เพอร์ซี การ์ดิเนอร์ (Walter Percy Gardiner) กับดอริส อีลิซาเบท ซัตตัน (Doris Elizabeth Sutton) พระชนกเป็นนายทหารระดับสูงของสหราชอาณาจักรประจำการอยู่ลองมาร์สตัน (Long Marston) ในมณฑลวอริกเชอร์ (Warwickshire) ช่วงปี ค.ศ. 1960 พระองค์เข้ารับการศึกษาเบื้องต้นที่โรงเรียนบอร์น (Bourne School) กัวลาลัมเปอร์ ประเทศมาเลเซีย ซึ่งได้รับการดูแลจากกองบริการการศึกษาของครอบครัวชาวสหราชอาณาจักร (British Families Education Service) ที่จะดูแลแลการศึกษาของบุตรหลานชาวสหราชอาณาจักรในโพ้นทะเล ภายหลังเมื่อสหราชอาณาจักรถอนตัวจากมลายา โรงเรียนก็ปิดตัวลงอภิเษกสมรส อภิเษกสมรส. เจ้าหญิงมูนามีพระปฏิสันถารกับสมเด็จพระราชาธิบดีฮุซัยน์แห่งจอร์แดนครั้งแรกเมื่อคราวที่พระองค์ทรงงานเป็นผู้ช่วยเลขานุการของกองภาพยนตร์เรื่อง ลอเรนซ์แห่งอาราเบีย ที่สมเด็จพระราชาธิบดีฮุซัยน์ทรงอนุญาตให้ใช้กองกำลังทหารส่วนพระองค์มาร่วมแสดง และบางครั้งพระองค์ก็เสด็จเยี่ยมเพื่อทอดพระเนตรความคืบหน้าในการผลิตภาพยนตร์นี้ บางแห่งก็ว่าสมเด็จพระราชาธิบดีฮุซัยน์พบกับพระองค์เมื่อคราที่วอลเตอร์ พระชนกมาเป็นที่ปรึกษาด้านการทหารในจอร์แดน ทั้งสองได้ทำการอภิเษกสมรสเมื่อวันที่ 25 พฤษภาคม พ.ศ. 2504 ณ อัมมาน ประเทศจอร์แดน ทั้งนี้พระองค์ได้เข้ารีตศาสนาอิสลามตามรัฐธรรมนูญจอร์แดนว่าด้วยการสืบราชสันตติวงศ์ที่องค์รัชทายาทต้องมีพระชนกและพระชนนีเป็นมุสลิมทั้งสองฝ่าย และทรงใช้พระนามว่า "มูนา" () พระองค์ประสูติการพระราชโอรส-ธิดา 4 พระองค์ได้แก่1. สมเด็จพระราชาธิบดีอับดุลลอฮ์ที่ 2 (30 มกราคม พ.ศ. 2505) 2. เจ้าชายฟัยศ็อล บินฮุซัยน์ (11 ตุลาคม พ.ศ. 2506) 3. เจ้าหญิงอะอิชะฮ์ บินต์ฮุซัยน์ (23 เมษายน พ.ศ. 2511) 4. เจ้าหญิงซัยน์ บินต์ฮุซัยน์ (23 เมษายน พ.ศ. 2511) แต่ต่อมาสมเด็จพระราชาธิบดีฮุซัยน์ทรงหย่ากับพระองค์เมื่อวันที่ 21 ธันวาคม พ.ศ. 2515 พระองค์จึงมีพระอิสริยยศเป็น เจ้าหญิงมูนาแห่งจอร์แดน และยังคงประทับอยู่ในประเทศจอร์แดนเพื่อปฏิบัติพระกรณียกิจพระกรณียกิจ พระกรณียกิจ. เจ้าหญิงมูนาทรงให้การอุปถัมภ์ดูแลกิจการพยาบาลนจอร์แดน ทรงจัดตั้งกองทุนเพื่อการศึกษาพยาบาลในพระอุปถัมภ์เจ้าหญิงมูนา (Princess Muna Scholarship Fund for Nursing) และในปี พ.ศ. 2505 ทรงก่อตั้งวิทยาลัยการพยาบาลเจ้าหญิงมูนา (Princess Muna College of Nursing) ที่ปัจจุบันเปลี่ยนชื่อเป็น วิทยาลัยการพยาบาลและวิชาชีพสุขภาพเจ้าหญิงมูนา (Princess Muna College of Nursing and Allied Health Professions)</doc>
