<doc id="143122" url="https://th.wikipedia.org/wiki?curid=143122" title="โอเค เบตง">โอเค เบตง โอเค เบตง () เป็นภาพยนตร์ไทยที่ออกฉายในปี พ.ศ. 2546 กำกับโดยนนทรีย์ นิมิบุตร และอำนวยการสร้างโดยดวงกมล ลิ่มเจริญ เรื่องราวเกี่ยวกับชีวิตความเป็นอยู่ของชาวไทยพุทธ ที่ใช้ชีวิตอย่างสงบสุขอยู่ร่วมกับวัฒนธรรมชาวไทยมุสลิม ในอำเภอเบตง จังหวัดยะลา ท่ามกลางความรุนแรงที่เริ่มเกิดขึ้นพร้อมกับความไม่สงบในชายแดนภาคใต้ของประเทศไทยเรื่องย่อ เรื่องย่อ. ธรรม (ภูวฤทธิ์) อยู่บวชอยู่ที่วัดป่า และศึกษาพระธรรมมาตั้งแต่อายุ 5 ขวบ หลังจากพ่อแม่เสียชีวิต วันหนึ่ง จันทร์ พี่สาวเพียงคนเดียวของธรรม เสียชีวิตอย่างกะทันหันเนื่องจากเหตุการณ์ระเบิดที่สถานีรถไฟ ธรรมต้องลาสิกขาบทออกมาเพื่อดูแล มารีอา (ด.ญ.สรัญญ่า) ลูกกำพร้าของพี่สาวที่เกิดจาก กาเซ็ม สามีชาวมุสลิม เขาต้องพบกับความยากลำบากในการปรับตัว จากเดิมที่ใช้ชีวิตทางธรรมอย่างเรียบง่ายเพื่อศึกษาพระพุทธศาสนา กลับต้องมาใช้ชีวิตทางโลก อยู่ท่ามกลางความแปลกใหม่ มีสิ่งยั่วยวนมากมาย โดยได้รับความช่วยเหลือจาก หลิน (จีรนันท์) หญิงสาวที่อาศัยอยู่ตรงข้ามร้านเสริมสวยของจันทร์ และ เฟิร์น (สรวงสุดา) นักร้องสาวคาเฟ่ เพื่อนสนิทของจันทร์ ธรรมต้องพบความสับสนครั้งใหญ่ในชีวิต เมื่อพบว่าตัวเองมีความรู้สึกดีๆ กับ หลิน แต่แท้ที่จริงเธอเป็นคนรักของ ฟารุก (อรรถพร) มุสลิมหัวก้าวหน้า หนึ่งในผู้นำขบวนการแบ่งแยกดินแดน ซึ่งถูกทางการไทยกล่าวหาว่าเป็นผู้อยู่เบื้องหลังการระเบิดที่ทำให้พี่สาวของธรรมเสียชีวิต หลินตัดสินใจเปลี่ยนไปนับถือศาสนาอิสลาม เพื่ออยู่เคียงข้างชายที่เธอรัก ขณะเดียวกันธรรมก็ต้องแยกจากมารีอา เมื่อกาเซ็ม พ่อแท้ๆ รับเธอไปอยู่ด้วยที่ประเทศมาเลเซีย ด้วยความผิดหวังในความรัก ธรรมต้องตกอยู่ภายใต้อำนาจของอบายมุข แต่ที่สุดแล้วเขาก็ได้เรียนรู้ที่จะปรับตัว มีชีวิตอยู่อย่างมีสติ และดำเนินชีวิตต่อไปข้างหน้าเพลงประกอบภาพยนตร์เพลงประกอบภาพยนตร์. - เพลง มาทำไม ขับร้องโดย ธงไชย แมคอินไตย์ และจินตหรา พูนลาภ - เพลง กราบเท้าย่าโม ขับร้องโดย สุนารี ราชสีมา - เพลง I Love You โดย ชาติชาย พงษ์ประภาพันธ์ - เพลง โอเคอินเดีย โดย ชาติชาย พงษ์ประภาพันธ์ ขับร้องโดย Spices of India - เพลง โดเรมี ขับร้องโดย พรชิตา ณ สงขลา - เพลง เบตง คาเฟ่ โดย คงเดช จาตุรันต์รัศมี/ชาติชาย พงษ์ประภาพันธ์ ขับร้องโดย เนตรนภา หาญโรจนวุฒิ - เพลง จงเป็นสุขเป็นสุขเถิด ขับร้องโดย จีรนันท์ มะโนแจ่มเกี่ยวกับภาพยนตร์เกี่ยวกับภาพยนตร์. - ภาพยนตร์ถ่ายทำที่อำเภอเบตง จังหวัดยะลา และจังหวัดสระบุรี - ฉากระเบิดที่สถานีรถไฟ เกิดขึ้นภายหลังเหตุการณ์ระเบิดสถานีรถไฟชุมทางหาดใหญ่ เมื่อเดือนเมษายน พ.ศ. 2544 - ภาพยนตร์เรื่องนี้ไม่มีโอกาสได้ฉายในโรงภาพยนตร์ที่อำเภอเบตง ซึ่งเป็นสถานที่ถ่ายทำ เพราะที่นั่นไม่มีโรงภาพยนตร์ โรงภาพยนตร์เพียงโรงเดียวที่นั่นปิดตัวไปตั้งแต่ พ.ศ. 2539</doc>
