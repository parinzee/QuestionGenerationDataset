<doc id="369907" url="https://th.wikipedia.org/wiki?curid=369907" title="ฟ่าน ปิงปิง">ฟ่าน ปิงปิง ฟ่าน ปิงปิง () เป็นนักแสดงและนักร้องชาวจีน มีชื่อเล่นว่า ปิงปิง และ เป่าเปา เกิดวันที่ 16 กันยายน ค.ศ. 1981 ที่เมืองชิงเต่า มณฑลซานตง ประเทศจีน ฟ่าน ปิงปิงจบการศึกษาจากสถาบันสอนการแสดงเซี่ยจิ้นเหิงทง จากเซี่ยงไฮ้ เข้าสู่แวดวงบันเทิงในปี ค.ศ. 1996 และมีชื่อเสียงมาจากการรับบท "จินสั่ว" สาวใช้ผู้ซื่อสัตย์ของ "จื่อเวย" ในซีรีส์ของไต้หวันชุด Princess Pearl หรือที่รู้จักกันดีในชื่อ องค์หญิงกำมะลอ ซึ่งถือได้ว่าเป็นบทสมบทบาท ที่ต้องแสดงคู่กับนักแสดงนำคือ เจ้าเวย และหลิน ซินหยู จากนั้นเธอได้รับบทบทเด่นในภาพยนตร์เรื่อง The Lion Roars ในปี ค.ศ. 2002 ซึ่งถือได้ว่าเป็นบทเด่นขึ้นมา โดยมีนักแสดงนำเป็นนักแสดงที่มีชื่อเสียง คือ กู่ เทียนเล่อ และจาง ป๋อจือ และ Twins Effect 2 ในปีถัดมา ในปี ค.ศ. 2006 จากภาพยนตร์เรื่อง Lost in Beijing ที่เธอเป็นนักแสดงนำ ประสบความสำเร็จอย่างยิ่ง แต่ว่าภาพยนตร์เรื่องนี้ก็มีเสียงวิพากษ์วิจารณ์ตามมากมายและถูกห้ามฉายในประเทศจีนอีกด้วย ในขณะที่ผลงานเพลง เธอได้ร้องเพลงประกอบซีรีส์ที่แสดงหลายเรื่อง และได้ออกอัลบั้มชุด "กังกังไคสื่อ" ออกมาวางแผงไม่ถึงสัปดาห์ก็ขึ้นชาร์จอันดับต้น ๆ ในต้นปี ค.ศ. 2011 มีการจัดอันดับรายได้ของนักแสดงจีน (รวมทั้ง 3 ประเทศ ได้แก่ จีน, ไต้หวัน และฮ่องกง) ที่อายุต่ำกว่า 30 ปี ปรากฏว่า ฟ่าน ปิงปิง เป็นผู้ทำรายได้เป็นอันดับที่ 1 ซึ่งในปี ค.ศ. 2010 เธอทำเงินไปได้ถึง 62.5 ล้านหยวน (ประมาณ 284 ล้านบาท) โดยแบ่งเป็นค่าตัวจากงานแสดง 6 ล้านหยวน, รายได้จากการเป็นพรีเซนเตอร์โฆษณาสินค้า 32.5 ล้านหยวน และค่าตัวในการออกงานอีเวนต์ต่าง ๆ อีก 24 ล้านหยวน นอกจากนี้แล้ว เธอยังได้ร่วมแสดงใน X-men ภาพยนตร์แอ๊คชั่นซูเปอร์ฮีโร่สัญชาติฮอลลีวู้ดของมาร์เวลคอมิกส์ ภาคต่อของ X-men และX-men 2 ออกฉายในปี ค.ศ. 2013 แต่บทบาทของเธอจะเข้าฉายเฉพาะในประเทศจีนเท่านั้น ในกลางปี ค.ศ. 2015 ฟ่าน ปิงปิง ได้เป็นนักแสดงหญิงที่ทำรายได้สูงสุดในโลกเป็นอันดับที่ 4 โดยทำรายได้ไปทั้งสิ้น 21 ล้านเหรียญสหรัฐ (ประมาณ 749 ล้านบาท) และนับเป็นนักแสดงหญิงเพียงคนเดียวที่มิใช่ชาวตะวันตกที่ติดอันดับการแสดงภาพยนตร์ละครโทรทัศน์</doc>
