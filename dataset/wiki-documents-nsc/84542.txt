<doc id="84542" url="https://th.wikipedia.org/wiki?curid=84542" title="อื่น ๆ อีกมากมาย">อื่น ๆ อีกมากมาย อื่น ๆ อีกมากมาย เป็นสตูดิโออัลบั้มชุดที่ 2 ของ เฉลียง ออกวางแผงครั้งแรกเมื่อปี พ.ศ. 2529 กับ ครีเอเทีย อาร์ติสต์ ซึ่งที่มาของอัลบั้มชุดนี้เกิดจากการที่ ศุ บุญเลี้ยง หนึ่งในสมาชิกของวงได้ฟังเพลง เที่ยวละไม จากอัลบั้มชุดแรก ปรากฏการณ์ฝน เกิดชอบใจจึงติดต่อ ประภาส ชลศรานนท์ ว่าขอนำเพลงนี้มาร้องในอัลบั้มเดี่ยวของตัวเอง ซึ่งประภาสก็ตกลงแต่พอทำดนตรีแล้ว ประภาสกลับเห็นว่ายังใช้ไม่ได้จึงติดต่อ เจี๊ยบ-วัชระ ปานเอี่ยม และดี้-นิติพงษ์ ห่อนาค สองสมาชิกจากเฉลียงยุคแรกให้กลับมาทำงานเพลงอีกครั้ง ต่อมาประภาสได้ชักชวนแต๋ง-ภูษิต ไล้ทอง และเกี๊ยง-เกียรติศักดิ์ เวทีวุฒาจารย์ เข้ามาร่วมวง ทำให้วงเฉลียงยุคที่ 2 มีสมาชิกครบ 5 คน เพลงในอัมบั้มที่ทำเป็นมิวสิควีดีโอ ได้แก่ กล้วยไข่, เข้าใจ, เที่ยวละไม และ อื่น ๆ อีกมากมาย กำกับมิวสิควีดีโอโดย จิระ มะลิกุล โดยมิวสิควีดีโอเพลง เข้าใจ ถ่ายทำที่หอศิลป์เจ้าฟ้า โดยมีแต๋ง ภูษิต เป็นพระเอก เมื่ออัลบั้มนี้ได้ออกวางแผงก็ขายดิบขายดีอย่างล้นหลาม ส่งผลให้สามารถติดอันดับ 3 ของนิตยสารวัยฝัน จากการจัดอันดับ 10 อัลบั้มเพลงเด่นในปี พ.ศ. 2529 และในวันแจกโปสเตอร์อัลบั้มชุดนี้ มีแฟนเพลงมารอรับกันที่หน้าบริษัท ครีเอเทีย อาร์ติสต์ กันนับ ๆ หลายพันคน จนกระทั่งต้องปิดซอยแจกโปสเตอร์ และวงเฉลียงยังเป็นวงแรกของไทยที่จัดคอนเสิร์ตเปิด-ปิดอัลบั้ม ในชื่อ คอนเสิร์ตปิดอัลบั้ม อื่น ๆ อีกมากมาย อีกด้วยรายชื่อเพลงรายชื่อเพลง. - เพลงทั้งหมดแต่งคำร้อง-ทำนองโดย ประภาส ชลศรานนท์ ยกเว้นเพลง เข้าใจ ที่แต่งคำร้อง-ทำนองโดย นิติพงษ์ ห่อนาค ที่แต่งไว้เมื่อปี พ.ศ. 2523 ซึ่งเป็นผลงานทางด้านการเขียนเพลงครั้งแรกของนิติพงษ์</doc>
