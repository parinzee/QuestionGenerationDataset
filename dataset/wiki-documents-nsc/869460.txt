<doc id="869460" url="https://th.wikipedia.org/wiki?curid=869460" title="คิงกิโดรา">คิงกิโดรา คิงกิโดรา (; ; Kingu Gidora) เป็นสัตว์ประหลาดหรือไคจูตัวหนึ่งที่ปรากฏกายในภาพยนตร์ซีรีส์ก็อตซิลลา คิงกิโดรามีชื่อเรียกอย่างสั้น ๆ ในประเทศแถบตะวันตกว่า กิดรา (Ghidrah) คิงกิโดรา เป็นมังกรประเภทมังกรยุโรป มีจุดเด่น คือ มีสามหัว มีปีกคล้ายค้างคาวขนาดใหญ่ มีเกล็ดตามลำตัวสีทอง มีขาสองขา ไม่มีขาหน้าคล้ายไวเวิร์น มีหางสองหาง จัดเป็นคู่ปรับตัวฉกาจตัวหนึ่งของก็อตซิลลา กำเนิดมาจากมนุษย์ดาวคิระส่งมายังโลกมนุษย์เพื่อทำลายล้างโลก แต่ก็ถูกขัดขวางโดยก็อตซิลลา ในภาพยนตร์เรื่อง Ghidorah, the Three-Headed Monster ในปี ค.ศ. 1964 โดยโตโฮ และปรากฏตัวตามมาอีกหลายภาคตั้งแต่ยุคโชวะ จนถึงยุคเฮเซ รวมถึงการเป็นไซบอร์กหรือหุ่นยนต์ใน Godzilla vs. King Ghidorah ในปี ค.ศ. 1991 คิงกิโดรา บินด้วยความเร็ว 3 มัค มีอาวุธที่ร้ายกาจคือ ลำแสงที่ปล่อยจากปาก, ปีกที่กระพือสร้างพายุ รวมถึงลำคอที่ยาวใช้รัดลำตัวคู่ต่อสู้ ในตอนแรกที่คิงกิโดราถูกปล่อยสู่สาธารณะ ได้ถูกวิจารณ์ว่าเป็นการออกแบบโดยมีที่มาจากความหวาดกลัวการคุกคามโดยอาวุธนิวเคลียร์จากจีน แต่ทว่า ผู้กำกับ อิชิโระ ฮนดะ ได้ปฏิเสธและกล่าวว่า มันไม่ได้มีความเกี่ยวข้องกัน เพียงแต่คิงกิโดราเป็นภาพลักษณ์ที่ทันสมัยของยะมะตะ โนะ โอะโระชิ (八岐の大蛇; Yamata no Orochi) มังกรในเทพปกรณัมของญี่ปุ่น นอกจากนี้แล้ว คิงกิโดรา ยังจะเป็นหนึ่งในไคจูที่ปรากฏบทบาทในก็อตซิลลาฉบับฮอลลีวูดของวอร์เนอร์บราเธอส์ ที่มีกำหนดเข้าฉายในปี ค.ศ. 2019 อันเป็นภาคต่อของ Godzilla ในปี ค.ศ. 2014 โดยมีการกล่าวอ้างถึงในตอนท้ายของ ในปี ค.ศ. 2017 ร่วมกับมอธรา และโรดอน</doc>
