<doc id="49121" url="https://th.wikipedia.org/wiki?curid=49121" title="สดศรี สัตยธรรม">สดศรี สัตยธรรม นางสดศรี สัตยธรรม อดีตกรรมการการเลือกตั้ง รับผิดชอบงานด้านกิจการพรรคการเมือง อดีตผู้พิพากษาหัวหน้าคณะในศาลฎีกา เกิดเมื่อวันที่ 20 กรกฎาคม พ.ศ. 2489 ที่ย่านตลาดพลู จังหวัดธนบุรี เป็นบุตรสาวคนที่ 12 ของ นพ.ขุนเจริญเวชธรรม หรือ เจริญ สัตยธรรม และนางปราณี ตุลยพานิช มีพี่น้องทั้งหมด 14 คน ปัจจุบันพี่น้องส่วนใหญ่ลงหลักปักฐานที่สหรัฐอเมริกาประวัติ ประวัติ. จบนิติศาสตรบัณฑิต จาก คณะนิติศาสตร์ จุฬาลงกรณ์มหาวิทยาลัย และนิติศาสตรมหาบัณฑิต จาก มหาวิทยาลัยธรรมศาสตร์ เนติบัณฑิต จากสำนักอบรมศึกษากฎหมายแห่งเนติบัณฑิตยสภา เคยเป็นรองอธิบดีผู้พิพากษาศาลเยาวชนและครอบครัวกลาง ประธานแผนกคดีเยาวชนและครอบครัวในศาลอุทธรณ์ภาค 9 ผู้พิพากษาศาลฎีกา ผู้พิพากษาหัวหน้าคณะในศาลฎีกา ผู้พิพากษาพิจารณาคดีชำนัญพิเศษแผนกคดีปกครองของศาลฎีกา เคยได้รับการแต่งตั้งจากประธานศาลฎีกา ให้เป็นผู้พิพากษาพิจารณาคดีตามข้อตกลงเกี่ยวกับการพิจารณาและวินิจฉัยสิทธิ สมัครรับเลือกตั้ง คุณสมบัติ และลักษณะต้องห้ามมิให้ใช้สิทธิสมัครรับเลือกตั้งของผู้สมัครรับเลือกตั้ง ส.ส. และ ส.ว. ในปี พ.ศ. 2547 และ พ.ศ. 2549 ได้รับแต่งตั้งเป็นสมาชิกสภาร่างรัฐธรรมนูญ พ.ศ. 2550 ในวัยเด็ก นางสดศรีเคยฝันอยากจะเป็นแอร์โฮสเตส ขณะเรียนอยู่คณะนิติศาสตร์ จุฬาลงกรณ์มหาวิทยาลัย ได้รับเลือกให้เป็นดาวคณะ และได้มีโอกาสรำไทยในงานกิจกรรมอยู่เป็นระยะ ๆ ก่อนจะมาทำงานด้านกฎหมาย เคยทำงานเป็นพนักงานรับฝาก-ถอน ที่เคาน์เตอร์ในธนาคารมาก่อนราว 2 เดือน ก่อนจะย้ายมาทำงานทางด้านกฎหมาย หลังจากสอบเข้าเรียนปริญญาโทที่มหาวิทยาลัยธรรมศาสตร์ได้ เนื่องจากเจ้าตัวอ้างว่าไม่ถนัด ชีวิตส่วนตัว สมรสกับ นายอรุณ น้าประเสริฐ สามีซึ่งเป็นผู้พิพากษาเหมือนกัน ที่พบเจอกันที่จังหวัดนครราชสีมา ระหว่างย้ายไปรับหน้าที่ที่นั่น เมื่ออายุ 29 ปี และมีบุตรทันที โดยขณะตั้งครรภ์มีอาการครรภ์เป็นพิษอย่างรุนแรง มีบุตรสาวเพียงคนเดียว คือ นางสาวกอนณา สัตยธรรม ในต้นปี พ.ศ. 2551 นางสดศรีถูกเว็บไซต์ไฮ-ทักษิณ.เน็ท ซึ่งเป็นเว็บไซต์สนับสนุน พ.ต.ท.ทักษิณ ชินวัตร โจมตีกล่าวหาอย่างรุนแรง และกล่าวหาว่า น.ส.กอนณา ถูกขอตัวจาก พลเอกสนธิ บุญยรัตกลิน รองนายกรัฐมนตรีให้ไปช่วยงานราชการที่ทำเนียบรัฐบาล แต่นางสดศรีได้อออกมาปฏิเสธว่าไม่เป็นความจริงเครื่องราชอิสริยาภรณ์เครื่องราชอิสริยาภรณ์. - พ.ศ. 2540 - เครื่องราชอิสริยาภรณ์อันเป็นที่เชิดชูยิ่งช้างเผือก ชั้นมหาประมาภรณ์ช้างเผือก (ม.ป.ช.) - พ.ศ. 2535 - เครื่องราชอิสริยาภรณ์อันมีเกียรติยศยิ่งมงกุฎไทย ชั้นมหาวชิรมงกุฏ (ม.ว.ม.)</doc>
