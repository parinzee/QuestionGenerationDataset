<doc id="275783" url="https://th.wikipedia.org/wiki?curid=275783" title="มิเชล เมเยอร์">มิเชล เมเยอร์ มิเชล เมเยอร์ () เกิดเมื่อวันที่ 12 มกราคม ค.ศ. 1942 เป็นศาสตราจารย์ชาวสวิตเซอร์แลนด์ ประจำคณะดาราศาสตร์ มหาวิทยาลัยเจนีวา ปี ค.ศ. 1995 เขาได้ร่วมงานกับ ดิดิเยร์ เควลอซ ค้นพบดาวเคราะห์นอกระบบ 51 Pegasi b โคจรรอบดาวฤกษ์คล้ายดวงอาทิตย์ คือ 51 เพกาซี เมเยอร์สำเร็จการศึกษาด้านฟิสิกส์จากมหาวิทยาลัยโลซานน์ และสำเร็จปริญญาเอกด้านดาราศาสตร์ ในปี ค.ศ. 1971 พร้อมการทำงานที่หอดูดาวเจนีวา เขายังได้ทำงานในหอดูดาวสำคัญหลายแห่ง เช่น หอสังเกตการณ์ดาราศาสตร์ที่เคมบริดจ์, หอดูดาวท้องฟ้าซีกใต้แห่งยุโรป ที่ประเทศชิลี และหอดูดาวที่ฮาวาย นับถึงปี ค.ศ. 1998 เขาได้ร่วมเขียนบทความวิจัยทางวิทยาศาสตร์มากกว่า 200 ชิ้น ระหว่าง ค.ศ. 1989-1992 เขาได้ร่วมงานวิจัยทางวิทยาศาสตร์กับ ESO ระหว่าง ค.ศ. 1988-1991 เขาได้ร่วมในการศึกษาวิจัยโครงสร้างของจักรวาลกับสหพันธ์ดาราศาสตร์สากล และจาก ค.ศ. 1990-1993 เขาได้เข้าร่วมในสมาคมดาราศาสตร์และฟิสิกส์ดาราศาสตร์แห่งสวิส (Swiss Society for Astrophysics and Astronomy) เดือนสิงหาคม ค.ศ. 1998 เมเยอร์ได้รับรางวัล Marcel Benoist Prize สำหรับผลงานอันโดดเด่นที่ส่งผลต่อมนุษยชาติ ปี ค.ศ. 2000 เขาได้รับรางวัล Balzan Prize ต่อมา ค.ศ. 2004 เขาได้รับเหรียญรางวัลอัลเบิร์ต ไอน์สไตน์ และ ค.ศ. 2005 เขาได้รับรางวัลชอว์ สาขาดาราศาสตร์ หลังจากการค้นพบดาวเคราะห์นอกระบบดวงแรกรอบดาว 51 เพกาซี เมเยอร์และทีมงานของเขาก็ได้ค้นพบดาวเคราะห์นอกระบบดวงอื่นอีกเป็นจำนวนมาก ปี ค.ศ. 2003 เครื่องมือตรวจจับดาวเคราะห์ชิ้นล่าสุดของเขาคือ HARPS ได้เริ่มเปิดใช้งาน และสร้างผลงานการค้นพบจำนวนมาก ค.ศ. 2007 เมเยอร์เป็นหนึ่งในทีมนักวิทยาศาสตร์ชาวยุโรป 11 คนจากหอดูดาวท้องฟ้าซีกใต้แห่งยุโรป ที่ลาซีญา ประเทศชิลี ค้นพบ Gliese 581 c ดาวเคราะห์นอกระบบดวงแรกที่อยู่ในเขตอาศัยได้ ค.ศ. 2009 เมเยอร์และทีมของเขาค้นพบดาวเคราะห์นอกระบบที่มีมวลน้อยที่สุดโคจรรอบดาวฤกษ์ในแถบลำดับหลัก คือ Gliese 581 e</doc>
