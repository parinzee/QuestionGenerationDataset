<doc id="625862" url="https://th.wikipedia.org/wiki?curid=625862" title="พระเจ้าเมืองแพร่">พระเจ้าเมืองแพร่ พระเจ้าเมืองแพร่ (ไม่ปรากฏ - พ.ศ. 2215) เป็นกษัตริย์แคว้นล้านนาเชียงใหม่ องค์ที่ 9 ตั้งแต่พม่าครอบครองล้านนา ทรงเป็นเจ้าเมืองแพร่พระองค์เดียวที่มาปกครองล้านนา พระเจ้าเมืองแพร่มีพระนามเดิมว่าอย่างไรไม่ปรากฏหลักฐาน แต่มีนักประวัติศาสาตร์ท้องถิ่นระบุพระนามเดิมของพระองค์ว่า มังแรลักจ่อ หรือ มังแรลักกยอ โดยชาวเมืองขนานพระนามพระองค์ว่า เจ้าเมืองแพร่ เนื่องจากพระองค์เคยเป็นเจ้าผู้ครองนครแพร่มาก่อน ในปีพ.ศ. 2210 พระเจ้าเมืองแพร่ถูกปลดออกจากตำแหน่งพระเจ้าเชียงใหม่ และถูกเนเทศไปอยู่เมืองยาง (ปัจจุบันคือโมยิน รัฐกะฉิ่น ประเทศพม่า) เนื่องจากมีรายงานว่าพระองค์เอาใจออกห่างจากกษัตริย์พม่า และมีการสอบสวนพบว่ามีมูลความจริง อีก 5 ปีต่อมากษัตริย์พม่าจึงส่งพระมหาอุปราชอึ้งแซะมาครองเชียงใหม่ ส่วนพระเจ้าเมืองแพร่ยังคงได้รับการต้อนรับเป็นอย่างดีจากเจ้าฟ้าเมืองยางซึ่งยังคงยกย่องว่าพระองค์อยู่ในฐานะพระเจ้าเชียงใหม่ แม้การดำรงตำแหน่งพระเจ้าเชียงใหม่จะสิ้นสุดในปีพ.ศ. 2210 แต่ยังคงยศศักดิ์เป็นพระเจ้าเมืองแพร่จนกระทั่งสวรรคตในปีพ.ศ.2215 ที่เมืองยาง พระเจ้าเมืองแพร่ครองเชียงใหม่ตั้งแต่ พ.ศ. 2202 - พ.ศ. 2210 และครองในนามอีก 5 ปีถึง พ.ศ. 2215 รวมระยะเวลาได้ 13 ปี ก็สวรรคตที่เมืองยาง พระเจ้าอึ้งแซะจึงได้ปกครองแคว้นล้านนาต่อมา</doc>
