<doc id="757662" url="https://th.wikipedia.org/wiki?curid=757662" title="แมเดลิน อาลไบรต์">แมเดลิน อาลไบรต์ แมเดลิน ยานา คอร์เบล อาลไบรต์ () หรือชื่อเกิดคือ มารี ยานา กอร์เบ-ลอวา () เป็นนักการเมืองและนักการทูตชาวอเมริกัน เป็นสตรีคนแรกที่ได้ดำรงตำแหน่งรัฐมนตรีว่าการกระทรวงการต่างประเทศสหรัฐอเมริกา เธอถูกเสนอชื่อโดยประธานาธิบดี บิล คลินตัน ในวันที่ 5 ธันวาคม 1996 และได้รับการรับรองจากวุฒิสภาด้วยมติเอกฉันท์ 99–0 ต่อมาในปี 2012 เธอยังได้รับมอบเหรียญอิสรภาพประธานาธิบดีจากบารัก โอบามา และดำรงตำแหน่งเป็นผู้อำนวยการสำนักงานคณะกรรมการความสัมพันธ์ระหว่างประเทศ เธอยังสามารถพูดภาษาอังกฤษ, ฝรั่งเศส, รัสเซีย และ เช็ก ได้อย่างคล่องแคล่ว เธอเกิดในเขตสมีชอฟของกรุงปราก ประเทศเชโกสโลวาเกีย ในครอบครัวที่มีบิดาเป็นนักการทูต ในช่วงที่เธอเกิดออกมานั้น เป็นช่วงที่เชโกสโลวาเกียมีสถานะเป็นรัฐเอกราชสั้นๆราว 20 ปีหลังได้รับเอกราชจากจักรวรรดิออสเตรีย-ฮังการีหลังสิ้นสุดสงครามโลกครั้งที่หนึ่ง ต่อมาเมื่อสงครามโลกครั้งที่สองอุบัติขึ้น นาซีเยอรมนีเข้ายึดครองเชโกสโลวาเกียและได้สั่งเนรเทศครอบครัวของเธอเนื่องจากบิดามีความสัมพันธ์กับผู้นำฝ่ายเสรีคนสำคัญของเชโกสโลวาเกีย ครอบครัวของเธออพยพไปยังลอนดอน สหราชอาณาจักร ในฐานะผู้ลี้ภัย และบิดาเข้าทำงานในรัฐบาลพลัดถิ่นแห่งเชโกสโลวาเกีย ภายหลังสงครามสิ้นสุด ครอบครัวของเธอก็ย้ายกลับไปยังปราก ต่อมาเมื่อบิดาของเธอได้เป็นทูตเชโกสโลวาเกียประจำยูโกสลาเวีย ครอบครัวของเธอก็ต้องย้ายไปยังกรุงเบลเกรด แต่เนื่องด้วยยูโกสลาเวียถูกปกครองด้วยระบอบคอมมิวนิสต์ ทำให้บิดาของเธอเกรงว่าหากส่งเธอเข้าเรียนที่นั่นอาจจะถูกปลูกฝังความคิดแบบลัทธิมากซ์ ด้วยเหตุนี้บิดาจึงให้เธอเรียนกับพี่เลี้ยงและจึงส่งเธอไปเรียนในสวิตเซอร์แลนด์ ซึ่งที่นั่นเธอได้เริ่มเรียนภาษาฝรั่งเศส และเปลี่ยนชื่อตัวจาก มารี เป็น แมเดลิน ต่อมาเมื่อฝ่ายคอมมิวนิสต์ภายใต้การสนับสนุนของสหภาพโซเวียตได้ปกครองเชโกสโลวาเกีย ทำให้บิดาของเธอถูกปลด และได้ตำแหน่งใหม่ในสหประชาชาติโดยเป็นคณะผู้แทนสหประชาชาติประจำแคชเมียร์ โดยบิดาของเธอได้ตัดสินใจอพยพครอบครัวทั้งหมดไปยังสหรัฐอเมริกาผ่านทางอังกฤษ เพื่อที่จะได้พบเขาที่ในบางโอกาสเขาจะต้องเดินทางมายังสำนักงานใหญ่สหประชาชาติ โดยเรือออกเดินทางจากลอนดอนในวันที่ 5 พฤศจิกายน 1948 และถึงยังนิวยอร์กในวันที่ 11 พฤศจิกายน 1948 และครอบครัวก็เริ่มลงหลักปักฐานในเกาะลอง</doc>
