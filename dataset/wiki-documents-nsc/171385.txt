<doc id="171385" url="https://th.wikipedia.org/wiki?curid=171385" title="ศุภชัย สารคาม">ศุภชัย สารคาม ศุภชัย สารคาม ชาวกรุงเทพมหานคร เป็นนักมวยไทยและมวยสากลชื่อดังในช่วงก่อน พ.ศ. 2500ประวัติ ประวัติ. ศุภชัยเกิดที่ย่านสะพานแดง บางซื่อ เริ่มหัดมวยเมื่อเรียนที่โรงเรียนช่างฝีมือทหารอากาศขณะอายุเพียง 15 ปี ฝึกมวยครั้งแรกกับบัญญัติ อำพันแสง ซึ่งเป็นนักมวยเก่าในชื่อ จะเด็ด เลือดชนบท เคยขึ้นชกมวยนักเรียนของกรมพลศึกษาแต่ไม่สำเร็จ ศุภชัยยังคงมุมานะฝึกซ้อมมวยไทยต่อไป จนกระทั่งครูคำรณ สุขสมานเลือกให้ขึ้นชกมวยไทยเป็นตัวแทนในชื่อ ทวนทอง ผดุงไทย ผลปรากฏว่าเป็นฝ่ายชนะคะแนน ศิวิลัย ศิษย์สิงห์ ได้ค่าตัวถึง 300 บาท จากนั้นศุภชัยจึงไปซ้อมมวยอยู่ที่ค่ายวีระชัย-สารคาม และตระเวนชกมวยตามต่างจังหวัด ชกชนะหลายครั้งจนได้มาชกมวยสากลที่เวทีราชดำเนิน เสมอกับอุภัย ชินกร อุภัยข้องใจขอแก้มืออีกครั้ง คราวนี้ศุภชัยเป็นฝ่ายชนะน็อคในยกที่ 2 ศุภชัยขึ้นชกมวยสากลต่อมาอีกหลายครั้ง จนแพ้ฟาล์ว กวงย้ง สิงหพัลลภด้วยข้อหาชกต่ำกว่าเข็มขัด จึงหันกลับมาชกมวยไทยอีกครั้ง การกลับมาชกมวยไทยครั้งนี้ ศุภชัยได้ครองเสื้อสามารถรุ่น 12 ทหารหน้า โดยในรอบชิงชนะเลิศ ชนะคะแนน ลิขิต วิถีชัย จากนั้นเข้าชกมวยรอบรุ่น 6 เสื้อสามารถและคว้าแชมป์มาครองได้อีก ได้ชกกับนักมวยดังสมัยนั้นหลยคน เช่น ผล พระประแดง สดใส นฤภัย ศุภชัยกลับมาชกมวยสากลอีกและแสดงฝีมือได้โดดเด่นเมื่อชนะคะแนน มาซาอิ อากิยาม่า นักมวยญี่ปุ่นที่เคยมาชิงแชมป์ OPBF กับจำเริญ ทรงกิตรัตน์มาแล้ว จึงถูกประกบคู่ให้ชกกับอุสมาน ศรแดง เมื่อ 16 สิงหาคม พ.ศ. 2496 ปรากฏว่าศุภชัยเป็นฝ่ายชนะน็อคในยกที่ 4 จากนั้นศุภชัยชกแพ้คะแนน สตาร์ โกนี่ แชมป์เวลเตอร์เวทฟิลิปปินส์ จึงขึ้นชกกับอุสมานอีกครั้ง คราวนี้ศุภชัยเป็นฝ่ายแพ้คะแนน จึงท้าอุสมานชกในแบบมวยไทย ซึ่งศุภชัยเป็นฝ่ายชนะคะแนน ต่อมาศุภชัยได้ชิงแชมป์เวทีราชดำเนินรุ่นเวลเตอร์เวทเมื่อ 1 กรกฎาคม พ.ศ. 2497 ชนะคะแนน สามารถ ศรแดง ได้แชมป์มาครอง แต่ปรากฏว่าหลังจากนั้น ศุภชัยหาคู่ชกในแบบมวยสากลไม่ได้ จึงหันกลับไปชกมวยไทย จนได้แชมป์มวยไทยรุ่นเฟเธอร์เวท ชนะคะแนน ชาญณรงค์ ลูกสุรินทร์ จากนั้นสละแชมป์มาชกมวยสากลอีก ได้แชมป์เวทีราชดำเนินรุ่นเฟเธอร์เวทเมื่อ 17 ตุลาคม พ.ศ. 2497 ชนะคะแนน ดำรงค์เดช สมานฉันท์ หลังจากนั้นไม่นาน ศุภชัยย้ายไปอยู่ค่ายกิ่งเพชรของนิยม ทองชิต นิยมพยายามให้ศุภชัยลดน้ำหนักลงมาชกในรุ่นแบนตัมเวทแต่ศุภชัยทำน้ำหนักไม่ได้ ขึ้นชกในพิกัด 122 ปอนด์ ก็เป็นฝ่ายแพ้ ต่อมาชกกู้ชื่อชนะสมเกียรติ เกียรติเมืองยม ทางเวทีราชดำเนินจึงจัดให้ชกกับ ชิเกจิ คาเนโกะ แชมป์ OPBF เมื่อ 14 ตุลาคม พ.ศ. 2499 ปรากฏว่าศุภชัยสู้ไม่ได้ เป็นฝ่ายแพ้น็อคในยกที่ 5 ครั้งต่อมา ชกป้องกันแชมป์เวทีราชดำเนินก็แพ้คะแนน สาริกา ยนตรกิจ เสียแชมป์ไปอีก หลังจากเสียแชมป์ไปแล้ว ศุภชัยพยายามขึ้นชกกู้ชื่ออีกครั้ง ชนะคะแนน สมเกียรติ เกียรติเมืองยมได้อีก แต่หลังจากนั้น ศุภชัยแพ้ติดๆกันอีกหลายครั้ง เช่น แพ้น็อค บิลลี่ วอล์คเกอร์ ยก 5 แพ้คะแนน อิศรศักดิ์ พันท้ายนรสิงห์ จนครั้งสุดท้าย ชกกับสุรศักดิ์ บาร์โบส ศุภชัยทำคะแนนนำไปก่อนถึงสามยก พอขึ้นยกที่ 4 กลับเป็นฝ่ายชกพลาดจนมือหักจึงต้องยอมแพ้ จากนั้นศุภชัยจึงแขวนนวม เลิกชกทั้งมวยไทยและมวยสากล แต่ยังคงเป็นเทรนเนอร์ฝึกนักมวยรุ่นใหม่ๆ เช่น เบิกฤกษ์ ชาติวันชัย เป็นต้นเกียรติประวัติเกียรติประวัติ. - แชมป์ประเทศไทยรุ่นเวลเตอร์เวท- ชิง 1 กรกฎาคม 2497 ชนะคะแนน สามารถ ศรแดง - สละแชมป์ - แชมป์ประเทศไทยรุ่นเฟเธอร์เวท- ชิง 17 ตุลาคม 2497 ชนะคะแนน ดำรงค์เดช สมานฉันท์ - ป้องกันแชมป์ครั้งที่ 1, 2499 ชนะคะแนน สมเกียรติ เกียรติเมืองยม - เสียแชมป์ 23 ธันวาคม 2499 แพ้คะแนน สาริกา ยนตรกิจ</doc>
