<doc id="475915" url="https://th.wikipedia.org/wiki?curid=475915" title="ลี้ชิวจุ้ย">ลี้ชิวจุ้ย ลี้ชิวจุ้ย หรือ หลี่ชิวสุ่ย () ลี้ชิวจุ้ย เป็นตัวละครจากเรื่อง 8 เทพอสูรมังกรฟ้า เป็นศิษย์น้องลำดับที่ 3 ของ สำนักสราญรมย์ โดยเป็นศิษย์น้องของ บ้อไง้จื้อ (อู๋หยาจื่อ) และ นางเฒ่าทาริกา (เทียนซานถงเหล่า) นอกจากนี้ยังเป็นมารดาของหวังฮูหยิน และเป็นยายของหวังอวี่เยี่ยนอีกด้วย ในบรรดาศิษย์สราญรมย์ทั้งหมด บ้อไง้จื้อมีฝีมือสูงส่งที่สุด จึงได้เป็นเจ้าสำนัก แม้จะนับเป็นศิษย์น้องรองจากศิษย์ทั้งหมด 3 คน (นางเฒ่าทาริกาเป็นศิษย์พี่ใหญ่) ทั้งนางเฒ่าทาริกา และลี้ชิวจุ่ยต่างก็แอบมีใจให้กับบ้อไง้จื้อทั้งคู่ จึงมักชิงรักหักสวาทกันอยู่เสมอมา ครั้งหนึ่ง นางได้ลอบทำร้ายนางเฒ่าทาริกาจนบาดเจ็บสาหัสขณะที่นางกำลังฝึกวิชาหกบรรจบมีแต่เราเป็นเอกะ ส่งผลให้นางเฒ่าทาริกามีร่างกายแคระแกรนเหมือนเด็ก ไม่เจริญเติบโตตามอายุ ทั้งๆ ที่ทั้ง 2 ต่อสู้กันแย่งชิงมาตลอด ทว่าแทนที่จะมีใจให้ใครคนใดคนหนึ่ง บ้อไง้จื้อกลับไปมีใจให้กับน้องสาววัย 11 ขวบ ของลี้ชิวจุ้ยแทน (ไม่ได้มีการระบุไว้ว่าชื่ออะไร ในภาพยนตร์เวอร์ชันต่างๆ มีชื่อแตกต่างกันทั้งหลี่ชางไห่ หรือไม่ก็หลี่ชิวเซียง) แม้จะมีลูกด้วยกัน คือ หลี่ชิงเมิ่ง (หวังฮูหยิน) แต่นางก็เป็นเสมือนตัวแทนของน้องสาวเท่านั้น หลังจากหนีจากบ้อไง้จื้อไปแล้ว นางได้ไปเป็นสนมของจักรพรรดิ์แห่งแคว้นซีเซี่ย หลี่เหยียนห้าว มีโอรส คือ หลี่เหลี่ยงจั้ว และมีหลานสาวอีกคน คือ องค์หญิงซีเซี่ย หรือ เมิ่งกู ที่นางเฒ่าทาริกาอุ้มสมพามาให้ได้พบกับ ซีจุ๊ สำหรับบุตรสาว คือ หลี่ชิงเมิ่ง นั้น ได้นำไปฝากให้คนอื่นเลี้ยง เมื่อเติบโตขึ้นมาก็แต่งเข้าบ้านสกุลหวัง เป็นหวังฮูหยิน ซึ่งหวังฮูหยินนั้นมีหน้าตาเหมือนกับลี้ชิวจุ้ยผู้เป็นแม่มาก และหวังอวี่เยี่ยนผู้เป็นบุตรสาวนั้นก็มีหน้าตาเหมือนกับหวังฮูหยินผู้เป็นแม่เช่นกัน นอกจากลูกสาว (หวังฮูหยิน) และหลานสาว (หวังอวี่เยี่ยน) แล้ว น้องสาวฝาแฝดของนางก็น่าจะมีหน้าตาละม้ายคล้ายกับนางด้วยเช่นกัน เพราะฉะนั้น เมื่อ ต้วนอี้ พบหวังอวี่เยี่ยนเป็นครั้งแรก จึงได้นึกว่าเป็นคนเดียวกับรูปสลักพี่นางฟ้า (บ้อไง้จื้อใช้ลี้ชิวจุ้ยเป็นต้นแบบ แล้วต่อมาจึงสร้างมโนภาพไปเองว่าเป็นน้องสาวของลี้ชิวจุ้ย) ในถ้ำไร้ประมาณที่บ้อไง้จื้อเคยอาศัยอยู่กับลี้ชิวจุ้ยนั่นเอง</doc>
