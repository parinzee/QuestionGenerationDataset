<doc id="345960" url="https://th.wikipedia.org/wiki?curid=345960" title="เอ็ดวิน เดรก">เอ็ดวิน เดรก เอ็ดวิน ลอเรนไทน์ เดรก (; 29 มีนาคม ค.ศ. 1819 - 9 พฤศจิกายน ค.ศ. 1890) หรือเป็นที่รู้จักในนาม ผู้พันเดรก (Colonel Drake) เป็นนักขุดเจาะน้ำมันชาวอเมริกัน มีชื่อเสียงในฐานะที่เป็นบุคคลแรกที่ประสบความสำเร็จในการเจาะน้ำมันในสหรัฐอเมริกา และเป็นคนแรกๆ ที่พัฒนาเทคนิคใหม่ในการเจาะ เดรกเป็นชาวเมืองกรีนวิลล์ รัฐนิวยอร์ก ออกจากบ้านไปทำงานกับบริษัทรถไฟตั้งแต่อายุ 19 ปี จนกระทั่งในปี ค.ศ. 1858 เดรกและครอบครัวได้ตั้งหลักแหล่งอยู่ที่เมืองไททัสวิลล์ รัฐเพนซิลเวเนีย เขาทำงานให้กับบริษัทน้ำมันชื่อ เซเนคา ออยล์ ซึ่งเข้ามาสร้างหลุมเจาะน้ำมันที่เมืองนั้น ก่อนหน้านั้นการขุดเจาะน้ำมันด้วยเทคนิคแบบดั้งเดิม จะประสบปัญหาผนังด้านในของหลุมรับแรงดันดินไม่ได้ และพังทลายเมื่อหลุมเจาะมีความลึก 5 เมตร เดรกริเริ่มแก้ปัญหานี้โดยใช้ปลอกเหล็กหล่อความยาว 3 เมตร เชื่อมต่อเป็นท่อ และกดลงในดินจนถึงระดับชั้นหินความลึก 10 เมตร จากนั้นจึงใช้หัวเจาะสอดไปในท่อและฉีดน้ำแรงดันสูงเพื่อเจาะชั้นหิน เทคนิคนี้ได้ผลและทำให้เดรกสามารถเจาะลงไปปได้จนถึงระดับความลึก 21 เมตร และพบน้ำมันดิบเป็นครั้งแรกเมื่อวันที่ 28 สิงหาคม ค.ศ. 1859 เดรกได้ยื่นขอจดสิทธิบัตรเทคนิคการขุดเจาะน้ำมันแต่ไม่ได้รับอนุมัติ เขาก่อตั้งบริษัทน้ำมันเป็นของตนเอง แต่ไม่ประสบความสำเร็จ บริษัทของเขาล้มละลายเนื่องจากวิกฤตน้ำมันในปี ค.ศ. 1862</doc>
