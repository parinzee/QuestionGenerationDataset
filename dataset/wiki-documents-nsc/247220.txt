<doc id="247220" url="https://th.wikipedia.org/wiki?curid=247220" title="เบรกคิงเบนจามิน">เบรกคิงเบนจามิน เบรกคิงเบนจามิน () เป็นวงดนตรีร็อกอเมริกันก่อตั้งใน ค.ศ. 1998 โดยเบนจามิน เบิร์นลีย์ ในวิลก์สแบรี รัฐเพนซิลเวเนีย หลังจากเปลี่ยนแปลงสมาชิกวงบ่อยครั้ง เบิร์นลีย์เป็นสมาชิกคนเดียวที่อยู่มาตั้งแต่ก่อตั้ง และทำหน้าที่เป็นคนเขียนเพลง นักร้องนำ และมือกีตาร์ ล่าสุดเขาเล่นควบคู่กับแอรอน บรัช มือเบสและนักร้องเบื้องหลัง คีธ วอลเลน มือกีตาร์และนักร้องเบื้องหลัง เจเซน รอช มือกีตาร์ และชอน ฟอยส์ วงออกอัลบั้มมาแล้ว 4 อัลบั้มได้แก่ แซตทูเรต (2002) วีอาร์น็อตอะโลน (2004) โฟเบีย (2006) และเดียร์แอโกนี (2009) ทั้งหมดขายได้มากกว่า 7 ล้านชุดในสหรัฐอเมริกาแห่งเดียว อัลบั้มรวมเพลงอัลบั้มหนึ่งออกจำหน่ายใน ค.ศ. 2011 และวงจะออกสตูดิโออัลบั้มที่ห้าในเดือนมิถุนายน ค.ศ. 2015 ชื่อ ดาร์กบีฟอร์ดอว์น หลังจากพักงานดนตรีเป็นเวลาสี่ปี ตั้งแต่เซ็นสัญญากับสังกัดฮอลลิวูดเรเคิดส์ใน ค.ศ. 2002 เบรกคิงเบนจามินผลิตอัลบั้มระดับแพลตินัม 2 อัลบั้ม ระดับทองคำ 1 อัลบั้ม และซิงเกิลระดับทองคำอีก 1 งานในสหรัฐอเมริกา ในบรรดาอัลบั้มที่ประสบความสำเร็จสูงสุด อัลบั้มโฟเบีย ขึ้นอันดับหนึ่งในชาร์ตท็อปดิจิทัลอัลบั้ม และท็อปร็อกอัลบั้ม และเดียร์แอโกนี ขึ้นอันดับหนึ่งในชาร์ตท็อปออลเทอร์นาทีฟอัลบั้ม และท็อปฮาร์ดร็อกอัลบั้ม อัลบั้มแชลโลว์เบย์: เดอะเบสต์ออฟเบรกคิงเบนจามิน ก็ขึ้นอันดับหนึ่งในชาร์ตท็อปฮาร์ดร็อกอัลบั้มยาวนาน 3 ปี ตั้งแต่ ค.ศ. 2011 ถึง 2013 อัลบั้มเหล่านี้ยังมีซิงเกิลที่ขึ้นชาร์ตสูงหลายเพลง เช่น "บรีด" ขึ้นอันดับหนึ่งบนชาร์ตฮอตเมนสตรีมร็อกแทร็กส์ ใน ค.ศ. 2007 และ "ไอวิลน็อตบาว" ขึ้นอันดับหนึ่งในชาร์ตฮอตเมนสตรีมร็อกแทร็กส์ และท็อปร็อกซองส์ ใน ค.ศ. 2009ผลงานอัลบั้มผลงาน. อัลบั้ม. - แซตทูเรต (2002) - วีอาร์น็อตอะโลน (2004) - โฟเบีย (2006) - เดียร์แอโกนี (2009) - ดาร์กบีฟอร์ดอว์น (2015)</doc>
