<doc id="258506" url="https://th.wikipedia.org/wiki?curid=258506" title="ยุคทองของเนเธอร์แลนด์">ยุคทองของเนเธอร์แลนด์ ยุคทองของเนเธอร์แลนด์ (, ) คือสมัยประวัติศาสตร์ของดัตช์ที่เริ่มตั้งแต่คริสต์ศตวรรษที่ 17 ที่เป็นสมัยที่ดัตช์มีความเจริญทางการค้าขาย ทางวิทยาศาสตร์ และทางศิลปะถึงจุดสูงสุด และมีชื่อเสียงที่สุดในโลกประเทศหนึ่งสาเหตุของยุคทอง สาเหตุของยุคทอง. ในปี ค.ศ. 1568 จังหวัดเจ็ดจังหวัดลงนามในสนธิสัญญาสหภาพแห่งอูเทร็คท์ (Union of Utrecht) ในการปฏิวัติต่อต้านอำนาจการปกครองของพระเจ้าฟิลลิปที่ 2 แห่งสเปนที่นำไปสู่สงครามแปดสิบปี แต่ก่อนที่สเปนจะสามารถกู้กลุ่มประเทศต่ำคืนมาได้ทั้งหมด สงครามระหว่างอังกฤษและสเปนก็อุบัติขึ้น เสียก่อน อันเป็นผลทำให้พระเจ้าฟิลลิปต้องทรงหยุดยั้งการเดินทัพคืบหน้า หลังจากที่ได้ทรงสามารถยึดเมืองสำคัญทางการค้าที่รวมทั้งบรูจส์และเก้นท์ได้แล้ว แต่การที่จะได้รับชัยชนะได้อย่างสมบูรณ์ พระองค์ก็ต้องยึดอันท์เวิร์พซึ่งเป็นเมืองสำคัญที่สุดทางการค้าขณะนั้นให้ได้ ซึ่งก็ทรงทำสำเร็จเมื่อวันที่ 17 สิงหาคม ค.ศ. 1585 เมื่ออันท์เวิร์พเสียแก่สเปน ซึ่งเป็นการยุติสงครามแปดสิบปีสำหรับเนเธอร์แลนด์ตอนใต้ (เบลเยียมปัจจุบัน) แต่สหจังหวัดดัตช์ (เนเธอร์แลนด์ปัจจุบัน) ก็ยังคงดำเนินการต่อสู้ต่อไปจนกระทั่งปี ค.ศ. 1648 - เมื่อลงนามในสนธิสัญญาเวสต์ฟาเลีย (Peace of Westphalia) การสูญเสียเนเธอร์แลนด์ตอนใต้ทำให้พ่อค้าผู้มีฐานะมั่งคั่งของลัทธิคาลวินในเมืองต่างๆ ที่ตกไปเป็นของสเปนโรมันคาทอลิกต้องหนีภัยขึ้นไปทางตอนเหนือ พ่อค้าจำนวนมากหนีกันไปตั้งถิ่นฐานอยู่ในอัมสเตอร์ดัมซึ่งขณะนั้นเป็นเพียงเมืองท่าเล็กๆ แต่ไม่นานก็เจริญขึ้นเป็นเมืองท่าสำคัญในบริเวณนั้นในคริสต์ศตวรรษที่ 17 การอพยพของพ่อค้าและผู้คนครั้งนี้ได้รับการขนานนามว่าเป็นการไป “สร้างอันท์เวิร์พใหม่” การอพยพกันจากฟลานเดอร์สและบราบองต์เป็นชนวนสำคัญในการผลักดันให้เกิด “ยุคทองของเนเธอร์แลนด์” นอกจากผู้ลี้ภัยจากทางใต้ของเนเธอร์แลนด์แล้วก็ยังมีผู้ลี้ภัยจากบริเวณอื่นๆ ของยุโรปมาสมทบ เช่นที่หนีมาจากการไล่ทำร้ายและสังหารทางศาสนาโดยเฉพาะชาวยิวเซฟาร์ดี (Sephardi Jews) จากโปรตุเกสและสเปน และต่อมากลุ่มอูเกอโนต์จากฝรั่งเศส ปัจจัยอื่นๆ ที่มีเป็นชนวนของความเจริญมาจากความรุ่งเรืองทางอุตสาหกรรมทางการค้าขาย, ทางศิลปะ และ ทางวิทยาศาสตร์ที่เกิดขึ้นในช่วงนี้ สภาวะที่มีส่วนช่วยคือการมีพลังสนับสนุนราคาต่ำที่ได้จากกังหันลมและจากพีต (peat) ซึ่งสามารถขนย้ายได้อย่างสะดวกตามคลองขุดไปยังเมืองต่างๆ และการสร้างโรงเลื่อย ซึ่งสามารถทำให้การก่อสร้างกองทัพเรือ และ การต่อเรือค้าขายขยายตัวขึ้นอย่างรวดเร็ว ที่เป็นการใช้ในการทำการค้าและป้องกันผลประโยชน์ทางเศรษฐกิจและทางการทหารของอาณาจักร</doc>
