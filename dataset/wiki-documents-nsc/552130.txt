<doc id="552130" url="https://th.wikipedia.org/wiki?curid=552130" title="ดาวน์ทาวน์คอร์">ดาวน์ทาวน์คอร์ ดาวน์ทาวน์คอร์ (, ; ; ) เป็นเขตวางผังเมืองขนาด 266 เฮกตาร์ในพื้นที่ตอนกลาง (Central Area) ของนครรัฐสิงคโปร์ และเป็นศูนย์กลางทางด้านเศรษฐกิจ การเงิน และประวัติศาสตร์ ดาวน์ทาวน์คอร์มักมีชื่อที่เรียกขานกันว่าเป็นเมืองหลวงแห่งสิงคโปร์ เพราะในเขตนี้ประกอบไปด้วยสำนักงานใหญ่และสำนักงานบริษ้ทจำนวนมากโดยเฉพาะอย่างยิ่งการเป็นที่ตั้งของตลาดหลักทรัพย์สิงคโปร์ อีกทั้งยังป็นที่ตั้งของสถาบันของรัฐหลายแห่ง เช่น อาคารรัฐสภา ศาลฎีกา ประวัติศาสตร์สมัยใหม่ของสิงคโปร์เริ่มขึ้นในเขตนี้ เมื่อเซอร์ โทมัส สแตมฟอร์ด แรฟเฟิลส์ และตัวแทนบริษัทอินเดียตะวันออกของบริเตนได้ร่วมกันจัดการที่ดินบริเวณปากแม่น้ำสิงคโปร์เพื่อจัดตั้งท่าเรือปลอดภาษีขึ้นในภูมิภาคเอเชียตะวันออกเฉียงใต้ ทำให้มีเมืองบริเวณริมฝั่งของปากแม่น้ำเติบโตและขยายออกไปเรื่อย ๆ จนกลายเป็นดาวน์ทาวน์คอร์ในปัจจุบัน ชื่อดาวน์ทาวน์คอร์นั้นยังคงไม่เป็นที่รู้จักโดยคนทั่วไป แต่มักใช้คำว่า "ย่านศูนย์กลางธุรกิจ" เป็นส่วนใหญ่ในการสนทนาแทนที่คำว่าดาวน์ทาวน์คอร์ แต่ในความเป็นจริงแล้วย่านศูนย์กลางธุรกิจของสิงคโปร์นั้นมีขนาดเล็กว่าและตั้งอยู่บริเวณทางด้านตะวันตกและตะวันตกเฉียงใต้ในตัวเขตดาวน์ทาวน์คอร์เอง ซึ่งประกอบด้วยเขตย่อยทั้งหมด 7 เขต คือ Anson, Cecil, Clifford Pier, Maxwell, Phillip, Raffles Place และ Tanjong Pagar อีกทั้งยังมีพื้นที่ย่านธุรกิจที่ขยายกว้างออกจากขอบเขตข้างต้นมีจำนวนมากขึ้นเรื่อยๆ จึงนิยมใช้คำว่าย่านศูนกลางธุรกิจเพื่ออ้างถึงภาคกลางของสิงคโปร์ทั้งหมด</doc>
