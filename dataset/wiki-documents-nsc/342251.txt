<doc id="342251" url="https://th.wikipedia.org/wiki?curid=342251" title="นาทีทอง">นาทีทอง นาทีทอง คือชื่อรายการเกมโชว์ยุคแรกของสถานีโทรทัศน์สีกองทัพบกช่อง 7 โดยออกอากาศเป็นประจำทุกวันอาทิตย์ ช่วงเวลา 11.30-13.00 น. เริ่มแรกจัดเป็นรายการสด รูปแบบรายการเป็นลักษณะกึ่งวาไรตี้ มีช่วงเกมโชว์ ช่วงการแสดงตลก การแสดงจากศิลปินนักร้อง และนัดพบคนดัง อยู่ในรายการเดียวกัน โดยเฉพาะช่วงเกมโชว์ มีการเปิดโอกาสให้ผู้แข่งขันทางบ้าน ปาลูกดอกติดวงล้อ เพื่อชิงรางวัลแจ็คพอตมูลค่าสูงที่สุดในขณะนั้น โดยแต่ละช่องของวงล้อจะมีขนาดใหญ่เล็กบ้างตามค่างวดของตัวเลข ส่วนช่วงการแสดงตลกมีคณะ "ขายหัวเราะ" ของล้อต๊อกมาร่วมรายการอยู่ระยะหนึ่ง มีพิธีกรและผู้ช่วยพิธีกรรายการหลายคนตามวาระ รายการนี้ยุติการออกอากาศในช่วงปี พ.ศ. 2530 โดยใช้ชื่อรายการครั้งสุดท้ายว่า "นาทีทองประลองยุทธ์" โดยมีบริษัท โอสถสภา เป็นผู้ร่วมเสนอรายการ รายการได้รับรางวัลเมขลา ปี พ.ศ. 2526 ประเภทผู้ดำเนินรายการบันเทิงดีเด่นฝ่ายหญิง โดย ศันสนีย์ นาคพงศ์</doc>
