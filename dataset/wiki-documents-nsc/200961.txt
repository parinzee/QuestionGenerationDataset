<doc id="200961" url="https://th.wikipedia.org/wiki?curid=200961" title="แฮปปี้เบิร์ธเดย์ (ภาพยนตร์)">แฮปปี้เบิร์ธเดย์ (ภาพยนตร์) แฮปปี้เบิร์ธเดย์ () เป็นภาพยนตร์ไทยแนวโรแมนติก-ดราม่า ที่ออกฉายวันที่ 18 ธันวาคม พ.ศ. 2551 สร้างและจัดจำหน่ายโดยโมทีฟ พลัส (เดิมคือ โมโนฟิล์ม) กำกับโดยพงษ์พัฒน์ วชิรบรรจง นำแสดงโดย อนันดา เอเวอริ่งแฮม, ฉายนันทน์ มโนมัยสันติภาพ มีเรื่องราวเกี่ยวกับชายหนุ่ม "เต็น" (อนันดา) และหญิงสาว "เภา" (ฉายนันทน์) ที่รู้จักกันกันผ่านตัวหนังสือ ในหนังสือท่องเที่ยวที่เต็มไปด้วยข้อความที่ถูกเขียนส่งต่อให้กันและกัน โดยพวกเขาไม่เคยพบหน้ากัน ภาพยนตร์เรื่องนี้ใช้เวลาถ่ายประมาณ 3 เดือน ส่วนใหญ่ถ่ายทำที่แม่ฮ่องสอนเป็นหลัก ภาพยนตร์เรื่องนี้ยังมีเพลงประกอบ ชื่อ "เธอคือความฝัน" เพลงเก่าของวงพราว นำกลับมาทำใหม่โดยพราวเองและร่วมร้องกับเอิ้ล สตูดิโอโตโม่การตอบรับการออกฉาย การตอบรับ. การออกฉาย. แฮปปี้เบิร์ธเดย์ เปิดตัวในสัปดาห์แรก รวมรายได้จากรอบพิเศษ 20.2 ล้านบาท มากกว่าการเปิดตัวผลงานเมื่อปีก่อนอย่าง Me Myself ขอให้รักจงเจริญ ผลงานกำกับภาพยนตร์เรื่องแรกของพงษ์พัฒน์ ที่เปิดตัวไปได้ 12.1 ล้านบาท ภาพยนตร์ทำรายได้รวม 42.40 ล้านบาทคำวิจารณ์ คำวิจารณ์. อภินันท์ บุญเรืองพะเนา พูดถึงภาพยนตร์เรื่องนี้ว่า "ที่หนังเรื่องนี้มอบให้กับคนดู ทั้งเนื้อเรื่องที่ซาบซึ้งกินใจ มุมกล้องสวยๆ เพลงประกอบเพราะๆ ของวงพราว... รวมไปจนถึงบทบาทการแสดงของอนันดาที่ควรค่าแก่การยกย่อง หนังเรื่องนี้ก็ยังมีส่วนบกพร่องอยู่บ้างในบางจุด" นพปฎล จาก นิตยสารเอนเตอร์เทน วิเคราะห์การเล่าเรื่องว่า หนังแบ่งออกเป็นสองส่วน "ส่วนแรก หนังขายเสน่ห์ ความน่ารัก ภาพลักษณ์ ส่วนที่สองคืองานขายการแสดง ในภาคดราม่าหนัก ๆ" ปฐมพงศ์ วงศ์ยาธรจิต นักร้องลูกทุ่งในกลุ่มศิลปินช้างเผือก ของคลื่นลูกทุ่งมหานคร ได้ออกมาประท้วงกลางงานประกาศผลและมอบรางวัลภาพยนตร์ไทย ชมรมวิจารณ์บันเทิง ประจำปี 2551 ว่าภาพยนตร์เรื่องนี้ไม่สมควรได้รับรางวัล เนื่องจากเป็นงานสร้างที่ออกมาไม่สวยดีนัก การดำเนินเรื่องไม่กระชับ สมควรจะเป็นภาพยนตร์ฟอร์มเล็กมีต้นทุนต่ำมากกว่า โดยฝากความหวังให้การตัดสินของชมรมวิจารณ์บันเทิงรวมถึงสถาบันต่างๆ เป็นไปอย่างบริสุทธิ์ยุติธรรม ผลงานที่ได้รางวัลก็จะได้รับความเชื่อถืออย่างแท้จริง ทางด้าน อนันดา เอเวอริ่งแฮม ผู้ได้รับรางวัลนักแสดงนำชายยอดเยี่ยมก็ไม่รู้สึกตกใจที่มีคนออกความเห็นเช่นนี้ เพราะทุกคนมีสิทธิในการแสดงความคิดเห็นหรือเรียกร้องกันได้ เพียงขอให้มีวิจารณญาณไว้ก่อน แต่ไม่ควรไปเกี่ยวข้องกับการเมืองรางวัล</doc>
