<doc id="415469" url="https://th.wikipedia.org/wiki?curid=415469" title="เหยี่ยวเคสเตรลพันธุ์อเมริกา">เหยี่ยวเคสเตรลพันธุ์อเมริกา เหยี่ยวเคสเตรลพันธุ์อเมริกา () หรือที่เรียกกันอย่างไม่เป็นทางการว่า Sparrow Hawk (เหยี่ยวนกกระจอก) เป็นเหยี่ยวปีกแหลมขนาดเล็ก และเป็นเหยี่ยวเคสเตรลชนิดเดียวที่พบในทวีปอเมริกา เป็นเหยี่ยวปีกแหลมที่พบมากในทวีปอเมริกาเหนือและพบในถิ่นอาศัยหลากหลายรูปแบบ ด้วยความยาว 19 - 21 เซนติเมตร มันจึงเป็นเหยี่ยวปีกแหลมขนาดเล็กที่สุดในทวีปอเมริกาเหนือ เหยี่ยวเคสเตรลพันธุ์อเมริกามีลักษณะต่างกันในสองเพศ ทั้งขนาดและชุดขน แม้ว่าทั้งสองเพศจะมีสีขนค่อนข้างแดงที่หลังที่เห็นได้ชัด นกวัยอ่อนมีชุดขนคล้ายนกโตเต็มวัย เหยี่ยวเคสเตรลพันธุ์อเมริกาล่าเหยื่อโดยการบินร่อนกลางอากาศด้วยการกระพือปีกอย่างรวดเร็ว และสอดส่ายสายตาพบพื้นเพื่อหาเหยื่อ ปกติจะกินตั๊กแตน, กิ้งก่า, หนู, และนกขนาดเล็กเป็นอาหาร เหยี่ยวทำรังในโพรงบนต้นไม้ หน้าผา อาคาร และสิ่งก่อสร้างอื่นๆ ตัวเมียวางไข่ครั้งละสามถึงเจ็ดใบ พ่อและแม่ช่วยกันกกไข่ เหยี่ยวเคสเตรลพันธุ์อเมริกาเป็นนกที่ใช้ในกีฬาล่าเหยื่อด้วยนกตระกูลเหยี่ยว โดยเฉพาะผู้เริ่มต้น พิสัยการผสมพันธุ์วางไข่เริ่มจากตอนกลางและตะวันตกของรัฐอะแลสกาข้ามไปยังตอนเหนือของประเทศแคนาดาถึงรัฐโนวาสโกเชีย และลงไปทางใต้ตลอดทวีปอเมริกาเหนือ ในตอนกลางประเทศเม็กซิโกและแคริบเบียน มันเป็นนกประจำถิ่นในอเมริกากลางและตลอดทั่วทวีปอเมริกาใต้ นกส่วนมากที่ผสมพันธุ์วางไข่ในประเทศแคนาดาและตอนเหนือของสหรัฐอเมริกาจะอพยพลงใต้เมื่อฤดูหนาว พบนกอพยพหลงบางครั้งในทางตะวันตกของยุโรปลักษณะ ลักษณะ. เหยี่ยวเคสเตรลพันธุ์อเมริกาเป็นเหยี่ยวปีกแหลมขนาดเล็กที่สุดในทวีปอเมริกาเหนือ สองเพศมีลักษณะต่างกัน แม้ว่าชุดขนจะมีลักษณะคล้ายกันไปบ้าง นกเหยี่ยวยาว 19 - 21 เซนติเมตร ปีกกว้าง 50 - 60 เซนติเมตร ตัวเมียใหญ่กว่าตัวผู้ ตัวผู้หนัก 103 - 120 กรัม และตัวเมียหนัก 126 - 166 กรัม มันแตกต่างจากนักล่าชนิดอื่นอีกหลายชนิด สองเพศมีลักษณะต่างกันที่ชุดขนมากกว่าขนาด ตัวผู้มีปีกสีเทา-ฟ้า มีลายจุดสีดำ ปีกด้านล่างขาวมีลายดำ หลังสีน้ำตาลแดงมีลายแถบที่ช่วงล่าง ท้องและตะโพกขาว มีลายจุดสีดำ หางสีน้ำตาลแดง ปลายมีสีน้ำตาลแดงหรือสีขาว มีลายแถบสีดำที่เกือบสุดปลายหาง ตัวเมียหลังและปีกมีสีน้ำตาลแดง มีลายแถบสีน้ำตาลดำ ด้านล่างมีสีครีมถึงสีแทน มีลายเส้นสีน้ำตาลเข้ม หางแตกต่างจากตัวผู้อย่างชัดเจน มีสีน้ำตาลแดงและมีลายแถบสีดำจำนวนมาก นกวัยอ่อนมีชุดขนคล้ายนกโตเต็มวัย ทั้งสองเพศ หัวมีสีขาว ด้านบนมีสีเทาออกฟ้า มีเส้นสีดำแคบๆ บนหน้า ด้านละสองเส้น ขณะที่เหยี่ยวเคสเตรลชนิดอื่นมีข้างละเส้น มีจุดสีดำ (ตา, ocelli) ในแต่ละข้างของคอที่มีสีขาวหรือส้ม ประโยชน์ของจุดทั้งสองนี้ยังคงเป็นที่ถกเถียง แต่ทฤษฎีที่เป็นที่ยอมรับมากที่สุดคือ เป็น "ตาหลอก" ซึ่งจะช่วยปกป้องนกจากการโจมตีของศัตรูที่อาจเกิดขึ้นได้</doc>
