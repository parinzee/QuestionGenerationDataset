<doc id="944330" url="https://th.wikipedia.org/wiki?curid=944330" title="คริส โปตระนันทน์">คริส โปตระนันทน์ คริส โปตระนันทน์ เป็นทนายความ นักธุรกิจ นักวิชาการ คริสเป็นหนึ่งในผู้ร่วมอุดมการณ์ซึ่งส่วนใหญ่เป็นคนรุ่นใหม่ที่ทำกิจกรรมเพื่อสังคม รวมทั้งหมด 26 คน ยื่นขอจดทะเบียนตั้งพรรคการเมืองต่อคณะกรรมการการเลือกตั้งในนาม “พรรคอนาคตใหม่“ประวัติ ประวัติ. คริสเป็นบุตรชายของมีพาศน์ โปตระนันทน์กับ วีณา วราโชติเศรษฐ์ จบการศึกษาชั้นประถมศึกษาจากโรงเรียนอุดมวิทยา อ.บ้านโป่ง จ.ราชบุรี จากนั้นจึงเดินทางเข้ากรุงเทพมาเรียนชั้นมัธยมศึกษาจากโรงเรียนสาธิตมหาวิทยาลัยรามคำแหง หลังจากนั้นคริสสอบได้ที่ 1 โครงการสอบตรงเข้าคณะนิติศาสตร์ มหาวิทยาลัยธรรมศาสตร์ แต่สุดท้ายได้เลือกที่จะสอบแอดมิดชั่นโดยเลือกคณะนิติศาสตร์ จุฬาลงกรณ์มหาวิทยาลัย คริสทำกิจกรรมในมหาวิทยาลัยอย่างต่อเนื่อง โดยขณะที่อยู่ปี 3 ได้รับเลือกตั้งเป็นประธานองค์กรนักศึกษากฎหมายแห่งเอเชีย (Asian Law Students' Association) ขณะที่อยู่ปี 4 คริสได้รับเลือกตั้งจากนิสิตในคณะให้ดำรงตำแหน่งรองหัวหน้านิสิต โดยรับหน้าที่ทำพาเหรดล้อการเมืองในของฝั่งจุฬา คริสและเพื่อนนิสิตต้องเผชิญกับการเซ็นเซอร์ของผู้บริหารในจุฬาเนื่องจากต้องการวิพากษ์ทหารที่คุมการเมืองไทยอยู่ หลังจากจบนิติศาสตร์บัณฑิต (เกียรตินิยม) สาขากฎหมายมหาชนด้วยระยะเวลาสามปีครึ่ง ก็ได้ทำงานเป็นผู้ช่วยวิจัยที่สถาบันพระปกเกล้า พร้อม ๆ กับ สอบผ่านเนติบัณฑิตไทยในรุ่นที่ 63 หลังจากนั้นได้เดินทางไปศึกษาเศรษฐศาสตร์จนได้ ปริญญา Graduate Diploma of Economics จากมหาวิทยาลัยนอตทิงแฮม (University of Nottingham) จากนั้นได้รับทุนฟุลไบรท์ (Fulbright)ไปทำปริญญา LL.M. ด้าน Antitrust Law and Economics จากมหาวิทยาลัยแคลิฟอร์เนีย เบิร์กลีย์ (University of California Berkeley) สหรัฐอเมริกา นอกจากนี้คริสยังเคยเป็นอาจารย์ผู้บรรยายพิเศษในหลักสูตรนิติศาสตร์มหาบัณฑิต วิชากฎหมายป้องกันการผูกขาดที่คณะนิติศาสตร์ มหาวิทยาลัยรามคำแหงอีกด้วยงานเขียน งานเขียน. คริสเขียนบทความเชิงวิพากษ์ในหนังสือพิมพ์หลายฉบับ ส่วนใหญ่เกี่ยวกับ กฎหมาย, การเมือง, ประชาธิปไตย, เศรษฐกิจ ในหลายๆ ประเด็น เช่น เขาเชื่อในการแข่งขันเสรีและเศรษฐกิจแบบตลาดที่รัฐไม่เข้าไปแทรกแซง และเป็นหนึ่งในผู้ต่อต้านกฎหมายนิรโทษกรรมสุดซอยโดยใช้การวิเคราะห์โดยใช้ทฤษฎีเกม ในส่วนของวิกฤตการเมืองที่เกิดขึ้นในประเทศไทยตั้งแต่ปี 2548 นั้น คริสตั้งข้อสังเกตว่า สาเหตุเกิดจากการที่รัฐไทยใช้ระบบรัฐรวมศูนย์อำนาจ เขาเชื่อว่า การกระจายอำนาจจะเป็นทางออกของปัญหาการเมืองในปัจจุบัน นอกจากนี้เขาเสนอว่า สิทธิประโยชน์ในการยกเว้นภาษีรายได้นิติบุคลของคณะกรรมการส่งเสริมการลงทุนต้องถูกยกเลิกเนื่องจากก่อให้เกิดการแข่งขันที่ไม่เป็นธรรมระหว่างผู้ประกอบการ งานเขียนในปัจจุบันในเพจ Facebook ส่วนตัวยังคงเป็นแนววิพากษ์สังคม</doc>
