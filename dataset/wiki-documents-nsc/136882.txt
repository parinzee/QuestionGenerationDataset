<doc id="136882" url="https://th.wikipedia.org/wiki?curid=136882" title="โรงเรียนวัดทรงธรรม">โรงเรียนวัดทรงธรรม โรงเรียนวัดทรงธรรม เป็นโรงเรียนรัฐบาลประเภทโรงเรียนมัธยมศึกษาขนาดใหญ่ ในสังกัดสำนักงานเขตพื้นที่การศึกษามัธยมศึกษา เขต 6 (ฉะเชิงเทรา-สมุทรปราการ) สำนักงานคณะกรรมการการศึกษาขั้นพื้นฐาน กระทรวงศึกษาธิการ ซึ่งตั้งอยู่ในพระอารามหลวงที่มีนามว่า "วัดทรงธรรมวรวิหาร" ตำบลตลาด อำเภอพระประแดง จังหวัดสมุทรปราการ โดยมีพื้นที่ของโรงเรียนทั้งหมด ประมาณ 4 ไร่เศษ โดยเจ้าพระคุณอุดมวิจารณ์ (พระใบฎีกากลั่น สีละเตชะ หรือ กลั่น นพคุณ) อดีตเจ้าอาวาสวัดทรงธรรมวรวิหาร ได้ทำหนังสือต่อท่านขุนประพจน์ เนติประวัตร นายเวรการโรงเรียน ขอนำความกราบบังคมทูลพระเจ้าลูกเธอฯ อธิบดีกรมการศึกษา ทรงทราบเป็นโรงเรียนเชลยศักดิ์ เมื่อวันที่ 10 กรกฎาคม พ.ศ. 2438 (ร.ศ. 114) โดยพระอุดมวิจารณ์เป็นผู้เริ่มก่อตั้ง ซึ่งดำรงตำแหน่งครูใหญ่คนแรก และพระใบฎีกาลั่น เป็นครูสอน ซึ่งปัจจุบันโรงเรียนนี้เปิดสอนในระดับชั้นมัธยมศึกษาตอนต้นและตอนปลายแบบสหศึกษาประวัติประวัติ. - พ.ศ. 2429 โรงเรียนวัดทรงธรรม เดิมใช้ชื่อว่า "โรงเรียนเมืองนครเขื่อนขันธ์" (จากเอกสารรายงานการโรงเรียนของสมเด็จพระเจ้าบรมวงศ์เธอกรมพระยาดำรงราชานุภาพ ขึ้นทูลเกล้าทูลกระหม่อมถวายพระบาทสมเด็จพระจุลจอมเกล้าเจ้าอยู่หัว คัดจากหนังสือพระราชกิจจานุเบกษา เล่มที่ 3 วันอาทิตย์ ขึ้น 7 ค่ำ เดือน 6 อัฐศกจุลศักราช 1248 ซึ่งตรงกับวันอาทิตย์ที่ 9 พฤษภาคม พ.ศ. 2429) - พ.ศ. 2438 เจ้าพระคุณอุดมวิจารณ์ (พระใบฎีกากลั่น สีละเตชะ หรือ กลั่น นพคุณ) ได้จัดการพัฒนาการศึกษาจากเดิมเรียนที่กุฏิล่าง ของท่านพระครูปิฎกธร (แทน จันทรังสี) เข้ามาสู่ระบบโรงเรียน โดยตั้งโรงเรียนรัฐบาลบริเวณที่ดินของวัดทรงธรรมวรวิหาร โดยท่านเจ้าพระคุณอุดมญาณ เจ้าอาวาสวัดทรงธรรมวรวิหารได้ทำหนังสือยื่นต่อท่านขุนประพจน์ เนติประวัตร นายเวรการโรงเรียน ขอนำความกราบบังคมทูลพระเจ้าลูกเธอฯ อธิบดีกรมศึกษาธิการ ทรงทราบเป็นโรงเรียนเชลยศักดิ์เมื่อวันที่ 10 กรกฎาคม พ.ศ. 2438 (ร.ศ. 114) โดยมเจ้าพระคุณอุดมวิจารณ์ เป็นครูคนแรกของโรงเรียนเมืองนครเขื่อนขันธ์ - พ.ศ. 2439 โรงเรียนเมืองนครเขื่อนขันธ์ ใช้หลักสูตรพุทธศักราช 2438 และได้มีการสอบไล่ตามระเบียบของกรมการศึกษาในสมัยนั้นและได้ประกาศนียบัตร - พ.ศ. 2463 โรงเรียนเมืองนครเขื่อนขันธ์ ได้เริ่มก่อสร้างเรือนนาคณรงค์สงเคราะห์ เรือนเรียนหลังแรกของโรงเรียนเมืองนครเขื่อนขันธ์ โดยมีพระยานาคราชกำแหงประแดงบุรีนายก (แจ้ง คชเสนี) และพระยาณรงค์ฤทธี เป็นแม่กองในการสร้างเรือนเรียนหลังนี้ - พ.ศ. 2464 ในวันที่ 10 กรกฎาคม เจ้าพระยาธรรมศักดิ์มนตรี (สนั่น เทพหัสดิน ณ อยุธยา) เสนาบดีกระทรวงธรรมการเดินทางมาเป็นพิธีเปิดเรือนนาคณรงค์สงเคราะห์ อาคารเรียนของโรงเรียนเมืองนครเขื่อนขันธ์ - พ.ศ. 2475 โรงเรียนเมืองนครเขื่อนขันธ์ ได้เปิดการเรียนการสอนขยายถึงชั้นมัธยมศึกษา และได้มีฐานะเป็นโรงเรียนประจำจังหวัดพระประแดง เปิดสอนนักเรียน ชาย-หญิง ต่อมาแยกชั้นประถมศึกษาออกไปเหลือเฉพาะชั้นมัธยมศึกษา มีชื่อว่า "โรงเรียนมัธยมวัดทรงธรรม" - พ.ศ. 2478 โรงเรียนมัธยมวัดทรงธรรม ได้เปิดสอนแผนก พณิชยกรรม และยกเลิกเมื่อ พ.ศ. 2481 - พ.ศ. 2481 โรงเรียนมัธยมวัดทรงธรรม ได้แยกนักเรียนหญิงไปเรียนที่กองโรงเรียนทหารเรือที่ 3 ตั้งเป็น "โรงเรียนมัธยมวัดทรงธรรม แผนกสตรี" และปัจจุบันเปลี่ยนชื่อเป็น "โรงเรียนวิสุทธิกษัตรี" - พ.ศ. 2494 โรงเรียนมัธยมวัดทรงธรรม ได้เปลี่ยนชื่อเป็น "โรงเรียนวัดทรงธรรม" จนมาถึงปัจจุบัน - พ.ศ. 2517 กรมสามัญศึกษา ได้ทดลองเปิดสอนชั้นมัธยมศึกษาที่วัดบางน้ำผึ้งใน โดยให้โรงเรียนวัดทรงธรรมเป็นแม่ข่ายให้ความช่วยเหลือโดยรับนักเรียนชาย-หญิง - พ.ศ. 2520 โรงเรียนวัดทรงธรรม ได้รับอนุมัติให้เปิดทำการการสอนในระดับชั้นมัธยมศึกษาตอนปลาย แบบสหศึกษา - พ.ศ. 2521 ทางวัดบางน้ำผึ้งในไม่สามารถจัดหาที่ดินสำหรับสร้างโรงเรียนให้ครบตามหลักเกณฑ์ได้ จึงมีการยกเลิกการเรียนการสอนในวัดบางน้ำผึ้งใน และได้ย้ายนักเรียนทั้งหมดกลับมาเรียนที่โรงเรียนวัดทรงธรรม และเปิดรับนักเรียนหญิงอีกครั้งในระดับชั้นมัธยมศึกษาตอนต้น - พ.ศ. 2553 โรงเรียนวัดทรงธรรม ได้รับให้เป็น "โรงเรียนมาตรฐานสากล"ความหมายของชื่อโรงเรียน ความหมายของชื่อโรงเรียน. คำว่า “ทรงธรรม” เป็นราชาศัพท์ แปลว่า ฟังเทศน์ หรือ ฟังธรรม แต่คำว่า “ธรรม” คนไทยโดยทั่วๆ ไป มักใช้ในความหมายว่า “ความดี” หรือ “คำสอนที่ดี” เช่น คำสอนของพระพุทธเจ้า โรงเรียนจึงได้ให้ความหมายของคำว่า “ทรงธรรม” ว่า “ทรงไว้ซึ่งความดี” เพื่อให้นักเรียนโรงเรียนวัดทรงธรรมทุกคนทรงไว้ซึ่งความดี 3 ประการ คือ1. มีความรู้ดี รู้จริง และใฝ่หาความรู้อยู่เสมอ มีความเจริญทางสติปัญญา 2. ทำงานดี ทำงานเป็น รักแรง แข็งชอบ ไม่รังเกียจงานสุจริต 3. มีความประพฤติดีงาม ใฝ่ดี เกลียดชั่ว ทั้งต่อหน้าและลับหลัง ซึ่งความดี 3 ประการข้างต้น จึงนำไปสู่ปรัชญาของโรงเรียนวัดทรงธรรมที่ว่า เรียนดี งานดี ประพฤติดีทำเนียบผู้อำนวยการโรงเรียนวัดทรงธรรมศิษย์เก่าที่มีชื่อเสียงศิษย์เก่าที่มีชื่อเสียง. - พระราชธรรมนิเทศ (เพียร ไตติลานนท์) อดีตประธานสภาผู้แทนราษฎรไทย 1 สมัย และอดีตสมาชิกสภาผู้แทนราษฎรจังหวัดปทุมธานี 2 สมัย - พระช่วงเกษตรศิลปการ (ช่วง โลจายะ) บิดาแห่งมหาวิทยาลัยแม่โจ้สถาบันการศึกษาที่เปิดสอนทางการเกษตรแห่งแรกของไทย และเป็นผู้ร่วมก่อตั้งมหาวิทยาลัยเกษตรศาสตร์ รวมถึงเป็นอดีตรัฐมนตรีกระทรวงเกษตราธิการ พ.ศ. 2492 - พ.ศ. 2494 - สุรัฐ พุกกะเวส นักประพันธ์คำร้องเพลงไทยที่มีชื่อเสียง - ธนิต ผลประเสริฐ อดีตนักแต่งเพลงและนักดนตรีของวงสุนทราภรณ์ - สายหยุด จำปาทอง อดีตอธิบดีกรมการฝึกหัดครู - ชาญชัย ลิขิตจิตถะ อดีตองคมนตรี อดีตประธานศาลฎีกา อดีตผู้พิพากษา และอดีตรัฐมนตรีว่าการกระทรวงยุติธรรม - ประทีป ชุ่มวัฒนะ อดีตอธิบดีผู้พิพากษาศาลอาญาธนบุรีคนแรก อดีตสมาชิกสภานิติบัญญัติแห่งชาติปี พ.ศ.2520 อดีตสมาชิกวุฒิสภา - พลเอก ปรีชา เอี่ยมสุพรรณ อดีตรองเจ้ากรมยุทธศึกษาทหารบก และอดีตที่ปรึกษาและรองประธานศูนย์ส่งเสริมและพัฒนาพลังแผ่นดินเชิงคุณธรรม - พลเรือโทสมศักดิ์ พยัคคง ผู้ทรงคุณวุฒิพิเศษกองทัพเรือ - สัญไชญ์ เอื้อศิลป์ คณบดีคณะดนตรีและการแสดง มหาวิทยาลัยบูรพา - กษิด์เดช เนื่องจำนงค์ ที่ปรึกษาสภาวัฒนธรรมอำเภอพระประแดง อดีตผู้ช่วยผู้อำนวยการสำนักศิลปะและวัฒนธรรม มหาวิทยาลัยราชภัฏบ้านสมเด็จเจ้าพระยา - วงกะลา วงดนตรีสังกัดแกรมมี่ จากการเข้าประกวดวงดนตรีมัธยม ฮอตเวฟมิวสิกอวอร์ดส์ ครั้งที่ 3 ประจำปี พ.ศ. 2541 - วโรดม เข็มมณฑา นักร้อง,นักแสดง,ดีเจ</doc>
