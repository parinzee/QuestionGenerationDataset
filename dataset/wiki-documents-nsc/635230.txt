<doc id="635230" url="https://th.wikipedia.org/wiki?curid=635230" title="โรซาแห่งลิมา">โรซาแห่งลิมา นักบุญโรซาแห่งลิมา () เป็นชาวสเปนในนิคมกรุงลิมา เขตอุปราชแห่งเปรู ในจักรวรรดิสเปน สมาชิกคณะชั้นสามของนักบุญดอมินิก มีชื่อเสียงจากการบำเพ็ญทุกรกิริยาอย่างเข้มงวด และเป็นคนแรกที่เกิดในทวีปอเมริกาที่ได้รับการประกาศเป็นนักบุญในคริสตจักรโรมันคาทอลิกประวัติ ประวัติ. นักบุญโรซา เกิดที่กรุงลิมา เมื่อวันที่ 20 เมษายน ค.ศ. 1586 มีชื่อเดิมว่าอีซาเบล แต่มักเรียกว่าโรซา เพราะขณะที่เธอยังเป็นทารก คนใช้คนหนึ่งเคยเห็นใบหน้าของเธอเปลี่ยนเป็นดอกกุหลาบ เมื่อรับศีลกำลังในปี ค.ศ. 1597 เธอจึงได้ใช้ชื่อว่าโรซาอย่างเป็นทางการ มารดาของโรซาเคยเอาพวงดอกไม้สวมศีรษะของเธอเพื่อให้ดูน่ารัก โรซาไม่ต้องการให้มาชื่นชม เธอจึงแอบตอกตะปูยาวเข้าไปในพวงดอกไม้ ให้ตะปูแทงลึกเข้าเนื้อ เมื่อโรซาโตขึ้น ความสวยงามของเธอยังเป็นที่ต้องตาคนหลายคน โรซาไม่ต้องการให้ลุ่มหลงในตัวเธอ เธอจึงเอาพริกไทยมาขัดหน้าจนแดงและเป็นตุ่มพุพอง โรซาได้อ่านประวัติของนักบุญกาเตรีนาแห่งซีเอนาแล้วประทับใจอย่างมาก จึงถือนักบุญท่านนี้เป็นแบบอย่าง เธอเริ่มอดอาหารสัปดาห์ละสามวัน รับและเฝ้าศีลมหาสนิททุกวัน ตัดผมจนสั้น นุ่งห่มผ้าเนื้อหยาบ ทำงานหนักจนมือหยาบกร้าน คนรอบข้างทั้งคนในครอบครัวและเพื่อน ๆ ต่างห้ามปรามเธอแต่ก็ไม่เป็นผล โรซาตั้งใจจะเป็นนักพรตหญิงคณะดอมินิกัน แต่ครอบครัวไม่อนุญาต เธอจึงเข้าเป็นสมาชิกคณะชั้นสามของนักบุญดอมินิกแทน และอาศัยในบ้านของบิดามารดาต่อไป เมื่ออายุ 20 ปี โรซาได้อนุญาตจากอธิการให้สวมแฮบิตของคณะดอมินิกันได้ และได้ปฏิญาณตนถือพรหมจรรย์ตลอดชีวิตด้วย ซึ่งขัดกับความประสงค์ของครอบครัวที่จะให้เธอแต่งงาน นอกจากเรื่องนี้โรซาก็เชื่อฟังพ่อแม่และช่วยเหลือครอบครัวทุกประการ โรซา ถึงแก่มรณกรรม เมื่อวันที่ 24 สิงหาคม ค.ศ. 1617 สิริอายุได้ 31 ปีหลังมรณกรรม หลังมรณกรรม. โรซา ได้รับการประกาศเป็นบุญราศีเมื่อวันที่ 15 เมษายน ค.ศ. 1667 โดยสมเด็จพระสันตะปาปาเคลเมนต์ที่ 9 การประกาศเป็นนักบุญเมื่อวันที่ 12 เมษายน ค.ศ. 1671 โดยสมเด็จพระสันตะปาปาเคลเมนต์ที่ 10 นับเป็นคนแรกในทวีปอเมริกาที่ได้รับเกียรติยศเช่นนี้</doc>
