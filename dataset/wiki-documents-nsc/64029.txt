<doc id="64029" url="https://th.wikipedia.org/wiki?curid=64029" title="ทุกหัวใจมีรัก">ทุกหัวใจมีรัก ทุกหัวใจมีรัก () เป็นภาพยนตร์รักตลก กำกับโดยริชาร์ด เคอร์ทิส นักเขียนบทภาพยนตร์ชาวอังกฤษ เรื่องราวเกี่ยวกับความรักในรูปแบบต่าง ๆ ของกลุ่มคนหลากหลายวิถีชีวิต ที่โยงมาเกี่ยวข้องกันในเทศกาลคริสต์มาส ออกฉายครั้งแรกเมื่อเดือนพฤศจิกายน พ.ศ. 2546 ทุกหัวใจมีรัก นำแสดงโดยฮิว แกรนต์, บิล ไนอี, เอมมา ทอมสัน, คอลิน เฟิร์ท, เลียม นีสัน, แอลัน ริกแมน, เคียรา ไนต์ลีย์, ลอรา ลินนีย์ และดาราภาพยนตร์ผู้มีชื่อเสียงอีกมากมาย รวมทั้งดารารับเชิญได้แก่ โรวัน แอตคินสัน, บิลลี บ็อบ ทอร์นตัน, เคลาเดีย ชิฟเฟอร์, อิไลชา คัทเบิร์ต, แชนนอน เอลิซาเบท และเดนิส ริชาดส์ ภาพยนตร์ฉบับที่ฉายในประเทศไทยและทวีปเอเชีย ผู้กำกับได้ตัดฉากตัวละครออกไปคู่หนึ่งคือ จอห์นและจูดี (แสดงโดยมาร์ติน ฟรีแมน และโจแอนนา เพจ) ซึ่งรับบทเป็นตัวแสดงแทนในการถ่ายหนังโป๊ เนื่องจากมีฉากที่ไม่เหมาะสมเนื้อเรื่องย่อ เนื้อเรื่องย่อ. คนบางคนอาจมองว่าโลกนี้เต็มไปด้วยความเกลียดชัง แก่งแย่งชิงดี แต่อันที่จริงแล้ว เราจะพบว่ามีความรักปรากฏอยู่ในทุกแห่งหน ในคนทุกเพศทุกวัย ตั้งแต่นายกรัฐมนตรีหนุ่มคนใหม่ที่เพิ่งเริ่มงานเป็นวันแรก ก็เกิดตกหลุมรักเลขาสาวจอมเปิ่นที่เพิ่งเข้าทำงานเป็นวันแรกเหมือนกัน, เจมี นักเขียนหนุ่มผู้เพิ่งจะพบว่าภรรยาเป็นชู้กับน้องชายของตน จึงหลบไปรักษาแผลใจที่บ้านพักริมทะเลสาบ และพบรักกับหญิงสาวคนทำงานบ้านซึ่งพูดภาษาอังกฤษไม่ได้, หญิงสาวที่แต่งงานแล้วอย่างแคเรน ผู้ซึ่งกำลังสงสัยว่าสามีของเธอกำลังปันใจให้กับเลขาหน้าห้องทำงาน หรือกระทั่งความรักของเด็กชายผู้ซึ่งกำลังพบรักครั้งแรกกับเด็กหญิงเพื่อนร่วมโรงเรียนที่ไม่เคยแม้แต่จะคุยกัน และพ่อม่ายที่ประสบปัญหาการเข้าถึงลูกชายผู้เพิ่งจะสูญเสียแม่ไป เมื่อเทศกาลคริสต์มาสกำลังย่างกรายมาถึง เรื่องราวของแต่ละคนในลอนดอนจึงบังเกิดขึ้นด้วยความมหัศจรรย์ที่มีรสชาติทั้งหวานและขม ตามแต่จะบังเกิดขึ้นในทุกหัวใจที่มีรักตัวละครหลักตัวละครหลัก. - เดวิด นายกรัฐมนตรีหนุ่มโสดผู้ที่เพิ่งมาทำงานวันแรกก็ตกหลุมรักเสียแล้ว รับบทโดย ฮิว แกรนต์ - นาตาลี เลขานุการใหม่ผู้ซึ่งมาทำงานกับนายกรัฐมนตรีเป็นวันแรก จึงมักจะเผลอทำกิริยาเปิ่น ๆ อยู่เสมอ รับบทโดย Martine McCutcheon - เจมี เบนเนตต์ นักเขียนหนุ่มที่พบว่าภรรยาของตนนอกใจ จึงมาตั้งต้นชีวิตโสดอีกครั้งที่บ้านพักริมทะเลสาบ รับบทโดย คอลิน เฟิร์ท - เอาแรเลีย หญิงสาวทำงานบ้านชาวโปรตุเกส ซึ่งมารับจ้างทำงานบ้านกับเจมี รับบทโดย Lúcia Moniz - แฮร์รี บรรณาธิการนิตยสาร แต่งงานและมีลูกสองคนแล้วกลับหวั่นไหวกับท่าทีของเลขานุการหน้าห้อง รับบทโดย แอลัน ริกแมน - แคเรน ภรรยาของแฮร์รี ผู้ซึ่งสงสัยว่าสามีกำลังจะปันใจให้ใครบางคน เป็นพี่สาวของเดวิด รับบทโดย เอมมา ทอมสัน - แดเนียล สถาปนิกที่เพิ่งจะสูญเสียภรรยาไป และพบว่าเป็นการยากที่จะเข้าถึงใจของลูกชายได้ รับบทโดย เลียม นีสัน - จูเลียต เจ้าสาวหมาด ๆ ที่มีปัญหาเรื่องการเข้ากับเพื่อนสนิทของสามีไม่ได้ รับบทโดย เคียรา ไนต์ลีย์ - แซราห์ ครีเอทีฟสาวที่แอบหลงรักเพื่อนชายในที่ทำงานมานานนับปี รับบทโดย ลอรา ลินนีย์ - บิลลี แม็ก ร็อกสตาร์ตกยุคที่กำลังดันทุรังจะกลับมาดังอีกครั้ง รับบทโดย บิล ไนอี - มีอา เลขาสาวหน้าห้องของแฮร์รี สาวสวยเซ็กซีผู้เพียรพยายามหาจังหวะแอบโปรยเสน่ห์ใส่เจ้านาย รับบทโดย Heike Makatsch</doc>
