<doc id="374205" url="https://th.wikipedia.org/wiki?curid=374205" title="พิทักษ์ คันธจันทร์">พิทักษ์ คันธจันทร์ พิทักษ์ คันธจันทร์ อดีตผู้สื่อข่าวและอดีตช่างภาพกีฬาสายมวย เกิดเมื่อวันที่ 10 กุมภาพันธ์ พ.ศ. 2488 ที่จังหวัดอุบลราชธานี มีชื่อเล่นว่า "ฟ้า" เป็นบุตรชายคนโตของบุตรทั้ง 10 คน ของนายหมาทอง และนางบุญฮู้ คันธจันทร์ โดยที่พ่อรับราชการครู จบการศึกษาชั้นประถมศึกษาปีที่ 4 ที่โรงเรียนบ้านท่าไห่ จากนั้นจึงเข้าศึกษาต่อที่โรงเรียนสิทธิธรรมศาสตร์ศิลป์ ในตัวเมืองอุบลราชธานี ด้วยความที่ชื่นชอบในกีฬามวย จึงชกมวยไปด้วยในแบบมวยไทย โดยชกตามงานเทศกาลต่าง ๆ เคยเดินสายชกไปถึงจังหวัดเชียงใหม่ จากนั้นจึงได้เข้ามาศึกษาวิชาการถ่ายภาพที่โรงเรียนสารพัดช่าง กรุงเทพมหานคร รุ่นเดียวกับไกรสีห์ นาคประเสริฐ ผู้สื่อข่าวกีฬาอาวุโส พร้อมกับตระเวนชกมวยไปด้วยที่เวทีราชดำเนิน แต่ไม่มีแววรุ่งเหมือนนักมวยคนอื่น ๆ แต่ประการใด ในปี พ.ศ. 2515 ได้ไปชกมวยในแบบคิกบ็อกซิ่ง ที่ประเทศญี่ปุ่น เมื่อกลับมายังประเทศไทย ได้สมรสกับ กรรณิการ์ แซ่เตีย (มีบุตรชายด้วยกันทั้งหมด 2 คน) เมื่อเลิกชก ได้ใช้วิชาการถ่ายภาพที่เรียนมาเป็นช่างภาพอิสระถ่ายภาพให้แก่ผู้มาท่องเที่ยวยังสถานที่ต่าง ๆ เช่น สวนสามพราน, สวนสัตว์ดุสิต และได้ไปเป็นช่างภาพประจำให้แก่หนังสือพิมพ์หลายฉบับ เช่น สยามรัฐ, ไทยเดลี, บางกอกโพสต์ และสยามกีฬา เป็นต้น ระหว่างปี พ.ศ. 2527 ได้ไปใช้ชีวิตอยู่ที่ลอสแอนเจลิส ประเทศสหรัฐอเมริกา ใช้ชื่อภาษาอังกฤษว่า "ปีเตอร์" โดยเป็นผู้สื่อข่าวสายมวยให้แก่นิตยสารมวยท้องถิ่น จนกระทั่งในปี พ.ศ. 2529 ได้เดินทางกลับมายังประเทศไทยเพราะคิดถึงบ้าน และทำงานเป็นช่างภาพให้แก่หนังสือพิมพ์อีกหลายฉบับ จนกระทั่งเป็นช่างภาพที่สยามกีฬาเป็นที่สุดท้าย ระหว่างการเป็นผู้สื่อข่าวและช่างภาพในคราวนี้ พิทักษ์ได้มีโอกาสทำข่าวรายการชกมวยนัดสำคัญ ๆ หลายครั้ง เช่น การชกป้องกันตำแหน่งแชมป์โลกของ เขาทราย แกแล็คซี่ ที่ประเทศญี่ปุ่น ซึ่งเคยได้ไปพักเป็นเวลานับเดือนยังบ้านของยูมิโกะ โอตะ ซึ่งต่อมากลายเป็นภริยาคนแรกของเขาทรายด้วย รวมทั้งที่ประเทศฟิลิปปินส์ ทำให้ได้สนิทสนมกับนักมวยและบุคคลในแวดวงมวยหลายคน จากนั้น ได้ผันตัวเองมาเป็นผู้ประสานงานการนำนักมวยต่างประเทศมาชกยังประเทศไทยหลายคน เช่น รอนนี่ มากราโม รวมทั้งประสานให้นักมวยไทยไปยังต่างประเทศอีก เช่น ฤทธิชัย เกียรติประภัสร์ ที่ประเทศฟิลิปปินส์หลายครั้ง หรือ รัตนพล ส.วรพิน เดินทางไปชิงแชมป์โลกรุ่นไลท์ฟลายเวทของ IBF ที่ลาสเวกัส หรือ รัตนชัย ส.วรพิน เป็นต้น โดยเป็นตัวแทนของบริษัท ดอน คิง โปรโมชั่น ของ ดอน คิง โปรโมเตอร์ชื่อดังระดับโลกชาวอเมริกัน</doc>
