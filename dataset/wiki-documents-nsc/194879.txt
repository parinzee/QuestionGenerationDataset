<doc id="194879" url="https://th.wikipedia.org/wiki?curid=194879" title="หม่อมเจ้ามารยาตรกัญญา ดิศกุล">หม่อมเจ้ามารยาตรกัญญา ดิศกุล หม่อมเจ้ามารยาตรกัญญา ดิศกุล (8 เมษายน พ.ศ. 2445 – 11 ธันวาคม พ.ศ. 2549) เป็นพระธิดาในสมเด็จพระเจ้าบรมวงศ์เธอ กรมพระยาดำรงราชานุภาพ เป็นพระธิดาพระองค์โตที่ประสูติในหม่อมแสง ศตะรัต มีพระนามลำลองว่า "หญิงแย้ม" หม่อมเจ้ามารยาตรกัญญาทรงเติบโตมาพร้อมกับหม่อมเจ้าจงจิตรถนอม ดิศกุล พระธิดาพระองค์ใหญ่ในกรมพระยาดำรงราชานุภาพ พร้อมกับพระธิดาของสมเด็จพระเจ้าบรมวงศ์เธอ เจ้าฟ้ากรมพระนครสวรรค์วรพินิต ในสำนักของสมเด็จพระปิตุจฉาเจ้าสุขุมาลมารศรี พระอัครราชเทวีที่วังบางขุนพรหม คือ พระเจ้าวรวงศ์เธอ พระองค์เจ้าศิริรัตนบุษบง พระเจ้าวรวงศ์เธอ พระองค์เจ้าสุทธวงษวิจิตร พระเจ้าวรวงศ์เธอ พระองค์เจ้าพิสิฐสบสมัย พระเจ้าวรวงศ์เธอ พระองค์เจ้าจุไรรัตนศิริมาน และพระเจ้าวรวงศ์เธอ พระองค์เจ้าจันทรกานตมณี หม่อมเจ้ามารยาตรกัญญาทรงเป็นเลขานุการสภากาชาดไทย มาตั้งแต่ครั้งสมเด็จพระพันวัสสาอัยยิกาเจ้า ทรงเป็นสภานายิกา จนกระทั่งภายหลังเปลี่ยนแปลงการปกครอง ก็ยังทรงเป็นเลขานุการจนกระทั่งเกษียณอายุ ภายหลังเปลี่ยนแปลงการปกครอง เมื่อกรมพระยาดำรงราชานุภาพเสด็จไปลี้ภัยที่ปีนัง ระหว่าง พ.ศ. 2476 ถึง 2485 หม่อมเจ้ามารยาตรกัญญาทรงประทับอยู่ที่เรือนไม้ของเจ้าจอมมารดาชุ่ม ภายในวังวรดิศ พร้อมกับหม่อมเจ้าจงจิตรถนอม ในบั้นปลาย ทรงเข้ารักษาตัวที่โรงพยาบาลจุฬาลงกรณ์นานหลายปี จนสิ้นชีพิตักษัยเมื่อวันที่ 11 ธันวาคม พ.ศ. 2549 ด้วยพระชันษา 104 ปี เป็นเจ้านายที่พระชันษายืนยาวที่สุดเป็นอันดับที่ 2 เช่นเดียวกับท่านหญิงไตรทิพย์สุดา วิเศษกุล (สิ้นชีพิตักษัยเมื่อวันที่ 21 มกราคม พ.ศ. 2557) หม่อมเจ้าพงศ์พิศมัย เกษมสันต์ ซึ่งสิ้นชีพิตักษัยเมื่อวันที่ 23 พฤศจิกายน พ.ศ. 2551 พระชันษา 109 ปี งานพระราชทานเพลิงศพของหม่อมเจ้ามารยาตรกัญญา ดิศกุล สมเด็จพระเทพรัตนราชสุดาฯ สยามบรมราชกุมารีเสด็จพระราชดำเนินเป็นประธานในพิธีพระราชทานเพลิงศพ เมื่อวันที่ 25 มีนาคม พ.ศ. 2550 ณ เมรุหลวงหน้าพลับพลาอิสริยาภรณ์ วัดเทพศิรินทราวาสเครื่องราชอิสิรยาภรณ์เครื่องราชอิสิรยาภรณ์. - พ.ศ. 2529 - เครื่องราชอิสริยาภรณ์จุลจอมเกล้า ชั้น ทุติยจุลจอมเกล้าวิเศษ (ท.จ.ว.) - พ.ศ. 2537 - เครื่องราชอิสริยาภรณ์อันมีเกียรติยศยิ่งมงกุฎไทย ชั้นมหาวชิรมงกุฏ (ม.ว.ม.)</doc>
