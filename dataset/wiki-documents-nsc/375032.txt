<doc id="375032" url="https://th.wikipedia.org/wiki?curid=375032" title="โกตดาซูร์">โกตดาซูร์ โกตดาซูร์ () หรือเป็นที่รู้จักในชื่อภาษาอังกฤษว่า เฟรนช์ริวีเอรา () เป็นชายฝั่งทะเลเมดิเตอร์เรเนียนทางมุมตะวันออกเฉียงใต้ของประเทศฝรั่งเศส รวมไปถึงโมนาโก ไม่มีขอบเขตแน่ชัดแต่มักจะกล่าวถึงว่า มีขอบเขตตั้งแต่ม็องตงไปจนถึงชายแดนอิตาลี ทางตะวันออกของแซ็ง-ทรอเป, อีแยร์ หรือกาซี ทางตะวันตก ชายหาดเป็นหนึ่งในบริเวณที่มีรีสอร์ตสมัยใหม่แรก ๆ โดยเริ่มจากการเป็นที่พักตากอากาศฤดูหนาวของคนชั้นสูงอังกฤษในช่วงปลายศตวรรษที่ 18 และเมื่อทางรถไฟมาถึงในช่วงกลางศตวรรษที่ 19 จึงเป็นจุดพักผ่อนของ ชาวอังกฤษ รัสเซีย และสมาชิกราชวงศ์ เช่น สมเด็จพระราชินีนาถวิกตอเรียแห่งสหราชอาณาจักร และพระเจ้าเอ็ดเวิร์ดที่ 7 แห่งสหราชอาณาจักร ในช่วงครึ่งแรกของศวรรษที่ 20 เหล่าศิลปินและนักเขียนยังมาเยี่ยมเยียนประจำ เช่น ปาโบล ปีกัสโซ, อ็องรี มาติส, อีดิธ วอร์ทัน, ซอเมอร์เซต เมาม์, และอัลดุส ฮักซ์ลีย์ เช่นเดียวกับชาวอเมริกันและชาวยุโรปที่ร่ำรวย หลังสงครามโลกครั้งที่สอง เป็นจุดหมายปลายทางของนักท่องเที่ยวที่มีชื่อเสียง มีคนผู้มีชื่อเสียงหลายคนมีบ้านอยู่แถบนี้ เช่น เอลตัน จอห์น และบรีฌิต บาร์โด โกตดาซูร์เป็นบ้านชาวต่างชาติ 83,962 ครัวเรือน กว่า 163 สัญชาติ และประมาณว่า มีชาวต่างชาติที่มิใช่ฝรั่งเศสอาศัยมากกว่าชาวฝรั่งเศสอย่างมาก เมืองที่ใหญ่ที่สุดคือเมืองนิส ที่มีประชากร 347,060 คน (ข้อมูลปี ค.ศ. 2006) เป็นสถานที่ของการล่องเรือยอช์ตและเดินเรือ เป็นสถานที่ที่มีแสงแดด 300 วันต่อปี มีชายหาดยาว 115 กิโลเมตร มีสนามกอล์ฟ 18 สนาม รีสอร์ตสกี 14 แห่ง และร้านอาหาร 3,000 ร้าน</doc>
