<doc id="343391" url="https://th.wikipedia.org/wiki?curid=343391" title="วินิจ เลิศรัตนชัย">วินิจ เลิศรัตนชัย วินิจ เลิศรัตนชัย เป็นอดีตนักจัดรายการวิทยุชื่อดัง และนักธุรกิจจัดคอนเสิร์ตชาวไทย ที่มีผลงานเด่นคือ การแสดงเฉลิมพระเกียรติพระบาทสมเด็จพระเจ้าอยู่หัวฯ ในรูปแบบต่างๆประวัติ ประวัติ. วินิจ จบการศึกษาระดับประกาศนียบัตรวิชาชีพชั้นสูง(ปวส.) แผนกการโฆษณา จากโรงเรียนพณิชยการพระนคร เข้าสู่แวดวงสื่อสารมวลชน โดยเริ่มเป็นผู้ประกาศข่าว สถานีวิทยุ พล.ปตอ. ต่อมาเป็นนักจัดรายการวิทยุ "ซันเดย์ แก๊ป", "โลกสวยด้วยเพลง" ของไนท์สปอต และ "สไมล์เรดิโอ" ของ มีเดีย พลัส ภายหลังเป็นผู้บริหารสถานีวิทยุ "ไพเรทเรดิโอ" กรรมการผู้จัดการ บริษัท ดรีม มีเดีย และ กรรมการบริหาร บริษัท ทราฟฟิกคอร์นเนอร์ วินิจ เคยมีผลงานแสดงละครโทรทัศน์ เช่น วนิดา ทางช่อง 3 เมื่อปี พ.ศ. 2534 ในบท ร้อยเอกมนตรี และ ลอดลายมังกร ทางช่อง 7 สี ในปี พ.ศ. 2535 เป็นพิธีกรและผู้บรรยายตามรายการโทรทัศน์ต่างๆ อาทิ ท้าพิสูจน์ มิวสิกเกม และเคยแสดงมิวสิกวีดีโอ ของ อิทธิ พลางกูร ในเพลง "เราสามคน" เมื่อปี พ.ศ. 2533 เคยมีผลงานเพลงร่วมกับ ฤทธิพร อินสว่าง โดยเป็น featuring ในเพลง "รักและศรัทธา" ออกอัลบั้ม "สะบัด" กับค่ายอินเทอร์นอล และเป็นผู้ริเริ่มจัดทำเพลง "ขวานไทยใจหนึ่งเดียว" ตามโครงการ สานใจไทย สู่ใจใต้ ด้านชีวิตส่วนตัว วินิจสมรสกับ เพ็ญ พิสุทธิ์ นักแสดงชื่อดังในอดีต มีบุตรสาว 2 คน เป็นนักกีฬาขี่ม้าทีมชาติไทยชื่อสายลับ เลิศรัตนชัย และเสียงซอ เลิศรัตนชัย ปัจจุบัน เป็นประธานเจ้าหน้าที่บริหาร บริษัท เฟรชแอร์ เฟสติวัล จำกัด โดยมีผลงานการแสดงที่เด่นๆ เช่น การจัดคอนเสิร์ตเทศกาลฤดูหนาวบนพื้นที่เขาใหญ่ งานแสดงแสงสีเสียง "พ่อ…The Greatest of the Kings The Greetings of the Land" ณ พระที่นั่งอนันตสมาคม งานแสดงแสง สี เสียง เนื่องในพิธีเปิดประตูระบายน้ำคลองลัดโพธิ์และสะพานภูมิพล งานแสดงเรือไฟเฉลิมพระเกียรติและจุดเทียนชัยถวายพระพรกลางแม่น้ำเจ้าพระยา 5 ธันวาคม 2553 งานแสดงละครเพลงเฉลิมพระเกียรติ "พระมหาชนก เดอะฟีโนมีนอน ไลฟ์ โชว์" ภาพยนตร์แอนิเมชัน "คุณทองแดง ดิ อินสไปเรชันส์" และ "มหกรรมดนตรี 30 ปี คาราบาว" เป็นต้น</doc>
