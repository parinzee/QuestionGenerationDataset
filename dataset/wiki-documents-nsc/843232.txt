<doc id="843232" url="https://th.wikipedia.org/wiki?curid=843232" title="บียอนด์: ทูโซลส์">บียอนด์: ทูโซลส์ บียอนด์: ทูโซลส์ () เป็นวิดีโอเกมแอ็กชันผจญภัยกึ่งภาพยนตร์เชิงโต้ตอบ สำหรับเครื่องเพลย์สเตชัน 3 สร้างด้วยทีมควอนติกดรีม นักพัฒนาวิดีโอเกมสัญชาติฝรั่งเศส และจำหน่ายโดยโซนี่อินเตอร์แอ็กทีฟเอ็นเตอร์เทนเมนต์ เกมออกจำหน่ายในเดือนตุลาคม ค.ศ. 2013 เกมนำเสนอตัวละคร โจดี โฮลมส์ หนึ่งในตัวละครผู้เล่นสองตัว อีกตัวละครหนึ่งเป็นวิญญาณไร้รูปร่างชื่อเอเดน วิญญาณที่ผูกพันกับโจดีตั้งแต่กำเนิด โจดี รับบทโดยนักแสดง เอลเลน เพจ มีพลังเหนือธรรมชาติผ่านการเชื่อมโยงทางจิตกับเอเดน เติบโตจากเด็กเป็นผู้ใหญ่และเรียนรู้การควบคุมเอเดนและพลังงานที่พวกเขามีร่วมกันไปด้วย วิลเลม เดโฟ แสดงร่วมเป็นนาธาน ดอว์กินส์ นักวิจัยแผนกกิจกรรมเหนือธรรมชาติ และเป็นผู้ทดแทนบิดาของโจดี นักแสดงหลายคนในเกมทำงานร่วมกันนานเป็นปีในสตูดิโอควอนติกดรีมที่ปารีสเพื่อพากย์เสียง และตรวจจับความเคลื่อนไหว แม้ว่าจะเป็นวิดีโอเกม บียอนด์: ทูโซลส์ ได้เปิดตัวที่เทศกาลภาพยนตร์ไทรเบกา ทำให้มีวิดีโอเกมในเทศกาลภาพยนตร์เป็นครั้งที่สอง เดวิด เคจ นักเขียนบทและผู้กำกับเกมอธิบายว่า สตูดิโอพัฒนาเกมควรมี "การเล่าเรื่องเชิงโต้ตอบ" ที่ทุกคนสามารถเล่นได้ รวมถึงคนที่ไม่ใช่นักเล่นเกมด้วย เกมได้รับการตอบรับแบ่งเป็นสองฝ่าย ยอดขายเกินหนึ่งล้านหน่วยภายในปลายปี ค.ศ. 2013 หลังจำหน่ายสองเดือน เกมเวอร์ชันเพลย์สเตชัน 4 ออกจำหน่ายแบบเดี่ยวในเดือนพฤศจิกายน ค.ศ. 2015 และออกในชุดควอนติกดรีมคอลเลกชัน จำหน่ายร่วมกับเฮวีเรน ในเดือนมีนาคม ค.ศ. 2016</doc>
