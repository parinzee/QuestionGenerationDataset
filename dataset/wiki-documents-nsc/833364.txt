<doc id="833364" url="https://th.wikipedia.org/wiki?curid=833364" title="ฮานะ & อลิซ ปริศนาโรงเรียนหลอน">ฮานะ & อลิซ ปริศนาโรงเรียนหลอน ฮานะ & อลิซ ปริศนาโรงเรียนหลอน (ญี่ปุ่น: 花とアリス殺人事件; อังกฤษ: The Case of Hana & Alice) คือภาพยนตร์อะนิเมะขนาดยาว กำกับและเขียนบทโดยชุนจิ อิวะอิ เล่าเรื่องราวชีวิตของฮะนะและอลิส นักเรียนมัธยมที่พยายามสืบหาความจริงเกี่ยวกับข่าวลือเรื่องการฆาตกรรมในโรงเรียนที่ตนเรียนอยู่ โดยเรื่องราวนี้เกิดขึ้นก่อนเหตุการณ์ในภาพยนตร์เรื่อง สองหัวใจหนึ่งความทรงจำ ซึ่งเป็นภาพยนตร์ปี พ.ศ. 2547 ของอิวะอิ ที่มีตัวละครหลักเป็นฮะนะกับอลิสเช่นกัน ภาพยนตร์เรื่องนี้เข้าฉายครั้งแรกในประเทศญี่ปุ่นเมื่อวันที่ 20 กุมภาพันธ์ 2558 และได้รับการดัดแปลงเป็นมังงะโดยดาวแมน เซย์แมน เผยแพร่บนนิตยสารออนไลน์ "ยะวะระกะสปิริตส์" เมื่อวันที่ 16 กุมภาพันธ์ในปีเดียวกันเนื้อเรื่องย่อ เนื้อเรื่องย่อ. ภาพยนตร์เรื่องนี้เล่าเรื่องของเทะสึโกะ อะริซุงะวะ หรือ อลิส (ยู อะโอะอิ) นักเรียนมัธยมต้นที่เพิ่งย้ายมาเรียนในโรงเรียนแห่งหนึ่ง เธอได้รับข่าวว่าเคยเกิดเหตุฆาตกรรมในห้องเรียนที่เธอเรียนอยู่เมื่อ 1 ปีก่อน ด้วยความอยากรู้อยากเห็น เธอจึงออกสืบหาความจริงเกี่ยวกับเหตุการณ์ดังกล่าว จนพบว่าคนคนเดียวที่น่าจะรู้ความจริงคือฮะนะ อะระอิ (แอนน์ ซุซุกิ) เด็กสาวที่เคยเรียนในห้องเรียนเดียวกัน แต่มีเหตุที่ทำให้เธอเอาแต่เก็บตัวอยู่ในบ้าน อลิสทำความรู้จักกับฮะนะและร่วมกันออกตามหาความจริงเกี่ยวกับกรณีดังกล่าว พร้อมทั้งพัฒนาความสัมพันธ์จนกลายเป็นมิตรภาพของทั้งคู่ผู้พากย์เสียง ผู้พากย์เสียง. ผู้พากย์เสียงตัวละครในภาพยนตร์เรื่องนี้ส่วนใหญ่เคยแสดงในภาพยนตร์เรื่อง สองหัวใจหนึ่งความทรงจำ ซึ่งเป็นภาพยนตร์ต้นฉบับของภาพยนตร์เรื่องนี้มาก่อน ไม่ว่าจะเป็นยู อะโอะอิ และแอนน์ ซุซุกิ ที่เคยรับบทเป็นอลิสและฮะนะ รวมถึงโชโกะ ไอดะ เซ ฮิระอิซุมิ ทะเอะ คิมุระ และโทะโมะฮิโระ คะกุ โดยนักแสดงเหล่านี้นอกจากจะมารับหน้าที่พากย์เสียงตัวละครแล้ว อิวะอิยังให้พวกเขาเป็นแบบในการร่างตัวละครที่พวกเขาพากย์เสียงในร่างแรก ก่อนที่จะนำไปสร้างเป็นตัวละครแอนิเมชันฉบับสมบูรณ์ด้วยรายชื่อผู้พากย์เสียงตัวละครสำคัญของภาพยนตร์เรื่องนี้มีดังต่อไปนี้- ยู อะโอะอิ พากย์เสียง เทะสึโกะ อะริซุงะวะ หรือ อลิส - แอนน์ ซุซุกิ พากย์เสียง ฮะนะ อะระอิ - เรียว คะสึจิ พากย์เสียง โคตะโร ยุดะ - ฮะรุ คุโระกิ พากย์เสียง โอะงิโนะ - ทะเอะ คิมุระ พากย์เสียง ยุกิ ซะกะกิ (ครูสอนบัลเลต์) - เซ ฮิระอิซุมิ พากย์เสียง เค็นจิ คุโระยะนะงิ (พ่อของอลิส) - โชโกะ ไอดะ พากย์เสียง คะโยะ อะริซุงะวะ (แม่ของอลิส) - รันรัง ซุซุกิ พากย์เสียง มุสึ มุสึมิ - โทะโมะฮิโระ คะกุ พากย์เสียง อาจารย์โทะโมะนะงะ - มิโดะริโกะ คิมุระ พากย์เสียง โทะโมะมิ อะระอิ (แม่ของฮะนะ)การผลิต การผลิต. ภาพยนตร์เรื่องนี้เป็นผลงานภาพยนตร์อะนิเมะขนาดยาวเรื่องแรกของชุนจิ อิวะอิ โดยอิวะอิทำหน้าที่กำกับ เขียนบท และแต่งเพลงประกอบด้วยตัวเองบทภาพยนตร์ บทภาพยนตร์. อิวะอิเริ่มเขียนบทร่างแรกของภาพยนตร์เรื่องนี้ตั้งแต่ช่วงที่เขาถ่ายทำภาพยนตร์เรื่องสองหัวใจหนึ่งความทรงจำ โดยร่างนี้เขียนเสร็จเมื่อปี พ.ศ. 2547 ซึ่งเป็นปีที่ภาพยนตร์เรื่องดังกล่าวออกฉาย และใช้เวลาในการพัฒนาบท 10 ปี อิวะอิตั้งใจให้ภาพยนตร์เรื่องนี้สะท้อนแนวคิดที่ว่า ชีวิตไม่ใช่เรื่องง่ายดาย แต่ถึงจะไม่ใช่เรื่องง่ายเราก็ไม่จำเป็นจะต้องติดค้างอยู่กับความยากลำบากเหล่านั้น จากแนวคิดนี้ อิวะอิจึงกำหนดให้ตัวละครของเรื่องไม่หวั่นไหวต่อปัญหาอุปสรรคต่าง ๆ ในชีวิต แม้จะตกอยู่ในสถานการณ์ที่ยากลำบากเพียงใดก็ตามการสร้างตัวละครและการถ่ายทำ การสร้างตัวละครและการถ่ายทำ. ภาพยนตร์เรื่องนี้สร้างโดยใช้เทคนิคโรโตสโคป ที่เริ่มต้นด้วยการสร้างฟุตเทจต้นแบบจากการนำนักแสดงที่เป็นทีมพากย์มาถ่ายทำฉากต่าง ๆ เก็บเอาไว้ (จิงิ คัมเบะ ผู้กำกับภาพของภาพยนตร์เรื่องนี้ ทำหน้าที่กำกับภาพยนตร์ในฟุตเทจนี้) แล้วจึงนำฟุตเทจดังกล่าวเข้ากระบวนการโรโตสโคป โดยให้ทีมแอนิเมเตอร์วาดตัวละครด้วยการเฉดเซลและลงสีฉากหลังทับลงไปในฟุตเทจแบบเฟรมต่อเฟรม โดยเหตุผลที่อิวะอิเลือกใช้เทคนิคโรโตสโคปกับอะนิเมะเรื่องนี้เป็นเพราะว่า เทคนิคนี้จะทำให้ตัวละครเคลื่อนไหวอย่างสมจริงและมีความเป็นมนุษย์มากกว่าเทคนิคอื่น ๆ นอกจากนั้น ในขั้นตอนการออกแบบตัวละคร อิวะอิยังได้ซะโตะโกะ โมะริกะวะ นักออกแบบตัวละครอะนิเมะที่เคยร่วมงานกับสตูดิโอจิบลิในภาพยนตร์เรื่อง เจ้าแมวยอดนักสืบ (พ.ศ. 2545) มาช่วยทำหน้าที่ออกแบบด้วยดนตรีและเพลงประกอบภาพยนตร์ ดนตรีและเพลงประกอบภาพยนตร์. สำหรับดนตรีประกอบภาพยนตร์เรื่องนี้ อิวะอิได้นำดนตรีส่วนหนึ่งที่เคยใช้ประกอบภาพยนตร์เรื่องสองหัวใจหนึ่งความทรงจำกลับมาเรียบเรียงใหม่ และนำกลับมาใช้ร่วมกับดนตรีที่แต่งขึ้นใหม่อีก 20 เพลง นอกจากนั้น อิวะอิ ร่วมกับคุวะบะระ มะโกะ และชีนะ โคโตะเนะ ซึ่งรวมตัวกันในนามของวง "Hec & Pascal" ได้สร้างเพลง "fish in the pool" ขึ้นมาเป็นเพลงประจำภาพยนตร์เรื่องนี้ด้วย โดยอิวะอิเป็นผู้แต่งเนื้อร้อง มะโกะเป็นผู้เรียบเรียง และโคะโตะเนะเป็นผู้ขับร้องการเข้าฉาย การเข้าฉาย. ภาพยนตร์เรื่องนี้เข้าฉายครั้งแรกในประเทศญี่ปุ่นเมื่อวันที่ 20 กุมภาพันธ์ 2558 และถูกนำไปฉายในประเทศเกาหลีใต้เมื่อวันที่ 28 พฤษภาคม 2558 ประเทศนอร์เวย์เมื่อเดือนตุลาคม 2558 ประเทศไทยเมื่อวันที่ 17 กันยายน 2558 และประเทศฝรั่งเศสเมื่อวันที่ 11 พฤษภาคม 2559 โดยการฉายในประเทศไทย เป็นการฉายแบบจำกัดโรงที่โรงภาพยนตร์เฮาส์ โรงภาพยนตร์ลิโด้ และโรงภาพยนตร์ควอเทียร์ซีเนอาร์ต นอกจากนั้น ภาพยนตร์เรื่องนี้ยังได้รับเลือกให้ไปฉายในเทศกาลภาพยนตร์รายการต่าง ๆ ได้แก่ เทศกาลภาพยนตร์นานาชาติแฟนเทเซีย (ประเทศแคนาดา) เทศกาลภาพยนตร์แอนิเมชันบรัสเซลส์ (ประเทศเบลเยียม) เทศกาลภาพยนตร์นานาชาติฮ่องกง (เขตปกครองพิเศษฮ่องกง) เทศกาลภาพยนตร์ญี่ปุ่น (ประเทศไอร์แลนด์) เทศกาลภาพยนตร์แอนิเมชันญี่ปุ่น (ประเทศเอสโตเนีย) เทศกาลภาพยนตร์ฟิวเจอร์ (ประเทศอิตาลี) เทศกาลสื่อศิลปะญี่ปุ่น (ประเทศญี่ปุ่น) เป็นต้นรางวัล</doc>
