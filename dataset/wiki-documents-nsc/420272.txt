<doc id="420272" url="https://th.wikipedia.org/wiki?curid=420272" title="นะกะโอะกะ ชินตะโร">นะกะโอะกะ ชินตะโร นะกะโอกะ ชินตะโร (, 6 พฤษภาคม ค.ศ. 1838 - 10 ธันวาคม ค.ศ. 1867) เป็นซามูไรชาวแคว้นโทะซะในยุคบะคุมะสึของญี่ปุ่น เขาเป็นผู้ใกล้ชิดของซะกะโมะโตะ เรียวมะ ซึ่งได้ร่วมกันเคลื่อนไหวทางการเมืองเพื่อล้มล้างรัฐบาลโชกุนโทะกุงะวะภูมิหลัง ภูมิหลัง. นะกะโอกะ ชินตะโร เกิดที่หมู่บ้านคิตะกะวะ แคว้นโทะซะ (ปัจจุบันอยู่ในเขตจังหวัดโคชิ) โดยเป็นบุตรชายของผู้ใหญ่บ้านคิตะกะวะเมื่อ ค.ศ. 1838 ในปี ค.ศ. 1861 เขาได้เข้าศึกษาวิชาการต่างๆ และวิชาดาบในสำนักศึกษาที่ทะเกะชิ ฮัมเปตะ จัดตั้งขึ้น และได้เป็นสมาชิกผู้ก่อตั้งกลุ่ม "โทะสะคินโนโต" (กลุ่มผู้ภักดีแห่งโทะสะ) ซึ่งเป็นองค์การทางการเมืองติดอาวุธที่ทะเกะชิจัดตั้งขึ้นเพื่อส่งเสริมแนวคิด "ซนโนโจอิ" (เทิดทูนจักรพรรดิ ขับคนป่าเถื่อน)บทบาททางการเมือง บทบาททางการเมือง. หลังการรัฐประหารในเกียวโตเมื่อวันที่ 30 กันยายน ค.ศ. 1863 อันนำมาซึ่งความกดดันต่อเหล่าผู้ยึดถือแนวคิด "ซนโนโจอิ" นะกะโอะกะพร้อมด้วยกลุ่มขุนนาง (คุเงะ) ที่มีอุดมการณ์เดียวกัน ซึ่งรวมถึงซันโจ ซะเนะโตะมิ ได้ลี้ภัยไปยังแคว้นโจชู ในปี ค.ศ. 1864 เขาได้เข้าร่วมการลอบสังหารชิมะสึ ฮิสะมิสึ ผู้มีอำนาจคนสำคัญของแคว้นซะสึมะ แต่ล้มเหลว และได้ร่วมสู้กับกองกำลังแคว้นโจชูในเหตุการณ์กบฏฮะมะกุริและยุทธการชิโมะโนะเซะกิ ต่อมาในปีเดียวกันนั้น นะกะโอะกะได้เข้าร่วมกลุ่มไคเอ็นไตซึ่งก่อตั้งโดยซะกะโมะโตะ เรียวมะ และได้ร่วมมือกับเรียวมะในการประสานงานแคว้นซะสึมะกับแคว้นโจชูในการก่อตั้งพันธมิตรซัตโจ และขอรับการสนับสนุนแผนการดังกล่าวจากซันโจ ซะเนะโตะมิ ในช่วงเดือนมีนาคม ค.ศ. 1867 นะกะโอะกะและเรียวมะได้เดินทางกลับไปยังแคว้นโทะซะเพื่อเจรจาให้ทางแคว้นโทะซะยอมเข้าร่วมเป็นพันธมิตรลับกับแคว้นซะสึมะ จากนั้นในเดือนมิถุนายนปีเดียวกัน นะกะโอะกะก็ได้เริ่มขยายการเจรจาให้เกิดการจัดตั้งพันธมิตรระหว่างแคว้นโจชูกับแคว้นฮิโระชิมะ แต่เรื่องดังกล่าวได้กลายเป็นเรื่องที่น่าสงสัยไป เพราะในเวลานั้นโชกุนโทะกุงะวะ โยะชิโนะบุ ได้ตัดสินใจถวายอำนาจการปกครองคืนแก่จักรพรรดิแล้ว ด้วยความตระหนักว่าสงครามกลางเมืองมีโอกาสที่จะเกิดขึ้นในเวลาอันใกล้ นะกะโอะกะจึงกลับมายังแคว้นโทะซะในเดือนกรกฎาคม และจัดตั้งหน่วยรบติดอาวุธ "ริคุเอ็นไต" ขึ้น โดยใช้รูปแบบเดียวกับกองทหารอาสา "คิเฮไต" ของแคว้นโจชูมรณกรรม มรณกรรม. ในวันที่ 10 ธันวาคม ค.ศ. 1867 นะกะโอะกะได้เดินทางไปยังที่ร้านโอมิยะในเมืองเกียวโตเพื่อพบกับซะกะโมะโตะ เรียวมะ ขณะที่ทั้งสองกำลังสนทนากันในห้องพักชั้น 2 ของร้าน ได้มีคนร้ายไม่ทราบฝ่ายเข้าจู่โจมและทำการลอบสังหาร (เหตุการณ์นี้เป็นที่รู้จักในชื่อ "คดีร้านโอมิยะ") เรียวมะเสียชีวิตในที่เกิดเหตุทันที ส่วนนะกะโอะกะบาดเจ็บสาหัสและเสียชีวิตในอีก 2 วันให้หลัง โดยที่เขาไม่ได้สติพอที่จะบอกชื่อคนที่เข้ามาทำร้ายพวกตนได้เลย สุสานของเขาตั้งอยู่ที่ศาลเจ้าเรียวเซ็นโงะโคะคุ ในเมืองเกียวโต อนึ่ง จักรพรรดิเมจิได้พระราชทานบำเหน็จความชอบย้อนหลังแก่นะกะโอะกะ โดยการแต่งตั้งให้เขาเป็นเจ้าขุนนางชั้นที่ 4 ในปี ค.ศ. 1891หมายเหตุ</doc>
