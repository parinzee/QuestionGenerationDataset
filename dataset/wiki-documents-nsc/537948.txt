<doc id="537948" url="https://th.wikipedia.org/wiki?curid=537948" title="เทวินทร์ ชาติสุวรรณ">เทวินทร์ ชาติสุวรรณ เทวินทร์ ชาติสุวรรณ (ชื่อเล่น: ต่อ; 1 มิถุนายน พ.ศ. 2525 — ) เป็นนักกีฬาฮอกกี้น้ำแข็งชายทีมชาติไทย ซึ่งทำหน้าที่เป็นรองกัปตันของทีมชุดใหญ่ และเป็นผู้ที่สามารถทำประตูได้มากที่สุดให้แก่ทีมชาติไทย เดือนมีนาคม พ.ศ. 2552 เทวินทร์รับหน้าที่เป็นกัปตันฮอกกี้น้ำแข็งชายทีมชาติไทย ในการแข่งขันไอไอเอชเอฟชาลเลนจ์คัพออฟเอเชีย 2009 ที่ประเทศสหรัฐอาหรับเอมิเรตส์ โดยเขาได้รับเลือกให้เป็นผู้เล่นยอดเยี่ยมถึง 2 ครั้ง เมื่อครั้งที่ทีมชาติไทยเป็นฝ่ายชนะทีมชาติอินเดีย และทีมชาติมาเลเซียประวัติ ประวัติ. เทวินทร์ ชาติสุวรรณ เป็นบุตรของจรูญ และทัศนะ ชาติสุวรรณ เขาสำเร็จการศึกษาระดับชั้นมัธยมต้นจากโรงเรียนอัสสัมชัญศรีราชา และระดับชั้นมัธยมปลายจากโรงเรียนราชวินิต ประมาณปี พ.ศ. 2542 เทวินทร์เริ่มเล่นให้แก่ทีมชาติไทยรุ่นอายุไม่เกิน 18 ปีเป็นครั้งแรก และใน พ.ศ. 2543 เขาเป็นผู้ได้รับเลือกเข้าศึกษาที่คณะศึกษาศาสตร์ มหาวิทยาลัยเกษตรศาสตร์ เนื่องด้วยความสามารถด้านกีฬาที่โดดเด่น อย่างไรก็ตาม เขาได้ออกจากมหาวิทยาลัยดังกล่าว และเดินทางไปใช้ชีวิตอยู่ที่ประเทศแคนาดาอยู่ช่วงระยะเวลาหนึ่ง ใน พ.ศ. 2554 เขาเป็นหนึ่งในผู้เข้าแข่งขันกีฬาฮอกกี้น้ำแข็งในเอเชียนเกมส์ฤดูหนาว 2011 ที่ประเทศคาซัคสถาน รวมถึง ในเดือนตุลาคม พ.ศ. 2555 เทวินทร์เป็นหนึ่งในนักฮอกกี้น้ำแข็งชาวไทยผู้เข้าแข่งขันใน บางกอกแบทเทิลออนไอซ์ 2012 ที่เซ็นทรัลพลาซา แกรนด์ พระราม 9 ซึ่งเป็นรายการแข่งขันระดับสโมสรจากนานาประเทศ วันที่ 20 มีนาคม พ.ศ. 2556 เทวินทร์เป็นหนึ่งในผู้ทำประตูในการแข่งขันฮอกกี้น้ำแข็งชิงชนะเลิศแห่งเอเชียครั้งที่ 6 รายการไอไอเอชเอฟชาลเลนจ์คัพออฟเอเชีย 2013 ที่จัดขึ้น ณ กรุงเทพมหานคร ในครั้งที่พบกับทีมชาติจีนไทเป วันที่ 21 มีนาคม เขาเป็นหนึ่งในผู้มีส่วนช่วยให้ทีมชาติไทยเป็นฝ่ายชนะเมื่อครั้งที่พบกับทีมชาติสหรัฐอาหรับเอมิเรตส์ซึ่งเป็นแชมป์เก่าได้สำเร็จ ตลอดจน เป็นหนึ่งในผู้เข้าแข่งขัน ณ วันที่ 22 มีนาคม เมื่อครั้งพบกับทีมชาติมองโกเลีย</doc>
