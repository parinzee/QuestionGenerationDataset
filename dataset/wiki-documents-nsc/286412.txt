<doc id="286412" url="https://th.wikipedia.org/wiki?curid=286412" title="สยุมภู ทศพล">สยุมภู ทศพล สยุมภู ทศพล เป็นนามปากกาของ ประจิม วงศ์สุวรรณ นักเขียนนวนิยายแนวแอ็กชั่น-สงคราม (ซึ่งนำชื่อนี้มาจากนวนิยายเรื่อง แววมยุรา ) เจ้าของงานเขียนเรื่อง "กองพันปิศาจ" และ "ค่ายนรกเดียนเบียนฟู" ประจิม วงศ์สุวรรณ เป็นชาวจังหวัดนครราชสีมา เป็นบุตรคนโตในจำนวนพี่น้องสามคน จบการศึกษาจากโรงเรียนราชสีมาวิทยาลัย จากนั้นสอบผ่านข้อเขียนเข้าโรงเรียนเตรียมทหาร แต่ไม่ผ่านภาคปฏิบัติ จึงเข้าเรียนที่โรงเรียนนายสิบทหารบก และรับราชการทหาร พร้อมกับเป็นนักกีฬากรีฑาทีมชาติไทย เป็นนักวิ่งระยะสั้น เคยได้รับเหรียญทองวิ่ง 400 เมตรชาย จากเอเชียนเกมส์ 1962 ที่จาการ์ตา ประเทศอินโดนีเซีย และเข้าแข่งขันโอลิมปิกฤดูร้อน 1960 ที่โรม ประเทศอิตาลี ในปี พ.ศ. 2510 ได้ลาออกจากราชการทหาร และสมัครเป็นทหารรับจ้างไปรบในประเทศลาว ถูกยิงบาดเจ็บและจับเป็นเชลยศึกในค่ายกักกันที่เดียนเบียนฟู ในเวียดนามเหนือ ได้รับการปล่อยตัวเมื่อ พ.ศ. 2516 หลังจากกลับประเทศไทย ได้ใช้ประสบการณ์การเป็นทหารรับจ้าง เขียนนวนิยายเรื่องแรก ชื่อ "เฉือนคมเพชฌฆาต" ใช้นามปากกา "ทอง เทพบุตร" ต่อมาได้รับการสนับสนุนจากพนมเทียน ที่เป็นบรรณาธิการนิตยสารจักรวาล ให้เขียนนวนิยายแนวสงคราม ตีพิมพ์เป็นประจำ โดยเฉพาะเรื่อง "ค่ายนรกเดียนเบียนฟู" ได้รับความนิยม และถูกนำมาสร้างเป็นภาพยนตร์ แหกค่ายนรกเดียนเบียนฟู กำกับโดยชุมพร เทพพิทักษ์ นำแสดงโดยสมบัติ เมทะนี ยอดชาย เมฆสุวรรณ และนาท ภูวนัย ออกฉายในปี พ.ศ. 2520 ประจิม วงศ์สุวรรณ เสียชีวิตอย่างกะทันหันด้วยโรคหัวใจ เมื่อวันที่ 20 มกราคม พ.ศ. 2533 อายุ 53 ปี</doc>
