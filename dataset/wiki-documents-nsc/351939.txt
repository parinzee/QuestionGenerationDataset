<doc id="351939" url="https://th.wikipedia.org/wiki?curid=351939" title="เฟอร์นันโด วาร์กัส">เฟอร์นันโด วาร์กัส เฟอร์นันโด วาร์กัส () อดีตนักมวยแชมป์โลก 2 สมัย ในรุ่นจูเนียร์มิดเดิลเวท เกิดเมื่อวันที่ 7 ธันวาคม ค.ศ. 1977 ที่เมืองออกนาร์ด รัฐแคลิฟอร์เนีย โดยเป็นชาวอเมริกันเชื้อสายเม็กซิกัน มีสถิติการชกทั้งหมด 31 ครั้ง ชนะ 26 ครั้ง เป็นการน็อกทั้งหมด 22 ครั้ง แพ้ 5 ครั้ง โดยเป็นการแพ้น็อกทั้งหมด 4 ครั้ง วาร์กัสในวัยเด็กมีชีวิตที่เสเพล เพราะความยากจนของครอบครัว จึงเริ่มต้นชกมวยจากมวยสากลสมัครเล่น จนกระทั่งติดทีมชาติสหรัฐอเมริกาได้ไปแข่งในกีฬาโอลิมปิก 1996 ที่แอตแลนตา รัฐจอร์เจีย ในรุ่นไลท์มิดเดิลเวท แต่ทว่าตกรอบที่สอง เมื่อเป็นฝ่ายแพ้ให้กับ มาเรียน ซีเมียน นักมวยชาวโรมาเนียไป 8-10 หมัด หลังจากนั้น วาร์กัสก็ได้หันมาชกมวยสากลอาชีพ โดยมี ลู ดูว่า เทรนเนอร์ชื่อดังระดับโลกเป็นผู้ฝึกสอน และ แดน ดูว่า เป็นโปรโมเตอร์ ซึ่งวาร์กัสสามารถทำสถิติไม่แพ้และเสมอแก่ใครถึง 14 ไฟต์ และทั้งหมดเป็นการชนะน็อกทั้งหมด จึงได้ชิงแชมป์โลกในรุ่นจูเนียร์มิดเดิลเวทของ IBF กับ โยรี่ บอย แคมปัส นักมวยที่ไม่เคยแพ้หรือเสมอแก่ใครเช่นกันชาวเม็กซิกัน ในปลายปี ค.ศ. 1998 ผลการชกปรากฏว่าวาร์กัสเป็นฝ่ายเอาชนะน็อกไปได้ในยกที่ 7 หลังจากนั้น เฟอร์นันโด วาร์กัส ก็เป็นที่จับตามองของวงการมวยระดับโลก ในฐานะดาวรุ่งดวงใหม่ ประกอบกับบุคคลิกที่ห้าว ไม่เกรงกลัวใคร อีกทั้งยังมีหน้าตาดี จึงทำให้ได้รับฉายาว่า "Ferocious" หรือ "El Feroz" ในภาษาสเปน ซึ่งวาร์กัสเมื่อให้สัมภาษณ์หรือพูดคุยกับสื่อมวลชนมักจะพาดพิงไปถึง ออสการ์ เดอ ลา โฮยา อยู่เสมอ ๆ ในลักษณะท้าทาย ซึ่งขณะนั้นเดอ ลา โฮยา ถือเป็นซูเปอร์สตาร์อันดับหนึ่งของวงการมวยโลกอยู่ จึงทำให้เป็นที่จับตามองของแฟนมวยทั่วโลกว่า ทั้งคู่อาจได้โคจรมาพบกัน เฟอร์นันโด วาร์กัส ป้องกันตำแหน่งแชมป์โลกของ IBF ไว้ได้ทั้งหมด 5 ครั้ง ก่อนที่จะพบกับความพ่ายแพ้เป็นครั้งแรกในปี ค.ศ. 2000 เมื่อทำการชกล้มแชมป์กับแชมป์โลกในรุ่นเดียวกันนี้ของ WBA คือ เฟลิกซ์ ทรินิแดด นักมวยชาวเปอร์โตริโก ที่เพิ่งเอาชนะคะแนน เดอ ลา โฮยา มาได้ โดยวาร์กัสเป็นฝ่ายแพ้น็อกไปในยกที่ 12 ซึ่งเป็นยกสุดท้าย ซึ่งตลอดการชกวาร์กัสแทบไม่อาจสู้กับทรินิแดดได้เลย หลังจากนั้น วาร์กัสก็ชกอุ่นเครื่องอยู่หนึ่งครั้ง ก่อนที่ขึ้นชิงแชมป์ในรุ่นเดียวกันนี้ของ WBA ที่ว่างลง เนื่องจากทรินิแดดสละตำแหน่ง วาร์กัสสามารถเอาชนะน็อก โฮเซ่ อัลเฟรโด ฟลอเรส นักมวยชาวเม็กซิกันไปในยกที่ 7 ก่อนที่ถัดมาจะทำการชกล้มแชมป์อีกครั้งกับแชมป์โลกของ WBC คือ ออสการ์ เดอ ลา โฮยา ที่เป็นเสมือนคู่กรณีกัน ปรากฏว่า วาร์กัสก็เป็นฝ่ายแพ้น็อกไปในยกที่ 11 ในแบบที่แทบจะสู้ไม่ได้เหมือนเช่นที่พบกับทรินิแดด หลังจากนั้นแล้ววาร์กัสหันมาชกเคลื่อนไหวอยู่ 4 ครั้ง ก่อนที่จะพบกับ เชน มอสลีย์ ยอดนักมวยอีกคนชาวอเมริกัน ปรากฏว่าวาร์กัสตกเป็นฝ่ายแพ้ที.เค.โอ.ไปในยกที่ 10 เมื่อต้นปี ค.ศ. 2006 โดยที่ตาข้างซ้ายของวาร์กัสโดนหมัดของมอสลีย์จนปูดบวมไปหมด จากนั้นในกลางปีเดียวกัน วาร์กัสยังติดใจในผลการชก จึงทำการขอล้างตาอีกไฟต์กับมอสลีย์ ก็เป็นฝ่ายแพ้ที.เค.โอ.ไปอีกเช่นกันในยกที่ 6 เฟอร์นันโด วาร์กัส ชกมวยเป็นครั้งสุดท้ายถัดจากไฟต์นี้ โดยขึ้นชิงแชมป์ทวีปอเมริกาเหนือที่ว่างในรุ่นซูเปอร์มิดเดิลเวทของ WBC กับ ริคาร์โด มาร์ยอกา นักมวยชาวนิคารากัว ก็เป็นฝ่ายแพ้คะแนนไปอย่างเอกฉันท์เมื่อครบ 12 ยก ซึ่งตลอดการชกวาร์กัสก็มิอาจสู้มาร์ยอกาได้เลย และในไฟต์นี้วาร์กัสปล่อยร่างกายให้อ้วนฉุเพราะต้องทำน้ำหนักเพิ่มขึ้นมา หลังจากนั้นแล้ว วาร์กัสก็มิได้ขึ้นชกมวยอีกเลย เสมือนกับได้แขวนนวมไปแล้วอย่างเป็นทางการ ปัจจุบัน เฟอร์นันโด วาร์กัส ได้กลายเป็นนักแสดงประกอบในซีรีส์ชุด Alpha Dog ซึ่งออกอากาศผ่านเคเบิลทีวี เอชบีโอ โดยรับบทเป็น ทิโค "ทีเคโอ" มาร์ติเนซ</doc>
