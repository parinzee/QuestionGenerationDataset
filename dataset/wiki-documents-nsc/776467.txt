<doc id="776467" url="https://th.wikipedia.org/wiki?curid=776467" title="วัคซีนโรคบาดทะยัก">วัคซีนโรคบาดทะยัก วัคซีนโรคบาดทะยัก หรือที่เรียกอีกชื่อหนึ่งว่า ทอกซินเชื้อบาดทะยัก (ทีที) เป็นวัคซีนที่ใช้เพื่อป้องกันบาดทะยัก ข้อแนะนำสำหรับการให้วัคซีนนี้คือในช่วงวัยเด็กจำนวนห้าเข็ม ตามด้วยหนึ่งเข็มทุกๆ สิบปี ผู้ที่ได้รับวัคซีนตั้งแต่สามเข็มขึ้นไปเกือบทุกคนจะมีภูมิคุ้มกันโรค ทั้งนี้ควรต้องให้วัคซีนเพื่อสร้างภูมิคุ้มกันแก่ผู้ที่ไม่ได้รับวัคซีนโรคบาดทะยักตามจำนวนที่กำหนดภายในเวลา 48 ชั่วโมงหลังจากได้รับบาดเจ็บ ขอแนะนำการให้วัคซีนต้านพิษเชื้อบาดทะยักนี้แก่ผู้ที่มีความเสี่ยงในการได้รับบาดเจ็บสูงซึ่งไม่ได้รับวัคซีนอย่างครบถ้วนด้วยเช่นกัน ควรตรวจสอบเพื่อความแน่ใจว่าหญิงที่ตั้งครรภ์ได้รับวัคซีนสร้างภูมิคุ้มกันนี้ครบตามจำนวน การที่มารดามีภูมิคุ้มกันนั้นสามารถป้องกันโรคบาดทะยักในทารกแรกเกิดได้ วัคซีนนี้เป็นวัคซีนที่ปลอดภัย รวมถึงการใช้ในระหว่างการตั้งครรภ์และในผู้ที่ติดเชื้อเอชไอวี/เอดส์ การเกิดรอยแดงหรือความเจ็บปวดที่ตำแหน่งการฉีดวัคซีนพบได้ในคนจำนวน 25% ถึง 85% การมีไข้ ความรู้สึกเหนื่อยล้าและการปวดกล้ามเนื้อเล็กน้อย พบได้คนจำนวนต่ำกว่าหนึ่งเปอร์เซนต์ ภาวะปฏิกิริยาการแพ้รุนแรงพบได้ต่ำกว่าหนึ่งคนจากผู้ได้รับวัคซีนจำนวน 100,000 คน วัคซีนสูตรผสมที่มีวัคซีนโรคบาดทะยักรวมอยู่ด้วยนั้นมีหลายชนิด เช่น DTaP และ Tdap ซึ่งประกอบด้วย โรคคอตีบ, วัคซีนโรคบาดทะยักและวัคซีนโรคไอกรน และ DT และ Td ซึ่งประกอบด้วยโรคคอตีบและวัคซีนโรคบาดทะยัก วัคซีน DTaP และ DT ควรให้แก่เด็กที่อายุต่ำกว่าเจ็ดขวบและวัคซีน Tdap และ Td ควรให้แก่เด็กที่อายุตั้งแต่เจ็ดขวบขึ้นไป ตัวอักษร d และ p ที่เป็นอักษรตัวพิมพ์เล็กนั้นหมายถึงวัคซีนโรคคอตีบและโรคไอกรนที่มีความเข้มข้นต่ำกว่า การใช้วัคซีนโรคบาดทะยักในสหรัฐอเมริกาเป็นครั้งแรกนั้นเกิดขึ้นเมื่อราวปี 2483 การใช้วัคซีนนี้ส่งผลให้อัตราของโรคบาดทะยักลงลดถึง 95% วัคซีนนี้มีชื่ออยู่ในทะเบียนยาที่จำเป็นขององค์การอนามัยโลก โดยเป็นยารักษาโรคที่มีความสำคัญมากที่สุดในระบบสุขภาพขั้นพื้นฐาน นับตั้งแต่ปี 2557 ราคาขายส่งของวัคซีนนี้อยู่ที่ระหว่าง 0.17 ถึง 0.65 เหรียญสหรัฐฯ ในประเทศสหรัฐอเมริการาคาของวัคซีนโรคบาดทะยักนี้อยู่ที่ระหว่าง 25 ถึง 50 เหรียญสหรัฐฯ ต่อหนึ่งเข็ม</doc>
