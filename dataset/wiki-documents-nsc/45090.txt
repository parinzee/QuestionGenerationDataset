<doc id="45090" url="https://th.wikipedia.org/wiki?curid=45090" title="เจ้าลดาคำ ณ เชียงใหม่">เจ้าลดาคำ ณ เชียงใหม่ เจ้าลดาคำ ณ เชียงใหม่ (7 ธันวาคม พ.ศ. 2439 — 15 มิถุนายน พ.ศ. 2527) เป็นเจ้านายฝ่ายเหนือองค์หนึ่ง อดีตชายาในพระเจ้าบรมวงศ์เธอ พระองค์เจ้าบุรฉัตรไชยากร กรมพระกำแพงเพ็ชรอัครโยธิน พระราชโอรสในพระบาทสมเด็จพระจุลจอมเกล้าเจ้าอยู่หัว เจ้าลดาคำ ณ เชียงใหม่ เป็นพระธิดาในเจ้าราชวงศ์ (เลาแก้ว ณ เชียงใหม่) กับหม่อมมา ณ เชียงใหม่ มีเจ้าพี่เจ้าน้องต่างมารดาอีกสี่องค์ เจ้าพ่อของเจ้าลดาคำเป็นพระโอรสเพียงพระองค์เดียวในเจ้าอินทวโรรสสุริยวงษ์ เจ้าผู้ครองนครเชียงใหม่องค์ที่ 8 ในวัยเยาว์ได้ตามเสด็จเจ้าดารารัศมี พระราชชายาที่มีศักดิ์เป็นเจ้าตนย่ามาพำนักอยู่ในพระบรมมหาราชวัง ซึ่งเจ้าดารารัศมี พระราชชายาได้ทรงอุปถัมภ์เจ้าลดาคำให้ศึกษาต่อที่ประเทศฝรั่งเศสร่วมกับเจ้ากาวิละวงศ์ ณ เชียงใหม่ เจ้าลดาคำ เสกสมรสครั้งแรกกับพระเจ้าบรมวงศ์เธอ พระองค์เจ้าบุรฉัตรไชยากร กรมพระกำแพงเพ็ชรอัครโยธิน พระราชโอรสในพระบาทสมเด็จพระจุลจอมเกล้าเจ้าอยู่หัว มีพระธิดาสององค์ได้แก่1. หม่อมเจ้าฉัตรสุดา วงศ์ทองศรี (27 กุมภาพันธ์ พ.ศ. 2463 — 21 พฤษภาคม พ.ศ. 2539) เสกสมรสและหย่ากับหม่อมเจ้ารวิพรรณไพโรจน์ รพีพัฒน์ ต่อมาได้ลาออกจากฐานันดรศักดิ์เพื่อสมรสกับณรงค์ วงศ์ทองศรี มีพระบุตรจากการสมรสครั้งแรก 1 คน และจากการสมรสครั้งที่สอง 3 คน 2. หม่อมเจ้าภัทรลดา ดิศกุล (21 มีนาคม พ.ศ. 2467 — 29 มีนาคม พ.ศ. 2551) เสกสมรสกับหม่อมเจ้าพิริยดิศ ดิศกุล มีโอรสธิดาสองคน หลังการหย่าร้างกับกรมพระกำแพงเพ็ชรอัครโยธินแล้ว ได้เสกสมรสใหม่กับเจ้าหนานเชา ณ เชียงใหม่ มีโอรสเพียงองค์เดียวคือ1. เจ้าลัญจ์ชัย ณ เชียงใหม่ ภายหลังได้สมรสและมีโอรสหนึ่งองค์และธิดาสององค์ เจ้าลดาคำ ณ เชียงใหม่ พิราลัยเมื่อวันที่ 15 มิถุนายน พ.ศ. 2527 สิริชันษา 87 ปีพงศาวลี</doc>
