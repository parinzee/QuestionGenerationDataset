<doc id="139909" url="https://th.wikipedia.org/wiki?curid=139909" title="Entelodont">Entelodont Entelodont (มีสมญานามในหมู่นักวิทยาศาสตร์อเมริกันว่า หมูนรก - Hell pig หรือ หมูคนเหล็ก - Terminator pig) เป็นกลุ่มของสัตว์เลี้ยงลูกด้วยนมกินทั้งพืชและสัตว์ที่สูญพันธุ์ไปแล้ว มีความสัมพันธ์อย่างห่างๆกับหมูและสัตว์กีบเท้าคู่ไม่เคี้ยวเอื้องในปัจจุบันชนิดอื่นๆ มีถิ่นอาศัยอยู่ทั่วป่าในเอเชีย ยุโรป และอเมริกาเหนือ ระหว่างสมัยโอลิโกซีนและต้นสมัยไมโอซีน เมื่อ 45 ถึง 25 ล้านปีก่อน ขนาดใหญ่ที่สุดสูง 2.1 เมตร สมองมีขนาดเท่ากับกำปั้น กินพืชและเนื้อที่เน่าเปื่อยเป็นอาหารลักษณะเฉพาะ ลักษณะเฉพาะ. Entelodont เป็นสัตว์ที่มีลักษณะคล้ายหมู ร่างกายเทอะทะและสั้น ขาเรียวยาว มีฟันครบทุกส่วน ทั้งฟันเขี้ยวขนาดใหญ่ ฟันตัดอันหนัก และฟันกรามแบบง่ายแต่ทรงพลัง ฟันเหล่านี้แสดงให้เห็นว่ากินได้ทั้งพืชและสัตว์เช่นเดียวกับหมูในปัจจุบัน มีกีบเท้าแยกออกจากกัน นิ้วเท้าสองนิ้วสัมผัสพื้นดิน อีกสองนิ้วเหลือเพียงร่องรอย เช่นเดียวกับสัตว์กีบเท้าคู่ชนิดอื่นๆ ลักษณะที่เห็นได้ชัดที่สุดของสัตว์ชนิดนี้คือ ก้อนกระดูกอันหนักที่อยู่ด้านข้างของศีรษะทั้งสองข้าง บางก้อนอาจเป็นตัวยึดกล้ามเนื้อขากรรไกร บางก้อนจะมีขนาดใหญ่ในตัวผู้ ซึ่งสันนิษฐานว่าอาจใช้ในการต่อสู้กันเพื่อแย่งชิงตัวเมียเพื่อผสมพันธุ์การดำรงชีวิต การดำรงชีวิต. นักวิชาการสันนิษฐานว่า Entelodont น่าจะคอยติดตามฝูงสัตว์เลี้ยงลูกด้วยนมยุคก่อนประวัติศาสตร์เพื่อกินสัตว์ที่ตายแล้ว บางครั้งก็อาจฆ่าและกินสัตว์ขนาดใหญ่ที่ล้มป่วย พิการ บาดเจ็บ หรืออายุมากได้เช่นกัน แต่บางคนสันนิษฐานว่า Entelodont อาจสามารถฆ่าเหยื่อที่ยังแข็งแรงได้อย่างนักล่าที่แท้จริง ตามความเข้าใจโดยทั่วไปนั้น Entelodont น่าจะมีกลิ่นสาบรุนแรงและส่งเสียงได้ดังเกินกว่าจะสามารถล่าสัตว์เลี้ยงลูกด้วยนมในทุ่งหญ้าซึ่งมีความว่องไวได้ จึงมักเข้าใจกันว่าน่าจะเป็นสัตว์ที่กินทั้งพืชและสัตว์และสัตว์กินซากมากกว่า และยังสามารถล่าสัตว์ขนาดเล็กที่เชื่องช้าได้ เช่น งู ลูกนก เต่า เป็นต้น Entelodont น่าจะใช้เวลามากในการขับไล่นักล่าที่แท้จริงอย่าง Hyaenodon ให้ล่าถอยไปจากเหยื่อ ซึ่งอาจสามารถทำได้อย่างรวดเร็วมากขึ้นถ้าอยู่รวมกันเป็นฝูง</doc>
