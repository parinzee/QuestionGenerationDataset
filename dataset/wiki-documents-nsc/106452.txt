<doc id="106452" url="https://th.wikipedia.org/wiki?curid=106452" title="เห่าดง">เห่าดง เห่าดง เป็นภาพยนตร์ไทยที่ออกฉายในปี พ.ศ. 2501 สร้างจากบทประพันธ์ชิ้นแรกของฉัตรชัย วิเศษสุวรรณภูมิ หรือ พนมเทียน ที่แต่งขึ้นตั้งแต่ พ.ศ. 2484 สมัยยังเป็นนักเรียนมัธยมอยู่ที่โรงเรียนสวนกุหลาบวิทยาลัย เป็นนิยายเชิงอาชญากรรม ที่มีตัวเอกสวมหน้ากาก เนื้อเรื่องเกี่ยวกับการผจญภัยตามจินตนาการแบบเด็กๆ ตีพิมพ์ครั้งแรกในหนังสือ "เพลินจิตต์" รายวัน เมื่อ พ.ศ. 2490 ภาพยนตร์เห่าดง กำกับการแสดงโดย ศิริ ศิริจินดา อำนวยการสร้างโดย แท้ ประกาศวุฒิสาร นำแสดงโดย อมรา อัศวนนท์ และเป็นภาพยนตร์เรื่องแรกในชีวิตการแสดงของ ไชยา สุริยัน เริ่มฉายวันแรกที่โรงภาพยนตร์เอ็มไพร์ เมื่อวันที่ 22 ตุลาคม พ.ศ. 2501 ได้รับความนิยมสูงสุด โดยทีมงานสร้างได้ทำการประชาสัมพันธ์ล่วงหน้าทางวิทยุ โทรทัศน์ และทำป้ายคัทเอาต์ขนาดยักษ์ รูปอมรา อัศวนนท์ สวมชุดเห่าดง สูงถึง 12 เมตร ตั้งอยู่ที่วงเวียนราชเทวี ภาพยนตร์เรื่อง เห่าดง ถูกนำมาสร้างอีกครั้ง เมื่อ พ.ศ. 2526 นำแสดงโดย สรพงษ์ ชาตรี, ม.ล.สุรีย์วัล สุริยง, โกวิท วัฒนกุล, นาท ภูวนัย, มยุรา ธนะบุตร, อรัญญา นามวงศ์เรื่องย่อ เรื่องย่อ. กรุงเทพมหานครกำลังวุ่นวายเนื่องจากแก๊งโจรสามกลุ่ม คือ เล็บเหล็ก, แสงเทียน และ เห่าดง ออกปล้นสะดมอย่างต่อเนื่อง และกำลังเป็นที่ต้องการตัวของเจ้าหน้าที่ ในขณะที่เล็บเหล็ก และแสงเทียน ทำงานเป็นแก๊ง และฆ่าเจ้าทุกข์อย่างโหดเหี้ยม เห่าดงกลับทำงานคนเดียว และมักจะปล้นตลบหลังเล็บเหล็ก และแสงเทียน สร้างความอาฆาตแค้นให้กับทั้งคู่ วันหนึ่ง เล็บเหล็กออกปล้นร้านทองเยาวราช และถูกเจ้าหน้าตำรวจ นำโดย ร.ต.ท.วุฒิ (ไชยา สุริยัน) เข้าล้อมปราบ ขณะกำลังยิงต่อสู้กัน เห่าดงซึ่งเข้ามาอยู่ในเหตุการณ์ด้วย ถูกว่อง สมุนแก๊งเล็บเหล็กสังหาร ทำให้ตำรวจทราบว่าแท้ที่จริงแล้ว เห่าดง คือ เพลิง พัชรพิบูลย์ อดีตนายทหารม้า ต่อมา มีโจรลึกลับคนหนึ่ง สวมรอยใช้ชื่อเห่าดงออกทำการ ร.ต.ท.วุฒิ ได้ใช้กำลังปราบปราบแก๊งโจรอย่างจริงจัง และสามารถปราบเล็บเหล็ก และแสงเทียนได้ เหลือเพียงเห่าดงคนใหม่ ซึ่ง ร.ต.ท.วุฒิ ทราบในเวลาต่อมา ว่าแท้ที่จริงแล้วก็คือ พราว พัชรพิบูลย์ (อมรา อัศวนนท์) ลูกสาวบุญธรรมของเพลิง พัชรพิบูลย์ ซึ่งเป็นหญิงสาวที่เขาหลงรัก นั่นเองมีเดีย</doc>
