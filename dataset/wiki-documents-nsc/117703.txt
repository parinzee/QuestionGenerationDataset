<doc id="117703" url="https://th.wikipedia.org/wiki?curid=117703" title="ฟลอร็อง มาลูดา">ฟลอร็อง มาลูดา ฟลอร็อง มาลูดา () เป็นนักฟุตบอลชาวฝรั่งเศส เกิดเมื่อวันที่ 13 มิถุนายน ค.ศ. 1980 (พ.ศ. 2523) เขาเล่นในตำแหน่งปีกซ้ายให้กับสโมสรเชลซีในพรีเมียร์ลีกของอังกฤษ และทีมชาติฝรั่งเศส มาลูดาเริ่มต้นฤดูกาลแรกของเขากับเชลซีได้ดี เริ่มจากประตูในเกมคอมมิวนิตีชีลด์ที่นิวเวมบลีย์และในนัดเปิดฤดูกาลพรีเมียร์ลีก มาลูดายังเรียกจุดโทษให้เชลซีได้แต้มสำคัญที่แอนฟีลด์และยิงชาลเกได้ในยูฟ่าแชมเปียนส์ลีก อาการบาดเจ็บที่หัวเข่าทำให้มาลูดาพลาดการลงสนามถึง 2 เดือนในช่วงกลางฤดูหนาว จากนั้นฟอร์มการเล่นของมาลูดาก็ไม่เหมือนเดิมแม้เขากลับมาเล่นในรอบ 8 ทีมสุดท้ายของยูฟ่าแชมเปียนส์ลีกได้จนถึงรอบชิงชนะเลิศ มาลูดาจบฤดูกาลแรกของเขาด้วยการทำ 4 ประตูจากการลงสนาม 29 นัด ก่อนที่ลูอิส เฟลีปี สโกลารีจะเข้ามาคุมทีมและประกาศว่าเขาอยากเห็นการเล่นของมาลูดาแบบที่เคยเห็นขณะที่เล่นให้ลียง ทั้งการวิ่งฝ่าแนวรับและการทำประตู มาลูดาเริ่มต้นฤดูกาลนั้นด้วยการทำ 4 ประตูจาก 10 นัดก่อนที่จะได้รับบาดจับในช่วงปลายเดือนพฤศจิกายน เขากลับมาเล่นได้อีกครั้งในช่วงบ็อกซิงเดย์ ช่วยให้เชลซีเอาชนะเวสบรอมไป 2-0 มาลูดา ดรอกบา และอาแนลกาเป็นสามประสานในแนวรุกของเชลซี ภายใต้การคุมทีมของกุส ฮิดดิงค์ มาลูดามีส่วนกับทีมมากขึ้นทั้งการทำประตูและแอสซิสต์ ฟอร์มการเล่นที่ดีที่สุดของมาลูดาคือเกมกับฟูลัมที่เขาประสานงานกับอาแนลกาและดรอกบาทำลายแนวรับของเจ้าบ้านด้วยการยิง 1 จ่าย 1 ทั้ง 3 คน ก่อนหน้านั้นมาลูดายิงประตูตีเสมออาร์เซนอลที่เวมบลีย์อีกประตูในชัยชนะ 4-1 เหนืออาร์เซนอลที่เอมิเรตส์สเตเดียม ลูกโหม่งที่สวยงามกับแบล็กเบิร์น และเปิดบอลให้ดรอกบาทำประตูตีเสมอเอฟเวอตันในนัดชิงชนะเลิศเอฟเอคัพ มาลูดายังรักษาฟอร์มได้อย่างต่อเนื่องในฤดูกาล 2009/10 กลายเป็นตัวเลือกต้น ๆ ของอันเชลอตตี มีส่วนร่วมในชัยชนะสำคัญหลายต่อหลายครั้ง มาลูดาจบฤดูกาลด้วยการทำ 15 ประตู 12 แอสซิสต์รวมทุกรายการพร้อมคว้าดับเบิลแชมป์ ภายใต้การคุมทีมของอันเชลอตตีนั้น มาลูดายึดตำแหน่งตัวจริงไว้อย่างเหนียวแน่น มาลูดาเริ่มต้นอาชีพนักฟุตบอลกับทีมในลีกล่างอย่างชาโตรู ก่อนที่จะย้ายข้ามดิวิชันมาอยู่กับแก็งก็องในแคว้นเบรอตาญ มาลูดาได้ร่วมทีมกับดรอกบากว่า 3 ฤดูกาล จากนั้นก็ได้ย้ายไปคว้าแชมป์ลีกเอิงกับลียงถึง 3 สมัยซ้อนและเล่นได้อย่างโดดเด่นในยูฟ่าแชมเปียนส์ลีก มาลูดาเล่นให้ทีมชาติฝรั่งเศสนัดแรกในเดือนพฤศจิกายน ค.ศ. 2004 และได้เป็นตัวจริงต่อเนื่องในช่วงฟุตบอลโลก 2006 ที่ทีมชาติฝรั่งเศสเข้าถึงรอบชิงชนะเลิศ เขายังเล่นในฟุตบอลยูโร 2008 ที่ฝรั่งเศส ทำผลงานได้น่าผิดหวังเช่นเดียวกับฟุตบอลโลก 2010 ที่บรรดาผู้เล่นมีปัญหากับโค้ชแรมง ดอแมแน็ก</doc>
