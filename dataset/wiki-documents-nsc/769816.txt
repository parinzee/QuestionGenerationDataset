<doc id="769816" url="https://th.wikipedia.org/wiki?curid=769816" title="คาร์ล ลันด์สไตเนอร์">คาร์ล ลันด์สไตเนอร์ คาร์ล ลันด์สไตเนอร์ (; 14 มิถุนายน ค.ศ. 1868 – 26 มิถุนายน ค.ศ. 1943) เป็นแพทย์ชาวออสเตรีย/อเมริกัน เกิดที่เมืองบาเดินเบวีน จักรวรรดิออสเตรีย-ฮังการี (ใกล้กรุงเวียนนา ประเทศออสเตรียในปัจจุบัน) เป็นบุตรของเลโอโปลด์และแฟนนี (นามสกุลเดิม เฮสส์) ลันด์สไตเนอร์ เรียนจบด้านการแพทย์จากมหาวิทยาลัยเวียนนา ระหว่างปี ค.ศ. 1891–1893 ลันด์สไตเนอร์เรียนวิชาเคมีที่เมืองเวือร์ซบูร์ก, มิวนิกและซูริก เมื่อกลับมาที่เวียนนา ลันด์สไตเนอร์ทำงานเป็นผู้ช่วยนักวิทยาแบคทีเรีย แอนตัน ไวช์เซลบอมที่มหาวิทยาลัยเวียนนา ในปี ค.ศ. 1901 ลันด์สไตเนอร์ประสบความสำเร็จในการจำแนกหมู่โลหิต A, B และ O และพบว่าการถ่ายเลือดให้กับผู้ที่มีหมู่เลือดเดียวกันไม่ทำให้เซลล์เม็ดเลือดถูกทำลาย จากการค้นพบดังกล่าวทำให้ในปี ค.ศ. 1907 รูเบน ออตเตนเบิร์ก นายแพทย์ชาวอเมริกันประสบความสำเร็จในการถ่ายเลือดเป็นครั้งแรก ต่อมาลันด์สไตเนอร์ทำงานที่โรงพยาบาลวิลเฮล์มิเนนสปิทอล (Wilhelminenspital) ในปี ค.ศ. 1909 ลันด์สไตเนอร์และเพื่อนร่วมงาน แอร์วิน ปอปเปอร์ค้นพบโปลิโอไวรัส ซึ่งก่อให้เกิดโรคโปลิโอ หลังสงครามโลกครั้งที่หนึ่ง ลันด์สไตเนอร์พบว่างานในออสเตรียหายากขึ้น จึงย้ายไปที่ประเทศเนเธอร์แลนด์ ต่อมาในปี ค.ศ. 1922 ลันด์สไตเนอร์ได้รับเชิญให้มาทำงานที่สถาบันร็อกเกอะเฟลเลอร์เพื่อการวิจัยทางการแพทย์ในสหรัฐอเมริกา ในปี ค.ศ. 1930 ลันด์สไตเนอร์ได้รับรางวัลโนเบลสาขาสรีรวิทยาหรือการแพทย์จากการบุกเบิกการศึกษาเกี่ยวกับหมู่โลหิต ต่อมาในปี ค.ศ. 1940 ลันด์สไตเนอร์และเพื่อนร่วมงาน อเล็กซานเดอร์ เอส. ไวเนอร์และฟิลิป เลวีนค้นพบอาร์เอชแฟกเตอร์ ด้านชีวิตส่วนตัว ลันด์สไตเนอร์แต่งงานกับเลโอโปลดีน เฮลีน วลาสโตในปี ค.ศ. 1916 มีบุตรด้วยกัน 1 คน ลันด์สไตเนอร์เสียชีวิตด้วยโรคกล้ามเนื้อหัวใจตายเหตุขาดเลือดในปี ค.ศ. 1943 ในปี ค.ศ. 2016 กูเกิล ดูเดิลฉลองวันเกิดครบรอบ 148 ปีให้แก่เขา</doc>
