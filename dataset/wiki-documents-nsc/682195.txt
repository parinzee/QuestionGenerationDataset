<doc id="682195" url="https://th.wikipedia.org/wiki?curid=682195" title="แอชตัน คาร์เตอร์">แอชตัน คาร์เตอร์ แอชตัน บัลด์วิน คาร์เตอร์ () หรือ แอช คาร์เตอร์ เป็นรัฐมนตรีว่าการกระทรวงกลาโหมสหรัฐอเมริกา คนที่ 25 และยังเป็นนักฟิสิกส์ อดีตอาจารย์วิชาวิทยาศาสตร์และกิจการต่างประเทศประจำมหาวิทยาลัยฮาวาร์ด เขาได้รับการเสนอชื่อเป็นรัฐมนตรีกลาโหมโดยประธานาธีบดี บารัค โอบามา และได้รับการรับรองโดยวุฒิสภาสหรัฐด้วยคะแนนเสียง 93–5 โดยดำรงตำแหน่งต่อจาก ชัค เฮเกล คาร์เตอร์จบการศึกษาระดับศิลปศาสตรบัณฑิต วิชาโทฟิสิกส์และประวัติศาสตร์ยุคกลางจากมหาวิทยาลัยเยล ภายหลังได้รับการเชิดชูประกาศนียบัตรการศึกษาในปี ค.ศ. 1976 เขาก็ได้รับทุน Rhodes Scholarship ศึกษาต่อในระดับปริญญาเอกที่มหาวิทยาลัยอ๊อกซฟอร์ดในด้านฟิสิกส์ทฤษฎี และจบการศึกษาในปี 1979 เขาทำงานเกี่ยวกับทฤษฏีควอนตัมโครโมไดนามิกส์ ซึ่งตั้งสมมติฐานมาจากทฤษฎีสนามควอนตัมเพื่ออธิบายพฤติกรรมของปฏิกิริยานิวเคลียร์และโครงสร้างของอนุภาคย่อยของอะตอม จากนั้นเขาจึงร่วมกับคณะวิจัยเพื่อศึกษาในด้านฟิสิกส์ทฤษฎีที่มหาวิทยาลัยร็อกกีเฟลเลอร์ ระหว่างปี 1979 ถึง 1980 และต่อมาที่ศูนย์เอ็มไอทีระหว่างปี 1982 ถึง 1984 คาร์เตอร์เริ่มเป็นอาจารย์ที่มหาวิทยาลัยฮาวาร์ดตั้งแต่ปี 1986 ซึ่งต่อมาเขาได้ดำรงตำแหน่งผู้ช่วยรัฐมนตรีว่าการกระทรวงกลาโหมฝ่ายนโยบายความมั่นคงระหว่างประเทศ ในรัฐบาลของ ประธานาธิบดี บิล คลินตัน ระหว่างปี 1993–1996</doc>
