<doc id="148866" url="https://th.wikipedia.org/wiki?curid=148866" title="โซ เหลียง อิง">โซ เหลียง อิง นางสาวโซ เหลียง อิง หรือที่นิยมเรียกกันจนติดปากว่า หมวยโซ เกิดเมื่อปี พ.ศ. 2515 เป็นชาวฮ่องกง มีชื่อเสียงโด่งดังจากการเป็นข่าวในวันที่ 4 มิถุนายน พ.ศ. 2546 เมื่อเจ้าตัวไปแจ้งเจ้าหน้าที่ตำรวจโดยกล่าวว่า ตนเป็นนักข่าวอิสระ ถูกคนขับรถตุ๊กตุ๊ก ชื่อ นายทองใบ อำมะเหียะ และพรรคพวกรุมข่มขืนและชิงทรัพย์ ในเวลาประมาณ 21.00 น. ที่หน้ารัฐสภา เมื่อเรื่องนี้ได้ถูกแพร่กระจายออกไป ปรากฏความเป็นที่เสียหายอย่างมากต่อชื่อเสียงประเทศ โดยเฉพาะประเด็นที่เกี่ยวกับการท่องเที่ยว ต่อมาไม่นาน การสืบสวนของตำรวจก็พบพิรุธ เมื่อผู้เสียหายให้การวกวนและมีพิรุธขัดแย้งกันเองหลายประเด็น จนในที่สุด ก็ได้สารภาพว่า กุเรื่องไปเพราะความมึนเมาในยาเสพติดที่ตนเสพเข้าไป โดยไม่คิดว่าเรื่องจะใหญ่โตแบบนี้ ที่สุดในวันที่ 24 มิถุนายน ปีเดียวกัน ศาลอาญาชั้นต้นได้ตัดสินลงโทษจำคุก 1 ปี 6 เดือน โดยไม่รอลงอาญา ในข้อหาแจ้งความเท็จและใส่ร้ายบุคคลอื่น โดยที่ น.ส.โซ เหลียง อิง ก็ไม่ได้อุทธรณ์ ต่อมาเมื่อถึงวันเฉลิมพระชนมพรรษา สมเด็จพระนางเจ้าสิริกิติ์ พระบรมราชินีนาถ วันที่ 12 สิงหาคม พ.ศ. 2547 น.ส.โซ เหลียง อิง ได้รับการพระราชทานอภัยโทษ จึงได้ถูกส่งตัวกลับประเทศทันทีโดยสายการบินไชน่าแอร์ไลน์ เที่ยวบินที่ ซีไอ 642 เมื่อวันที่ 14 สิงหาคม ปีเดียวกัน แต่เมื่อเดินทางถึงฮ่องกง ในวันที่ 15 สิงหาคม ก็ถูกตำรวจท้องถิ่นจับกุมตัวทันทีที่สนามบิน เนื่องจากมีคดีค้างเก่าอยู่ ที่เจ้าตัวได้กระทำผิดไว้ก่อนเดินทางมาประเทศไทย ราวหนึ่งสัปดาห์ โดยติดค้างชำระเงินค่าปรับเป็นเงิน 1,700 ดอลลาร์ฮ่องกง ประมาณ 8,720 บาท เป็นโทษปรับคดีทิ้งขยะไม่เป็นที่ทำให้บ้านเมืองสกปรก แต่ไม่มีเงินจ่ายค่าปรับ เพื่อนอดีตนักข่าวด้วยกันจึงเป็นผู้ออกค่าปรับให้ด้วยความสงสาร ระหว่างที่กรณีนี้เป็นที่โด่งดังอยู่นั้น คำว่า หมวยโซ เป็นศัพท์สแลงที่นิยมใช้กัน โดยใช้เป็นคำล้อเลียนหรือเปรียบเทียบกับพฤติกรรมของบุคคลต่าง ๆ โดยเฉพาะกับหญิงสาว</doc>
