<doc id="86959" url="https://th.wikipedia.org/wiki?curid=86959" title="สาธารณรัฐไวมาร์">สาธารณรัฐไวมาร์ สาธารณรัฐไวมาร์ () เป็นชื่ออย่างไม่เป็นทางการที่ใช้เรียกประเทศเยอรมนีในยุคสาธารณรัฐระหว่างปีค.ศ. 1919 ถึง 1933 ชื่อของสาธารณรัฐนั้นตั้งตามชื่อเมืองไวมาร์ ที่ซึ่งรัฐสภาได้ประชุมกันเพื่อเขียนรัฐธรรมนูญฉบับใหม่หลังจากจักรวรรดิเยอรมันล่มสลายลงหลังพ่ายแพ้ในสงครามโลกครั้งที่หนึ่ง ส่วนชื่ออย่างเป็นทางการของสาธารณรัฐไวมาร์คือ ไรช์เยอรมัน ซึ่งใช้มาตั้งแต่ยุคจักรวรรดิ รัฐธรรมนูญฉบับใหม่นี้ได้ยกเลิกอภิสิทธิของขุนนางเยอรมันทิ้ง ลูกหลานของขุนนางเยอรมันไม่สามารถสืบตำแหน่งได้อีกต่อไป สืบได้เพียงทรัพย์สินและนามสกุลเท่านั้น หลังสงครามโลกครั้งที่หนึ่ง จากการที่เยอรมนีพ่ายแพ้สงครามต้องกลายเป็นผู้รับผิดชอบสงครามทั้งหมดและจำยอมปฏิบัติตามสนธิสัญญาแวร์ซายที่ไม่มีความเป็นธรรมเลยคือ ต้องชดใช้จ่ายค่าปฏิกรรมสงครามจำนวนมากมายมหาศาล ลดจำนวนทหารลง และสูญเสียดินแดนจำนวนมากซึ่งถือว่าเป็นความอัปยศอย่างยิ่งสำหรับเยอรมนี นอกจากนั้นเศรษฐกิจของประเทศเยอรมนีได้ตกต่ำลง ผู้คนต้องตกงาน และเกิดภาวะเงินเฟ้อทำให้สกุลเงินเยอรมันไร้ค่า ขนาดราคาขนมปังตามท้องตลาดในเยอรมนีมีราคาแพงถึงห้าแสนไรซ์มาร์คเลยทีเดียว ทำให้ช่วงเวลาของสมัยนั้นเกิดสภาวะยุ่งเหยิงไปหมด เป็นเหตุทำให้พรรคนาซีเริ่มถูกก่อตั้งขึ้นและเติบโตอย่างรวดเร็ว หลังจากนั้นก็ได้เข้ามาควบคุมและกุมอำนาจในประเทศเยอรมนีได้อย่างเบ็ดเสร็จในฐานะประเทศรัฐเผด็จการระบอบฟาสซิสต์จนนำไปสู่การล่มสลายของสาธารณรัฐไวมาร์ในปี 1933 และกลายเป็นจุดเริ่มต้นของสงครามโลกครั้งที่สอง</doc>
