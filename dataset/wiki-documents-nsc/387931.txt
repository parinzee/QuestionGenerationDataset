<doc id="387931" url="https://th.wikipedia.org/wiki?curid=387931" title="วังบ้านดอกไม้">วังบ้านดอกไม้ วังบ้านดอกไม้ ตั้งอยู่เลขที่ 129 ถนนหลวงฟากเหนือต่อกับถนนบริพัตร แขวงบ้านบาตร เขตป้อมปราบศัตรูพ่าย กรุงเทพมหานคร เดิมเป็นวังที่ประทับของนายพลเอก พระเจ้าบรมวงศ์เธอกรมพระกำแพงเพ็ชรอัครโยธิน (พระราชโอรสองค์ที่ 35 ใน พระบาทสมเด็จพระจุลจอมเกล้าเจ้าอยู่หัว) บิดาแห่งการรถไฟไทย และผู้ริเริ่มกิจการวิทยุกระจายเสียงเป็นครั้งแรกในประเทศไทย วังบ้านดอกไม้เคยเป็นที่ตั้งกรมป่าไม้ภายหลังจากที่ราชสกุลบุรฉัตรขายวังให้กรมป่าไม้ ในปัจจุบันได้เปลี่ยนเป็นสำนักงานโรงงานกระดาษบางปะอินและสำนักงานคณะกรรมการอ้อยและน้ำตาล กระทรวงอุตสาหกรรม จนกระทั่งในปี พ.ศ. 2548 วังบ้านดอกไม้ได้รับการขึ้นทะเบียนเป็นโบราณสถานโดยกรมศิลปากร พื้นที่โบราณสถานประมาณ 3 ไร่ 65 ตารางวา</doc>
