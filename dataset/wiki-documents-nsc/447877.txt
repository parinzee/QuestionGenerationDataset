<doc id="447877" url="https://th.wikipedia.org/wiki?curid=447877" title="โยะซุงะโนะโซะระ">โยะซุงะโนะโซะระ โยะซุงะโนะโซะระ (; "ฟากฟ้าแห่งความสัมพันธ์") เป็นเกมลามกอนาจารประเภทวิชวลโนเวล (visual novel) ซึ่งบริษัทสเฟียร์ (CUFFS) ผลิตสำหรับเล่นบนคอมพิวเตอร์ส่วนบุคคล และเผยแพร่ตั้งแต่วันที่ 5 ธันวาคม 2551 ต่อมา จึงได้รับการดัดแปลงเป็นมังงะ อะนิเมะโทรทัศน์ ละครเสียง และมีเกมภาคต่อเรียก ฮะรุกะนะโซะระ () จำหน่ายตั้งแต่วันที่ 24 ตุลาคม 2552 เกมและบรรดาสื่อดัดแปลงจากเกมนั้นมีเนื้อหาแนวตลก วีรคติ และนาฏกรรม กับทั้งแสดงการร่วมประเวณีและเผยอวัยวะพึงสงวนตลอดทั้งเรื่องเนื้อเรื่อง เนื้อเรื่อง. เกมว่าด้วยชายหนุ่มคนหนึ่งชื่อ ฮะรุกะ กับหญิงสาวคนหนึ่งชื่อ โซะระ ซึ่งเป็นพี่น้องฝาแฝดกันและเป็นนักเรียนมัธยมศึกษาตอนปลายทั้งคู่ บิดามารดาประสบอุบัติเหตุทางรถยนต์ถึงแก่ความตายกะทันหัน คนทั้งสองจึงต้องจากกรุงโตเกียวไปอาศัยอยู่ที่บ้านตายายในชนบท ด้วยหมายใจจะก่อร่างสร้างชีวิตอันไม่สมบูรณ์นั้นเสียใหม่ เนื่องจากน้องสาวป่วยเจ็บกระออดกระแอด กับทั้งอนาคตยังหาความแน่นอนมิได้ ฮะรุกะจึงมักหวนคำนึงถึงอดีตเพื่อไขว่หาเรื่องราวอันจะยังให้เขามีกำลังก้าวเดินต่อไป ขณะที่โซะระเองใฝ่ใจในปัจจุบันเพื่อไขว่หาการปกป้องดูแลและความมั่นคงจากพี่ชาย ใช่แต่รูปพรรณเหมือนกัน จิตใจยังหว้าเหว่ไม่ต่างกัน พี่น้องทั้งสองต้องมุ่งหน้าฝันฝ่าความท้าทายบรรดามีทั้งที่คาดหมายได้และมิได้ เนื้อเรื่องหลักนั้นดำเนินไปบนความสัมพันธ์ระหว่างฝาแฝดทั้งสองที่เป็นไปมากกว่าความเป็นพี่เป็นน้อง ด้วยทั้งคู่รักกันฉันชู้สาวมาแต่ครั้งเยาว์วัยที่ได้ร่วมประเวณีกัน อันเป็นอุปสรรคอย่างหนึ่งที่จะต้องต่อสู้เพื่อยืนหยัดอยู่ในสังคมให้จงได้ เนื้อเรื่องยังแตกแขนงออกไปอีกหลายแบบสุดแต่ผู้เล่นจะเลือก แต่ละแบบว่าด้วยความสัมพันธ์ของฮะรุกะกับเพื่อนหญิงคนอื่น ๆ ของเขา และมักมีโศกนาฏกรรมซ้อนอยู่ร่ำไป เป็นต้นว่า อะกิระกับคะซุฮะ หญิงสาวสองคนซึ่งเป็นพี่น้องท้องเดียวกัน คนหนึ่งบิดาเลี้ยงดูเป็นอย่างดีในคฤหาสน์ใหญ่โต อีกคนหนึ่งบิดาปล่อยให้เติบใหญ่ในวัด คนทั้งสองต้องฝันฝ่าชีวิตอันตั้งอยู่บนความเข้าใจผิดในความรักของบิดา โดยมีฮะรุกะคอยช่วยเหลืออยู่มิห่างการผลิตและเผยแพร่ การผลิตและเผยแพร่. เกมนี้ ยุกิจิ ทะชิกะเซะ (Yukiji Tachikaze) กับเซริ อะซะกุระ (Seiri Asakura) สองคนเขียนเรื่อง ทะกะชิ ฮะชิโมะโตะ (Takashi Hashimoto) กับฮิโระ ซุซุฮิระ (Hiro Suzuhira) ร่วมกันวาดภาพและออกแบบตัวละคร และมินะบุ มิวะ (Manabu Miwa) ใช้นามแฝงว่า มาแนก (Manack) ประพันธ์เพลงประกอบ บริษัทสเฟียร์ผลิตเกมนี้สำหรับเล่นบนคอมพิวเตอน์ส่วนบุคคล และจำหน่ายตั้งแต่วันที่ 5 ธันวาคม 2551 ต่อมาจึงทำภาคต่อเรียก ฮะรุกะนะโซะระ จำหน่ายตั้งแต่วันที่ 24 ตุลาคม 2552 มีเนื้อหาขยายจากภาคแรก และแถมเนื้อหาพิเศษสำหรับผู้นิยมเกมนี้ด้วย ส่วนเพลงประกอบเกมนั้น บริษัทสเฟียร์ทำเป็นอัลบัมจำหน่ายตั้งแต่วันที่ 27 กุมภาพันธ์ 2552งานดัดแปลงอะนิเมะการผลิตและเผยแพร่ งานดัดแปลง. อะนิเมะ. การผลิตและเผยแพร่. บริษัทฟีล. (feel.) ดัดแปลงเกมเป็นอะนิเมะชุดเพื่อเผยแพร่ทางโทรทัศน์ มีทะเกะโอะ ทะกะฮะชิ (Takeo Takahashi) กำกับใหญ่, โทะชิฮิโระ โคะฮะมะ (Toshihiro Kohama) กำกับฝ่ายศิลป์, โยะชิกะซุ อิวะนะมิ (Yoshikazu Iwanami) กำกับฝ่ายเสียง และใช้นักพากย์คณะเดียวกับที่พากย์เกมทั้งสิ้น อะนิเมะออกฉายทางโทรทัศน์ญี่ปุ่นทุกวันจันทร์ ตั้งแต่วันจันทร์ที่ 4 ตุลาคม 2553 ถึงวันจันทร์ที่ 20 ธันวาคม ปีนั้น ครั้นแล้ว บริษัทคิงเรเคิดส์ (King Records) จึงผลิตเป็นดีวีดีและบลูเรย์ แบ่งเป็นสี่ชุด ชุดละสามตอน ชุดแรกจำหน่ายตั้งแต่วันที่ 22 ธันวาคม 2553 ส่วนชุดสุดท้ายจำหน่ายตั้งแต่วันที่ 26 มีนาคม 2554 โดยฉบับบลูเรย์นั้นแถมสายคล้องมีตุ๊กตารูปตัวละครโซะระด้วยการดำเนินเรื่อง การดำเนินเรื่อง. อะนิเมะนี้มีความยาวสิบสองตอน ตอนหนึ่ง ๆ ประกอบด้วยเรื่องใหญ่ มีความยาวยี่สิบสองนาที กับเรื่องแถม มีความยาวสามนาที รวมเป็นตอนละยี่สิบห้านาที เนื่องจากเกมมีเนื้อเรื่องหลักว่าด้วยความสัมพันธ์ของพี่น้องฝาแฝดฮะรุกะกับโซะระ และมีเรื่องย่อยว่าด้วยความสัมพันธ์ของฮะรุกะกับหญิงสาวคนอื่น ๆ รอบตัวเขา อะนิเมะนี้ดำเนินจึงเรื่องใหญ่ตามเกม โดยเริ่มเรื่องด้วยการปูพื้นความสัมพันธ์ของตัวละครทุกตัว แล้วจึงเริ่มว่าด้วยความสัมพันธ์ของฮะรุกะกับหญิงสาวคนหนึ่ง จบแล้ววกกลับไปจุดหนึ่งก่อนหน้าและดำเนินไปว่าด้วยฮะรุกะคนนั้นกับหญิงสาวอีกคนหนึ่ง ครั้นจบแล้วก็ย้อนกลับไปและดำเนินเรื่องแขนงใหม่เช่นนั้นอีกเรื่อย ๆ จนครบทุกตัวละคร โดยปิดเรื่องที่ความสัมพันธ์ของฮะรุกะกับโซะระ ส่วนเรื่องแถมนั้นเป็นเรื่องสั้นปิดท้ายเรื่องใหญ่ ว่าด้วยฮะรุกะกับเพื่อนหญิงที่ชื่อ โมะโตะกะ เป็นสำคัญ มีเนื้อหาตลกโปกฮา มักทำตัวละครแบบวิรูป (หัวโตตัวเล็ก) กระนั้น ก็ยังมีเนื้อหาแสดงกามกิจและอวัยวะอันควรปกปิดเช่นเดียวกับเรื่องใหญ่เพลง เพลง. มะนะบุ มิวะ กับบรูโน เวนลี (Bruno Wen-li) สองคนนำเพลงประกอบเกมมาเรียบเรียงใหม่เป็นเพลงประกอบอะนิเมะ แล้วผลิตเป็นอัลบัมเพลงประกอบอะนิเมะจำนวนสองอัลบัม เรียก โยะซุงะโนะโซะระออริจินัลซาวด์แทร็ก - อาร์เรนจ์ (Yosuga no Soa Original Soundtrack - Arrange) และ โยะซุงะโนะโซะระออริจินัลซาวด์แทร็ก - นิว (Yosuga no Soa Original Soundtrack - New) แถมมาในบลูเรย์อะนิเมะชุดที่หนึ่งและชุดที่สามตามลำดับ เพลงเปิดอะนิเมะนั้นชื่อ "ฮิโยะกุโนะฮะเนะ" (; "ปีกซึ่งกระพือไปทีละข้าง") วงยูโฟเนียส (Eufonius) แต่งและร้อง ส่วนเพลงปิดนั้นมีสองเพลง ใช้ปิดเรื่องใหญ่หนึ่ง ปิดเรื่องแถมหนึ่ง เพลงปิดเรื่องใหญ่ชื่อ "พิงกีโจนส์" () วงโมะโมะอิโระโคลเวอร์ (Momoiro Clover) ร้อง ส่วนเพลงปิดเรื่องแถมนั้นชื่อ "สึนะงุคิซุนะ" () เนียงเนียงเนีย (nyanyannya) แต่งเนื้อและทำนอง และทีมเนะโกะกัง (Team Nekocan) กับอะมะโอะโตะ จุงกะ (Amaoto Junca) ร้องตอนซีดีละคร ซีดีละคร. เกมนี้ได้รับการดัดแปลงเป็นละครเสียงแล้วทำเป็นซีดีแถมไปกับเกมให้แก่ผู้สั่งจองเกมนี้กับผู้จำหน่ายบางรายมังงะ มังงะ. จิตรกรทะกะชิ มิกะเซะ (Takashi Mikaze) ดัดแปลงเกมนี้เป็นมังงะใช้ชื่อเดียวกัน ลงพิมพ์เป็นตอน ๆ ในนิตยสาร คอมป์เอซ (Comp Ace) ของสำนักพิมพ์คะโดะกะวะ (Kadokawa) ตั้งแต่ฉบับวันที่ 26 พฤษภาคม 2553 ถึงฉบับวันที่ 26 ธันวาคม 2553ตัวละคร</doc>
