<doc id="136733" url="https://th.wikipedia.org/wiki?curid=136733" title="หัวใจทรนง">หัวใจทรนง หัวใจทรนง หรือ The Adventure of Iron Pussy เป็นภาพยนตร์ตลก-แอ็คชั่น ที่กำกับและเขียนบทโดยอภิชาติพงศ์ วีระเศรษฐกุล และไมเคิล เชาวนาศัย เป็นภาพยนตร์ย้อนยุคที่ต้องการบรรยากาศของภาพยนตร์แอ็คชั่น ในยุคทศวรรษ 1970 ที่ตัวเอกเป็นสายลับหญิง โดยมีเพชรา เชาวราษฎร์เป็นต้นแบบ ภาพยนตร์เรื่องนี้สร้างด้วยงบประมาณจำกัด จึงถ่ายทำด้วยกล้องดิจิตัลวิดีโอ Hi8 เพื่อให้ได้ภาพแตกเป็นเกรนเมื่อฉายบนจอภาพยนตร์ เหมือนถ่ายทำด้วยกล้องฟิล์ม 16 ม.ม. แบบในสมัยก่อน และใช้เสียงพากย์ของนักพากย์อาชีพ คือ รอง เค้ามูลคดี เบญญาภา เลิศสุริยา และทีมพากษ์ ให้กลิ่นอายของละครวิทยุ ภาพยนตร์เรื่องนี้ออกฉายครั้งแรกในเทศกาลภาพยนตร์นานาชาติโตเกียว เมื่อวันที่ 1 พฤศจิกายน พ.ศ. 2546 และได้ฉายในเทศกาลภาพยนตร์นานาชาติเบอร์ลิน เทศกาลภาพยนตร์นานาชาติรอตเตอร์ดัม และในเทศกาลภาพยนตร์เฉพาะกลุ่มเกย์และเลสเบียน จำนวนหนึ่งเรื่องย่อ เรื่องย่อ. ไมเคิล เชาวนาศัย รับบทเป็น Iron Pussy สายลับสาวสวยที่ปลอมตัวเป็นพนักงานขายในร้านเซเว่น อีเลฟเว่นในคราบผู้ชาย ได้รับมอบหมายภารกิจพิเศษ ปลอมตัวเป็นลำดวน เข้าไปสืบความลับในคฤหาสถ์ของ คุณแทง (กฤษดา สุโกศล) บุตรชายของมาดามปอมปาดอย (ดารุณี กฤตบุญญาลัย) ไฮโซระดับสูง คุณแทงเกิดความรักกับลำดวน ทั้งๆ ที่มีคู่หมั้นอยู่แล้วคือคุณรุ้งรานี (สิริยากร พุกกะเวส)เกร็ดจากภาพยนตร์เกร็ดจากภาพยนตร์. - ไอออนพุสซี อดีตหนุ่มอะโกโก้ เป็นตัวละครส่วนตัวของไมเคิล เชาวนาศัย ซึ่งในชีวิตจริงเปิดเผยว่าตัวเองเป็นเกย์ เคยสร้างเป็นภาพยนตร์สั้นมาแล้ว 3 ภาค ไมเคิลกล่าวว่าถ้าเป็นไปได้จะสร้างภาคต่ออีก โดยให้ผู้กำกับภาพยนตร์คนอื่นๆ เป็นผู้ตีความตัวละครตัวนี้ สามภาคก่อนหน้าของเรื่องนี้ ได้แก่- ภาคแรก ความยาว 8 นาที ปี พ.ศ. 2540 กำเนิดของนายมงคล ผู้กลายร่างเป็น Iron Pussy ฮีโร่ผู้ช่วยเหลืออะโกโก้บอยย่านพัฒนพงษ์ จากการถูกต่างชาติรังแก - ภาคสอง ชื่อตอน "Banzai Chaiyo" ความยาว 22 นาที ปี พ.ศ. 2542 เป็นการผจญภัยของ Iron Pussy ช่วยอะโกโก้บอยจากโจรชาวญี่ปุ่น หนังได้รางวัลภาพยนตร์สั้นรัตน์ เปสตันยี - ภาคสาม ชื่อตอน "To be, or not to be" ความยาว 30 นาที ปี พ.ศ. 2543 ในภาคนี้เป็นที่ฮือฮาจากฉากรักของคนรักร่วมเพศ - เจนจิรา พงพัศ ซึ่งรับบท สมจินตนา หัวหน้าคนใช้ เคยแสดงภาพยนตร์ สุดเสน่หา เรื่องก่อนหน้าของอภิชาติพงศ์ ใช้ชื่อว่า เจนจิรา จันทร์สุดา - ฉากเจ้าหน้าที่รัฐบาลมอบหมายภารกิจให้ไอออนพุสซี แสดงโดยตลกคณะสภาโจ๊ก นักการเมืองที่ล้อเลียนประกอบด้วย ทักษิณ ชินวัตร (โดย กีรวุฒิ กิติยาดิศัย) สุดารัตน์ เกยุราพันธุ์ (โดย วาสนา ชื่นศรีวิโรจน์) เฉลิม อยู่บำรุง (โดย ชาติชาย พันธุ์เจริญ) สุเทพ เทือกสุบรรณ (โดย สามารถ แสงเสงี่ยม)</doc>
