<doc id="953421" url="https://th.wikipedia.org/wiki?curid=953421" title="แจ็กเกอลิน อู๋">แจ็กเกอลิน อู๋ แจ็กเกอลิน อู๋ หรือ อู๋เชี่ยนเหลียน โด่งดังในบทบาทของโจโจ้ในภาพยนตร์เรื่องผู้หญิงข้าใครอย่าแตะ เกิดเมื่อวันที่ 3 กรกฎาคม พ.ศ. 2511ประวัติ ประวัติ. อู๋ เชี่ยนเหลียน เกิดที่ไต้หวันเมื่อ ปีพ.ศ.2511 สมัยประถมเคยอยู่ในวงขับร้องประสานเสียงของโรงเรียน เคยประกวดร้องเพลงได้อันดับที่สอง สมัยเรียนอยู่ชั้นมัธยมศึกษาที่โรงเรียนสตรีจงซานไต้หวัน จากนั้นได้รับอิทธิพลจากภาพยนตร์อเมริกันเรื่อง Fame(เฟม ขยับเท้าก้าวสู่ฝัน) ที่เข้าฉายเมื่อปี พ.ศ. 2523 ที่ว่าด้วยเรื่องราวของการมุ่งมั่นเป็นดาวเด่นแห่งสถาบันการแสดงและการเต้นรำในนิวยอร์ค ความประทับใจในภาพยนตร์ดังกล่าว ทำให้สาวน้อยตัดสินใจเข้าเรียนในมหาวิทยาลัยศิลปะแห่งชาติกรุงไทเป จากนั้นขณะที่กำลังศึกษาอยู่ชั้นปีที่ 2 ผู้กำกับชื่อดัง ตู้ ฉีฟง ไปสะดุดกับภาพถ่ายของเธอภาพหนึ่ง ภาพใบนั้นสะท้อนความดื้อรั้นในตัวเด็กสาว จนทำให้ผู้กำกับชื่อดังไม่อาจละสายตา และตัดสินใจดึงตัวเธอมาร่วมงานในที่สุด “A Moment Of Romance” หรือ “ผู้หญิงข้าใครอย่าแตะ” หนังฮ่องกงปี พ.ศ. 2533 เป็นผลงานเรื่องแรกๆ ของอู๋ เชี่ยนเหลียน ที่ตอกย้ำว่าผู้เห็นแววนักแสดงในตัวเธอมองไม่ผิด เพราะหนังที่กำกับโดย เบนนี ชาน และอำนายการสร้างโดย ตู้ ฉีฟง หนังประสบความสำเร็จถล่มทลายไปทั่วเอเชีย ชื่อของ "อาหัว" และ "โจโจ้" กลายเป็นตัวแทนความรักที่ทั้งโรแมนติกและรัดทดใจที่สุดในยุคนั้น ซึ่งแม้ว่าภาคต่อของหนังในปี พ.ศ. 2536 ที่เบนนี ชานกำกับ จะเปลี่ยนพระเอกเป็น กัว ฟู่เฉิง แต่นางเอกยังคงเป็นเธอคนเดิม ก่อนที่ในภาค 3 ที่กำกับโดย ตู้ ฉีฟง ในปี พ.ศ. 2539 จะเป็นการโคจรกลับมาพบกับอีกครั้งของหลิว เต่อหัว และ อู๋ เชี่ยนเหลียน ดังนั้นหากกล่าวว่า อู๋ เชี่ยนเหลียน คือสัญลักษณ์ของหนัง "ผู้หญิงข้าใครอย่าแตะ" ก็คงจะไม่เกินเลยไป ผลงานอีกเรื่องหนึ่งที่ทำให้นักแสดงสาวเป็นที่รู้จักในหมู่ชาวตะวันตกมากที่สุด คือภาพยนตร์ไต้หวันเรื่อง Eat Drink Man Woman พ.ศ.2537 โดยผู้กำกับอั้ง ลี ที่ประสบความสำเร็จคว้ารางวัลภาพยนตร์ยอดเยี่ยมในเทศกาลภาพยนตร์เอเชียแปซิฟิกในปีนั้นไปครอง หรือผลงานเด่นอย่าง Eighteen Springs(ชีวิตข้า ขอกล้าที่จะรัก) หนังเมโลดรามาย้อนยุคของ แอนฮุย ที่มี หลี หมิง และ เหมย เยี่ยนฟาง ร่วมแสดงนำ รวมทั้งผลงานที่แสดงกับเลสลี จาง ซูเปอร์สตาร์ผู้ล่วงลับ เรื่อง The Phantom Lover(กระซิบรักให้โลกคลั่ง) พ.ศ.2538 ที่เป็นหนึ่งในหนังสุดประทับใจของใครหลายคน นอกจากนี้ นักแสดงสาวยังเคยแสดงซีรีย์กำลังภายในสุดฮิตอย่าง Return of the Condor Heroes(มังกรหยก ภาค2(1998)) คู่กับ ริชชี่ เริ่น(เริ่น เสียนฉี) เมื่อปี พ.ศ. 2541 อีกด้วย ตลอดชีวิตการเป็นนักแสดง อู๋ เชี่ยนเหลียน แสดงหนังมาแล้วไม่ต่ำกว่า 30 เรื่อง โดยภาพยนตร์เรื่องสุดท้ายเมื่อปี พ.ศ. 2547 คือ Jiang Hu(เฉือนคมโคตรเจ้าพ่อ) ที่เป็นการโคจรมาพบกันของเธอและหลิว เต๋อหัว อีกครั้งก่อนที่จะหายหน้าไปจากวงการจอเงิน แต่ยังคงมีผลงานแสดงในซีรีย์ไต้หวัน จีนแผ่นดินใหญ่ และสิงคโปร์ เป็นระยะ นอกจากนี้ในช่วงยุค 90 อู๋ เชี่ยนเหลียน ยังเคยมีผลงานเพลงด้วย ในด้านชีวิตส่วนตัว เป็นที่รู้กันว่า อู๋ เชี่ยนเหลียน ไม่ค่อยได้เปิดเผยถึงเรื่องราวรายละเอียดเกี่ยวกับชีวิตคู่ของเธอให้คนอื่นรับทราบนัก ต้นยุค 90 เธอเคยมีข่าวคบหากับ ถั่ว จงหวา นักแสดงหนุ่มชาวใต้หวันยาวนานกว่า 10 ปีถึงขั้นหมั้นหมาย อย่างไรก็ตามทั้งคู่เลิกรากันเมื่อปี พ.ศ. 2542 เวลาผ่านไปราว 8 ปีจึงมีข่าวว่านางเอกสาวเธอแต่งงานแบบเงียบ ๆ ที่ลาสเวกัสเมื่อปี 2550 หรือขณะที่เธอมีอายุได้ 39 ปี กับหนุ่มที่เธอไม่เคยเปิดตัว ทราบกันแต่เพียงว่าเขาแซ่ "เจ้า" และทำงานในอุตสาหกรรมเภสัชภัณฑ์เท่านั้น ขณะที่เพื่อนของเธอเคยให้รายละเอียดถึงชีวิตรักของศิลปินหญิงผู้นี้ว่าเป็นการถักทอความสัมพันธ์แบบระยะไกล เพราะฝ่ายชายเป็นชาวไต้หวันที่อาศัยอยู่ในสหรัฐฯ ต่างฝ่ายจึงต้องอาศัยการติดต่อทางอีเมล์และโทรศัพท์หากันเป็นส่วนใหญ่ แต่ก็ดูเหมือนจะไม่มีอะไรเป็นอุปสรรค เมื่อทั้งคู่จูงมือกันเข้าประตูวิวาห์ จนกระทั่งปลายปี 2554 อู๋ เชี่ยนเหลียนจึงค่อยประกาศว่าเธอเป็นคุณแม่ของลูกชายวัย 2 ขวบแล้ว ...คงคอนเซปต์รักษาความเป็นส่วนตัวไว้ได้อย่างดีเช่นเคย</doc>
