<doc id="125820" url="https://th.wikipedia.org/wiki?curid=125820" title="เทเลริ">เทเลริ ตามปกรณัมของ เจ. อาร์. อาร์. โทลคีน ในชุด เดอะลอร์ดออฟเดอะริงส์ และ ซิลมาริลลิออน ชาวเทเลริ (Teleri) เป็นชื่อชนตระกูลหนึ่งในสามตระกูลใหญ่ของพวกเอลฟ์ ที่เดินทางไปยังทวีปอามัน ต้นตระกูลผู้รวบรวมผองชนเทเลริคือเอลฟ์ที่ตื่นขึ้นเป็นคนที่สามที่ริมทะเลสาบคุยวิเอเนน นามว่า เอเนล (Enel) เมื่อแรกชนเหล่านี้มีชื่อเรียกว่า 'เนลยาร์' (Nelyar) ซึ่งหมายถึง 'ตระกูลที่สามของเอลฟ์' และต่อมาพวกเขาก็เรียกตนเองว่าชาว 'ลินได' หรือ 'ลินดาร์' อันแปลว่า 'นักร้อง' สำหรับเอลฟ์อีกสองตระกูลใหญ่คือ ชาววันยาร์ และชาวโนลดอร์ อย่างไรก็ดี ในเวลาต่อมาเมื่อเทพโอโรเมชักชวนเหล่าเอลฟ์ให้ส่งผู้แทนไปเยือนวาลินอร์ ผู้แทนของชาวเทเลริคือ เอลเว ผู้ซึ่งต่อมาได้กลายเป็นกษัตริย์ของชาวเทเลริแห่งเบเลริอันด์ เอลเวผู้นี้มักเป็นที่รู้จักกันในชื่อของกษัตริย์ ธิงโกล อันเป็นชื่อฉายาซึ่งหมายถึง 'เสื้อคลุมเทา' ชาวเทเลริส่วนใหญ่มีผมสีเข้ม รูปร่างสูงโปร่ง แลผิวเผินจะคล้ายกับชาวโนลดอร์ มีบ้างประปรายที่มีเรือนผมสีอ่อน เป็นสีขาวหรือเงินยวง ซึ่งมักเป็นพวกที่มีเชื้อสายเป็นเครือญาติกับ เอลเว ชาวเทเลริมีความเชี่ยวชาญอย่างยิ่งในด้านการดนตรี และความรู้เกี่ยวกับสรรพสิ่งที่เจริญเติบโตบนพื้นพิภพ ชาวเทเลริในเบเลริอันด์พูดภาษาซินดาริน ส่วนชาวเทเลริกลุ่มอื่นๆ อาจมีภาษาต่างๆ ของตัวเอง เช่น ภาษาซิลวัน หรือภาษานันดอรินประวัติ ประวัติ. ชาวเทเลริเป็นเอลฟ์กลุ่มใหญ่ที่สุดในบรรดาเอลฟ์ทั้งหมด เมื่อพวกเอลฟ์ตัดสินใจเดินทางออกจากคุยเวเอเนน เข้าร่วมการอพยพครั้งใหญ่ไปยังวาลินอร์ มีเอลฟ์จำนวนมากที่ไม่ยินยอมเข้าร่วมการเดินทางครั้งนั้น เอลฟ์เหล่านี้ทั้งหมดเป็นชาวเทเลริ พวกเขาถูกเรียกต่อมาว่า ชาวอวาริ หรือ "ผู้ไม่เต็มใจ(ร่วมเดินทาง)" ชาวเทเลริเดินทางรั้งท้ายในขบวนอพยพ เมื่อพวกเขาเดินทางมาถึงแม่น้ำใหญ่ (อันดูอิน) เทพโอโรเมก็พาชาววันยาร์และชาวโนลดอร์ ข้ามเทือกเขาฮิธายเกลียร์ไปแล้ว พวกเขาได้แต่ยืนมองเทือกเขาสูงเสียดฟ้าด้วยความพรั่นพรึง เวลานั้นเอลฟ์จำนวนหนึ่งได้ละทิ้งการเดินทางเสีย ลงหลักปักฐานตั้งบ้านเรือนขึ้นในเขตป่าในหุบเขาแห่งอันดูอินนั่นเอง เอลฟ์กลุ่มนี้ต่อมาเรียกว่า พวกนันดอร์ เอลฟ์ที่เหลือดั้นด้นเดินทางข้ามเทือกเขาฮิธายเกลียร์ไปจนได้ จนกระทั่งมาถึงแผ่นดินเบเลริอันด์ ก็พากันหยุดพัก เอลเวเดินทางเพียงลำพังเพื่อไปหาฟินเว เพื่อนรัก ที่บัดนี้ล่วงหน้าไปจนถึงชายฝั่งมหาสาครแล้ว แต่เขาหลงทางอยู่ในป่านันเอลมอธ จนได้พบและตกหลุมรักกับเทพีเมลิอัน นางไมอาเทวี และอยู่ในป่านันเอลมอธเป็นเวลาหลายปี โอลเว น้องชายของเอลเว ได้ขึ้นเป็นผู้นำชาวเทเลริแทนเขา และพาประชาชนออกเดินทางต่อจนไปถึงชายฝั่งมหาสมุทร แต่ยังมีชาวเทเลริจำนวนหนึ่งที่ไม่ยอมทิ้งเขา พากันออกค้นหาตัวเขา จนพลาดการเดินทาง ไปไม่ทันการเดินทางข้ามมหาสมุทรใหญ่ซึ่งเทพอุลโม ทรงเป็นผู้พาข้าม ชาวเทเลริที่สามารถข้ามมหาสมุทรไปได้ทัน จึงอยู่ภายใต้การนำของโอลเว ซึ่งต่อมาได้เป็นกษัตริย์ของชาวเทเลริในอัลควาลอนเด เทเลริกลุ่มนี้ต่อมาเรียกกันว่าชาวฟัลมาริ ซึ่งหมายถึง "นักดนตรีแห่งเสียงคลื่น" เป็นชื่อที่เทพออสเซตั้งให้พวกเขา เมื่อพวกเขาคิดประดิษฐ์การดนตรีขึ้นโดยเลียนแบบเสียงคลื่นในมหาสมุทร ส่วนชาวเทเลริที่ตกค้างอยู่ในแผ่นดินเบเลริอันด์ ได้ตามหาเอลเวจนพบ และยกให้เขาขึ้นเป็นกษัตริย์ กลุ่มนี้เป็นที่รู้จักกันต่อมาในชื่อ ชาวซินดาร์ หรือ เกรย์เอลฟ์ - เอลฟ์สีเทา ซึ่งเป็นชื่อเรียกตามฉายาของกษัตริย์ของพวกเขา คือ เอลเว ซิงโกลโล หรือ เอลู ธิงโกล กษัตริย์เสื้อคลุมเทา ชื่อนี้ยังมีความหมายแฝงอีกประการหนึ่งคือ เอลฟ์แห่งสนธยา เนื่องจากกษัตริย์ธิงโกลเป็นผู้ที่เคยได้ไปเห็นแสงแห่งทวิพฤกษามาแล้ว และราชินีเมลิอันก็เป็นเทพไมอา ดังนั้นชาวเทเลริในความปกครองของราชาราชินีสองพระองค์นี้ จึงมีความรู้ความสามารถเป็นพิเศษเหนือกว่า มอริเควนดิ (เอลฟ์ที่ไม่เคยเห็นแสงแห่งพฤกษา) ทั่วๆ ไป เพราะได้เห็นแสงสว่างที่สะท้อนอยู่ในดวงพักตร์ของราชาราชินีของพวกเขาเอง อาณาจักรของเอลฟ์ซินดาร์เหล่านี้มีชื่อเรียกว่า โดริอัธ ต่อมา ชาวนันดอร์จากลุ่มแม่น้ำอันดูอินกลุ่มหนึ่ง ได้ออกเดินทางหนีภัยคุกคามในแดนเถื่อนของมิดเดิลเอิร์ธ มาสู่แผ่นดินเบเลริอันด์ ได้ตั้งถิ่นฐานใหม่อยู่เชิงเทือกเขาสีน้ำเงิน ในดินแดนที่ชื่อว่า ออสซิริอันด์ เอลฟ์กลุ่มนี้เรียกตัวเองว่า ลายเควนดิ หรือกรีนเอลฟ์เทเลริกลุ่มต่างๆเทเลริกลุ่มต่างๆ. - ฟัลมาริ - ซินดาร์ - ลายเควนดิ หรือ กรีนเอลฟ์ - นันดอร์ - ซิลวันกษัตริย์แห่งเทเลริกษัตริย์แห่งเทเลริ. - เทเลริในอามัน1. เอลเว ซิงโกลโล 2. โอลเว- เทเลริบนมิดเดิลเอิร์ธ1. เอลเว ซิงโกลโล 2. ดิออร์ เอลูฅีลวงศ์กษัตริย์เทเลริ</doc>
