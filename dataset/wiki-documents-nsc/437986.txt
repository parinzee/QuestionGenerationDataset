<doc id="437986" url="https://th.wikipedia.org/wiki?curid=437986" title="การเลือกตั้งทั่วไปในประเทศภูฏาน พ.ศ. 2551">การเลือกตั้งทั่วไปในประเทศภูฏาน พ.ศ. 2551 ประเทศภูฏานจัดการเลือกตั้งทั่วไปเป็นครั้งแรกในวันที่ 24 มีนาคม พ.ศ. 2551 เพื่อเลือกสมาชิกรัฐสภา มีพรรคการเมืองสองพรรคที่จดทะเบียนโดยคณะกรรมการการเลือกตั้งภูฏานเข้าแข่งขันในการเลือกตั้ง ได้แก่ พรรคสันติภาพและความรุ่งเรืองของภูฏาน (ดีพีที, ดรุค พึนซัม ทโชกพา) นำโดย จิกมี ทินเลย์ และพรรคประชาธิปไตยประชาชน (พีดีพี) ส่วนพรรคการเมืองที่สาม พรรคแห่งชาติภูฏาน (บีเอ็นพี) ถูกยกเลิกการขอจดทะเบียน ผลการเลือกตั้ง พบว่า พรรคดีพีทีได้ 45 ที่นั่ง และพรรคพีดีพีได้ 2 ที่นั่ง จิกมี ทินเลย์ หัวหน้าพรรคดีพีที เข้ารับตำแหน่งนายกรัฐมนตรีภูฏานเมื่อวันที่ 9 เมษายน ปีเดียวกัน</doc>
