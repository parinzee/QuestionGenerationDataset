<doc id="339404" url="https://th.wikipedia.org/wiki?curid=339404" title="แป๊ะขายขวด">แป๊ะขายขวด แป๊ะขายขวด เป็นสตูดิโออัลบั้มชุดที่ 2 ของวงคาราบาว ออกวางจำหน่ายในปลายปี พ.ศ. 2525 ในรูปแบบแผ่นเสียง และ เทปคาสเซ็ท โดยเป็นชุดสุดท้ายที่ทำภายใต้สังกัดพีค็อก สเตอริโอ มีเพลงที่ได้รับความนิยมยาวนานจนถึงปัจจุบันคือเพลง กัญชา โดยอัลบั้มชุดนี้ปรากฏสัญลักษณ์รูปหัวควายของวงเป็นครั้งแรก โดยที่นกหันหน้าไปทางขวา และยังได้ ปรีชา ชนะภัย หรือ เล็ก อดีตมือกีตาร์ของวงเพรสซิเดนท์ เข้ามาร่วมวงด้วยเป็นอัลบั้มแรกประวัติ ประวัติ. หลังจากที่คาราบาวออกอัลบั้มชุดแรก ( ขี้เมา ) ทางวงได้รวมกับวงโฮป และเล่นประจำอยู่ที่ดิกเก้นผับ โดยเล่นสลับกับวงอีสซึ่นของ วสันต์ โชติกุล ในการเล่นที่ผับแห่งนี้ แอ๊ด - ยืนยง โอภากุล หัวหน้าวง มักจะมีปัญหาเรื่องการแต่งกายไม่สุภาพอยู่เสมอ และ ทางเจ้าของผับไม่อนุญาตให้เล่นเพลงไทย เมื่อ เล็ก - ปรีชา ชนะภัย ซึ่งเป็นเพื่อนของแอ๊ดและเป็นมือกีตาร์ของวงเพรสซิเดนท์ ที่เล่นไปก่อนหน้าขอเพลง ลุงขี้เมา และ ทางวงได้ฝืนเล่น จึงเป็นสาเหตุสำคัญที่ทำให้วงถูกไล่ออกและตกงานในเวลาต่อมา เมื่อทางวงถูกไล่ออก วงโฮปที่ถูกไล่ออกไปด้วยเพราะมีวงคาราบาวเล่นรวมอยู่จึงไม่พอใจอย่างมาก ถึงขนาดที่ สุเทพ ถวัลย์วิวัฒนกุล หัวหน้าวงโฮปต้องบอกแก่เขียว - กีรติ พรหมสาขา ณ สกลนคร ว่าไม่ต้องการให้มีวงคาราบาวรวมอยู่ในวงอีกต่อไป และทันทีที่ เล็ก ที่อยู่ในอาการมึนเมาทราบเรื่องจึงโมโหเป็นอย่างมากถึงขนาดจะเข้าไปพังข้าวของในโรงแรม จน แอ๊ด - ยืนยง โอภากุล ต้องช่วยนำตัวออกมา หลังเหตุการณ์ในคืนดังกล่าว เล็ก จึงคิดว่าตนมีส่วนต้องรับผิดชอบที่ต้องทำให้เพื่อนตกงาน จึงได้เข้าร่วมกับวงคาราบาวตั้งแต่ตอนนั้นเป็นต้นมา แต่ยังไม่ได้ออกจากวงเพรสซิเดนท์ อย่างเป็นทางการ เนื่องจากทางวงเพรสซิเดนท์ ยังไม่สามารถหามือกีตาร์คนใหม่ได้ นอกจากนี้เล็กได้ชวนวงเพรสซิเดนท์ให้เข้ามาเล่นเป็นแบ็คอัพให้อีกด้วย หลังได้เล็กเข้ามาร่วมวงคาราบาว และได้วงเพรสซิเดนท์เข้ามาเล่นแบ็คอัพ การทำเดโมชุดนี้จึงเริ่มขึ้นที่แฟลตของเล็ก โดยงานชุดนี้เริ่มจะมีอิทธิพลของเพลงร็อกเข้ามามากขึ้น โดยเฉพาะเพลง กัญชา ที่เล็กเป็นผู้ทำดนตรี และถือเป็นเพลงฮาร์ดร็อกภาษาไทยในยุคแรก ๆ โดยเพลงนี้เริ่มต้นด้วยปิกกิ้งกีตาร์โปร่งและถูกสอดแทรกขึ้นด้วยเอฟเฟกต์กีตาร์ไฟฟ้าเสียงแตก รวมทั้งการร้องแบบโหนเสียงของแอ๊ดที่ได้รับอิทธิพลมาจาก โรเบิร์ต แพลนต์ นักร้องนำของวง เลด เซพพลิน ตลอดจนการโซโล่กีตาร์ด้วยท่วงทำนองอันมีเอกลักษณ์ของเล็กจึงทำให้เพลงนี้โด่งดังเป็นอย่างมากและยังได้ยินจนถึงปัจจุบัน นอกจากนี้ยังมีเพลง ถนนชีวิต ที่แอ๊ด แต่งขึ้นเพื่อประชดประชันการจราจรของกรุงเทพมหานครในสมัยนั้นที่ติดขัดเป็นอย่างยิ่ง และเพลง แป๊ะขายขวด ซึ่งเป็นเพลงแรกที่แอ๊ด - ยืนยง โอภากุล ร้องคู่กับ เขียว - กีรติ พรหมสาขา ณ สกลนคร อย่างไรก็ตามทางค่ายเพลง พีค็อก สเตอริโอ ต้นสังกัดของวงคาราบาวยังมีความผิดพลาดทางการผลิตอีกเหมือนชุดแรก โดยการวางจำหน่ายครั้งแรกนั้นทางค่ายเพลงนำเพลง แป๊ะขายขวด ในเวอร์ชันที่เป็นเดโมในห้องอัดมาใส่ไว้ โดยจะได้ยินเสียงเคาะไม้กลองเบา ๆ ก่อนเริ่มเพลง 3 ครั้ง ซึ่งเป็นสาเหตุของการย้ายสังกัดของคาราบาวในอัลบั้มชุดที่ 3 วณิพก ต้นสังกัดจึงจำต้องเรียกเก็บอัลบั้ม แป๊ะขายขวด คืนออกจากท้องตลาดทั้งหมด ก่อนจะแก้ไขและนำกลับมาวางจำหน่ายอีกครั้ง จึงทำให้ประชาชนเบื่อกับการซื้ออัลบั้มซ้ำซากแบบอัลบั้มนี้ โดยหลังแก้ขายทางค่ายเพลง พีค็อก สเตอริโอ ผลิตเป็นเทปคาสเซ็ทออกมาจำนวน 20,000 ตลับ ประกอบกับแผ่นเสียงจำนวนหนึ่ง และ มีการใส่เนื้อเพลงพร้อมคอร์ดกีตาร์ไว้บนปกด้วย ในปี 2546 งานเพลงชุดนี้ถูกนำมาปรับปรุงคุณภาพเสียงด้วยระบบดิจิตอล และ วางจำหน่ายอีกครั้งโดย วอร์นเนอร์ มิวสิก ไทยแลนด์รายชื่อเพลงนักดนตรีในอัลบั้มนักดนตรีในอัลบั้ม. - คาราบาว - ยืนยง โอภากุล : กีตาร์, ร้องนำ, ร้องประสาน - กีรติ พรหมสาขา ณ สกลนคร : กีตาร์, ร้องนำ, ร้องประสาน - ปรีชา ชนะภัย : กีตาร์ (โซโล่), ร้องนำ, ร้องประสาน- เพรสซิเดนท์ (แบ็คอัพ) - อนุพงษ์ ประถมปัทมะ : เบส - สำราญ ศรีทรัพย์ : กลอง - คัมภีร์ นอสูงเนิน : เพอร์คัสชั่น - ศุภกร บุญยานันท์ : คีย์บอร์ดการจัดจำหน่าย</doc>
