<doc id="390538" url="https://th.wikipedia.org/wiki?curid=390538" title="ร่างรัฐบัญญัติชนโลกบาล">ร่างรัฐบัญญัติชนโลกบาล ร่างรัฐบัญญัติชนโลกบาล () หรือชื่อเต็มว่า ร่างรัฐบัญญัติจัดตั้งสถาบันโลกบาลเพื่อสืบสวนข้อกล่าวหาว่าเจ้าหน้าที่บ้านเมืองกระทำทุจริตและเพื่อการทั้งหลายที่เกี่ยวข้องกับข้อกล่าวหานั้น (Bill to provide for the establishment of the institution of Lokpal to inquire into allegations of corruption against certain public functionaries and for matters connected therewith.) หรือ ร่างรัฐบัญญัติผู้ตรวจการแผ่นดินของพลเมือง ก็เรียก เป็นร่างกฎหมายป้องกันและปราบปรามการทุจริตอย่างเป็นอิสระ อันเสนอขึ้นในอินเดีย โดยนักเคลื่อนไหวทางสังคมต่อต้านการทุจริตว่า ร่างกฎหมายดังกล่าวเป็นการแก้ไขร่างรัฐบัญญัติการจัดตั้งคณะกรรมการป้องกันและปราบปรามการทุจริตของเจ้าหน้าที่รัฐฉบับรัฐบาล (Lokpal bill) เดิมอย่างมีประสิทธิภาพ ซึ่งขณะนี้กำลังอยู่ในระหว่างการเสนอโดยรัฐบาลอินเดีย Jan Lokpal Bill มีเป้าประสงค์เพื่อยับยั้งการคอร์รัปชัน การบรรเทาความเดือดร้อนของพลเมือง และคุ้มครองผู้แจ้งข้อมูลแก่ทางการในกรณีที่มีผู้กระทำผิด (whistle-blower) หากผ่านเป็นกฎหมาย ร่างกฎหมายฉบับดังกล่าวจะสถาปนาหน่วยงานผู้ตรวจการแผ่นดินอิสระ ซึ่งเรียกว่า โลกบาล (ภาษาสันสกฤต หมายถึง "ผู้คุ้มครองโลก หรือประชาชน") ซึ่งมีอำนาจรับและสืบสวนคำร้องทุกข์กรณีคอร์รัปชันที่มีนักการเมืองและข้าราชการเป็นผู้ถูกร้องเรียนโดยไม่ต้องรอการเห็นชอบของรัฐบาลก่อน พ.ศ. 2554 นักเคลื่อนไหวทางสังคม อันนา ฮาซาเร เริ่มขบวนการ สัตยาคฤห (Satyagraha) โดยเริ่มการอดอาหารไม่จำกัดเวลาในกรุงนิวเดลี เพื่อเรียกร้องให้ผ่านร่างกฎหมายฉบับดังกล่าว ขบวนการนี้ได้รับความสนใจจากสื่อ และผู้สนับสนุนนับหลายแสนคน หลังการอดอาหารประท้วงเป็นเวลาสี่วันของฮาซาเร นายกรัฐมนตรีอินเดีย มานโมฮัน ซิงห์ ระบุว่า ร่างกฎหมายจะถูกนำเข้าสู่การพิจารณาในสมัยประชุมฤดูมรสุม พ.ศ. 2554 ของรัฐสภา คณะกรรมการอันประกอบด้วยรัฐมนตรีห้าคนและนักเคลื่อนไหวทางสังคมอีกห้าคนพยายามร่างร่างกฎหมายประนีประนอม โดยรวมร่างกฎหมายสองฉบับเข้าด้วยกัน แต่ไม่สำเร็จ รัฐบาลอินเดียเดินหน้าเสนอร่างกฎหมายที่ตนร่างขึ้นในรัฐสภา ซึ่งนักเคลื่อนไหวปฏิเสธบนเหตุผลที่ว่า ร่างกฎหมายนั้นไม่มีประสิทธิภาพเพียงพอ</doc>
