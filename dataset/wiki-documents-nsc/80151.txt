<doc id="80151" url="https://th.wikipedia.org/wiki?curid=80151" title="พงษ์ศิริ พ.ร่วมฤดี">พงษ์ศิริ พ.ร่วมฤดี พงษ์ศิริ พ.ร่วมฤดี มีชื่อจริงว่า ไพบูลย์ ลัดหนองขี เกิดที่ตำบลเมืองพลับพลา อำเภอห้วยแถลง จังหวัดนครราชสีมา มีฉายาที่เป็นที่รู้จักอย่างดีของแฟนมวยว่า "แรมโบ้" ซึ่งชื่อนี้ถูกเรียกติดปากมากกว่าพงษ์ศิริ จนบางคนเรียกว่า แรมโบ้ ไปเลยก็มี เนื่องจากเป็นมวยที่มีสไตล์เดินหน้าบุกอย่างเดียว ถอยหลังไม่เป็น เรี่ยวแรงไม่มีหมดตลอด 5 ยก แม้จะเป็นจะมวยรุ่นเล็กก็ตาม และถือเป็นแบบอย่างให้แก่ "แซมซั่น" แสนเมืองน้อย ลูกเจ้าพ่อมเหศักดิ์ นักมวยรุ่นน้องในเวลาต่อมา พงษ์ศิริ พ.ร่วมฤดี เคยสร้างประวัติศาสตร์ให้แก่วงการมวยไทยมาแล้วในปี พ.ศ. 2532 ในการชกกับ "ไอ้เลือดเหล็ก" ไพโรจน์น้อย ส.สยามชัย ที่เวทีลุมพินี เมื่อทั้งคู่ชกได้อย่างดุเดือดที่สุดจนถูกบันทึกเป็นประวัติการณ์ และการชกในวันนี้สามารถเก็บค่าผ่านประตูได้ถึง 3,000,000 บาท มากที่สุดเป็นครั้งแรกในประวัติศาสตร์ ซึ่งผลการชกพงษ์ศิริเป็นฝ่ายชนะคะแนนไป ซึ่งการพบกันของทั้งคู่ได้รับการยกย่องให้เป็นคู่มวยที่ดุเดือดที่สุดในรอบ 20 ปี ของเวทีลุมพินี ในสมัยรุ่งเรือง ก่อนขึ้นเวที แรมโบ้ พงษ์ศิริ พ.ร่วมฤดี จะมีทีมพี่เลี้ยงนำมาก่อนพร้อมกับโบกธงโจรสลัดรูปกะโหลกไขว้สีดำผืนใหญ่ เป็นการข่มขวัญคู่ต่อสู้ก่อนการชกด้วยทุกครั้ง เนื่องจากการที่เป็นมวยเชิงบุก เดินหน้าเข้าแลกกับคู่ต่อสู้ตลอด ทำให้หลังการชก แรมโบ้ พงษ์ศิริมักได้รับบาดเจ็บจนเคยเข้ารักษาตัวที่โรงพยาบาลมาแล้ว ในช่วงหลังชีวิตการชกมวยในระยะหลัง ๆ พงษ์ศิริ ขึ้นชกด้วยการใช้ชื่อว่า "พงษ์ศิริ ลัดหนองขี" พงษ์ศิริ พ.ร่วมฤดี ต้องยุติการชกมวยไปเพียงอายุ 25 ปี เท่านั้น เนื่องด้วยสภาพร่างกายทรุดโทรมจากการโหมชกมาโดยตลอด และหันไปเป็นนักร้องเพลงลูกทุ่งตามสถานบันเทิงยามค่ำคืนแทน นอกจากนี้ พงษ์ศิริยังมีลูกชายซึ่งเป็นนักมวยเหมือนกับผู้เป็นพ่อ คือ บุญอนันต์ ลัดหนองขี ซึ่งใช้ชื่อในการชกว่า แรมโบ้น้อย ลัดหนองขี</doc>
