<doc id="190386" url="https://th.wikipedia.org/wiki?curid=190386" title="หม่อมราชวงศ์พักตร์พริ้ง ทองใหญ่">หม่อมราชวงศ์พักตร์พริ้ง ทองใหญ่ หม่อมราชวงศ์พักตร์พริ้ง ทองใหญ่ (21 พฤษภาคม พ.ศ. 2459 - 15 กันยายน พ.ศ. 2551) อดีตภรรยาของพลตรี หม่อมราชวงศ์คึกฤทธิ์ ปราโมช อดีตนายกรัฐมนตรีประวัติ ประวัติ. หม่อมราชวงศ์พักตร์พริ้ง ทองใหญ่ เป็นธิดาของหม่อมเจ้าทองฑีฆายุ ทองใหญ่ กับหม่อมลุดมิลา ทองใหญ่ ณ อยุธยา (สกุลเดิม: บาร์ซูคอฟ อิวาโนวิตซ์) หม่อมชาวรัสเซีย จบชั้นมัธยมศึกษาจากโรงเรียนวัฒนาวิทยาลัย หม่อมราชวงศ์พักตร์พริ้ง ทองใหญ่ สมรสกับหม่อมราชวงศ์คึกฤทธิ์ ปราโมช เมื่อ พ.ศ. 2479 มีบุตร 2 คน เป็นธิดา 1 คน และบุรุษ 1 คนคือ หม่อมหลวงรองฤทธิ์ ปราโมช และหม่อมหลวงวิสุมิตรา ปราโมช ก่อนจะแยกทางกันในเวลาต่อมา อย่างไรก็ตามทั้งหม่อมราชวงศ์พักตร์พริ้ง และหม่อมราชวงศ์คึกฤทธิ์เอง ต่างก็ไม่ได้สมรสใหม่ โดยหม่อมราชวงศ์พักตร์พริ้งได้อาศัยอยู่กับหม่อมหลวงรองฤทธิ์ ที่บ้านซอยสวนพลู ซึ่งอยู่ติดกับบ้านของหม่อมราชวงศ์คึกฤทธิ์ ปราโมช โดยที่ผ่านมาก็ได้คอยดูแลทุกข์สุขกันอยู่เสมอ หม่อมราชวงศ์พักตร์พริ้ง ทองใหญ่ เคยทำงานเป็นครูสอนหนังสือที่วชิราวุธวิทยาลัย เคยทำงานเป็นผู้ประกาศข่าวบีบีซีภาคภาษาไทย ทำงานสายการบินที่ประเทศปากีสถาน และทำงานที่สำนักข่าวสารอเมริกันจนเกษียณอายุ หม่อมราชวงศ์พักตร์พริ้ง ทองใหญ่ เสียชีวิตเวลา 03.30 นาฬิกา ของวันที่ 15 กันยายน พ.ศ. 2551 ณ โรงพยาบาลจุฬาลงกรณ์ สิริรวมอายุได้ 92 ปี โดยได้ตั้งบำเพ็ญกุศลสวดพระอภิธรรมศพ ณ ศาลากลางน้ำ วัดเทพศิรินทราวาส เป็นเวลา 5 วัน และมีการฌาปนกิจศพเมื่อวันอาทิตย์ที่ 21 กันยายน พ.ศ. 2551 ส่วนสาเหตุแห่งการตายบางแหล่งข่าวว่าเสียชีวิตจากโรคมะเร็งปอด บ้างก็ว่าด้วยโรคชรา</doc>
