<doc id="39190" url="https://th.wikipedia.org/wiki?curid=39190" title="สกุลไทย">สกุลไทย สกุลไทย เป็นนิตยสารสตรีชนิดรายสัปดาห์ ผลิตโดย บริษัท อักษรโสภณ จำกัด ซึ่งดำเนินงานโดย นายประยูร ส่งเสริมสวัสดิ์ และ นายสันติ ส่งเสริมสวัสดิ์ ออกจำหน่ายฉบับแรกเมื่อวันที่ 1 พฤศจิกายน พ.ศ. 2497 ความหนา 60 หน้า ราคาเล่มละ 3 บาท นางแบบหน้าปก คือ ปรุง ศิริพร มีบรรณาธิการบริหาร คนแรกคือ นายลมูล อติพยัคฆ์ เป็นนิตยสารที่เป็นที่รู้จักดีในฐานะนิตยสารสำหรับผู้หญิง มีจุดเด่น คือ นวนิยายที่เขียนโดยนักเขียนที่มีชื่อเสียงหลายคน เช่น กฤษณา อโศกสิน, ว.วินิจฉัยกุล, โสภาค สุวรรณ, ศรีฟ้า ลดาวัลย์ รวมถึงเป็นที่ฝึกฝนของนักเขียนใหม่ที่ในขณะนั้นเพิ่งเริ่มต้นงานเขียนของตัวเอง เช่น สมชาย กรุสวนสมบัติ, กนกวลี พจนปกรณ์, ชมัยภร แสงกระจ่าง สกุลไทย วางจำหน่ายฉบับสุดท้ายเมื่อเดือน 31 ตุลาคม พ.ศ. 2559 เป็นฉบับที่ 3237 จำหน่ายเล่มละ 55 บาท ขณะอายุได้ 62 ปี เนื่องจากสภาพสังคมและเทคโนโลยีที่เปลี่ยนแปลงไป ทำให้ค่าใช้จ่ายในการผลิตและยอดขายลดลง โดยมี นรีภพ สวัสดิรักษ์ เป็นบรรณาธิการ</doc>
