<doc id="378029" url="https://th.wikipedia.org/wiki?curid=378029" title="เจ้าหญิงเซะสึโกะ พระชายาในเจ้าชายยะซุฮิโตะ">เจ้าหญิงเซะสึโกะ พระชายาในเจ้าชายยะซุฮิโตะ เจ้าหญิงเซะสึโกะ พระชายาในเจ้าชายยะซุฮิโตะ (; 9 กันยายน พ.ศ. 2452 – 25 สิงหาคม พ.ศ. 2538) พระนามเดิม เซะสึโกะ มะสึไดระ () เป็นพระชายาในเจ้าชายยะซุฮิโตะ เจ้าชายชิชิบุ พระราชโอรสในจักรพรรดิไทโชและจักรพรรดินีเทเม ทั้งนี้พระองค์เป็นพระประยูรญาติของเจ้านายหลายพระองค์ อาทิ เจ้าหญิงนะงะโกะแห่งคุนิ (ต่อมาคือจักรพรรดินีโคจุง) และเจ้าหญิงมะซะโกะแห่งนะชิโมะโตะ (ต่อมาคือเจ้าหญิงพังจา พระชายาในมกุฎราชกุมารอึยมิน) และยังเป็นหนึ่งในพระบรมวงศานุวงศ์ญี่ปุ่นที่พระราชวงศ์อังกฤษโปรดปราน โดยเฉพาะเจ้าชายชาลส์ เจ้าชายแห่งเวลส์ ออกพระโอษฐ์อยู่เสมอว่าเจ้าหญิงเซะสึโกะเป็น "พระอัยยิกาชาวญี่ปุ่น"พระประวัติพระประวัติตอนต้นและพื้นฐานครอบครัว พระประวัติ. พระประวัติตอนต้นและพื้นฐานครอบครัว. เจ้าหญิงเซะสึโกะประสูติเมื่อวันที่ 9 กันยายน พ.ศ. 2452 ณ วอลทัน-ออน-เทมส์ มณฑลเซอร์รีย์ สหราชอาณาจักร เป็นธิดาของสึเนะโอะ มะสึไดระ ผู้เคยดำรงตำแหน่งเอกอัครราชทูตประจำสหรัฐ, เกรตบริเตน และเป็นรัฐมนตรีประจำสำนักพระราชวังญี่ปุ่น กับโนะบุโกะ (สกุลเดิม นะเบะชิมะ) ภริยา แม้พระองค์จะมีพระชาติกำเนิดเป็นสามัญชน แต่บุรพชนทั้งฝ่ายพระชนกและพระชนนีก็ล้วนแต่สืบสันดานมาแต่ตระกูลขุนนางและชนชั้นสูงเก่าแก่ของญี่ปุ่น อาทิ คะตะโมะริ มะสึไดระ พระอัยกาฝ่ายพระชนก เป็นไดเมียวแห่งไอซุ และตระกูลมะสึไดระก็เป็นสาขาย่อยของตระกูลโทะกุงะวะ ส่วนนะโอะฮิโระ นะเบะชิมะ พระอัยกาฝ่ายพระชนนี เป็นไดเมียวแห่งซะงะ และอิสึโกะ พระมาตุจฉาเป็นพระชายาในเจ้าชายโมะริมะซะ เจ้าชายนะชิโมะโตะ มีพระธิดาคือเจ้าหญิงมะซะโกะแห่งนะชิโมะโตะ (ต่อมาคือเจ้าหญิงพังจา พระชายาในมกุฎราชกุมารอึยมิน) และเจ้านายพระองค์นี้ยังเป็นพระปิตุลาของเจ้าหญิงนะงะโกะแห่งคุนิ (ต่อมาคือจักรพรรดินีโคจุง) ในปี พ.ศ. 2468 เจ้าหญิงทรงเข้ารับการศึกษา ณ โรงเรียนซิดเวลเฟรนส์ (Sidwell Friends School) ในวอชิงตัน ดี.ซี. สหรัฐ ช่วงปี พ.ศ. 2468-2471 เพราะย้ายตามพระชนกผู้ดำรงตำแหน่งเป็นเอกอัครราชทูตประจำสหรัฐในขณะนั้น ครั้นเมื่อนิวัตมาตุภูมิ จักรพรรดินีเทเมทรงเลือกพระองค์ไว้สำหรับเสกสมรสกับเจ้าชายยะซุฮิโตะ เจ้าชายชิชิบุ แต่เพราะพระสถานะไม่เหมาะสมกัน ด้วยเหตุนี้เจ้าหญิงเซะสึโกะจึงถูกยกเป็นบุตรบุญธรรมของไวเคานต์โมะริโอะ มะสึไดระ พระปิตุลาที่เป็นขุนนางผู้สูงชั้นกว่าพระชนก เพื่อลดความไม่เหมาะสมกับการเสกสมรสเข้าไปในพระราชวงศ์ หลังจากนั้นเป็นต้นมาเจ้าหญิงเซะสึโกะจึงมีพระสถานะเป็นบุตร (บุญธรรม) ของไวเคานต์เสกสมรส เสกสมรส. เจ้าชายยะซุฮิโตะ เจ้าชายชิชิบุเสกสมรสกับเจ้าหญิงเซะสึโกะเมื่อวันที่ 28 กันยายน พ.ศ. 2471 พระองค์ได้รับการสถาปนาขึ้นเป็นเจ้าหญิงพระชายา พระองค์ทรงครรภ์เพียงครั้งเดียวและทรงตก และมิได้ประสูติพระโอรส-ธิดาอีกเลยแม้แต่พระองค์เดียว พ.ศ. 2480 เจ้าชายยะซุฮิโตะ เจ้าชายชิชิบุและพระชายาได้ประกอบพระกรณียกิจเป็นตัวแทนของพระราชวงศ์ญี่ปุ่นเสด็จไปเจริญสัมพันธไมตรีกับชาติต่าง ๆ ในทวีปยุโรป อาทิเดือนพฤษภาคมได้เสด็จไปร่วมพิธีราชาภิเษกของพระเจ้าจอร์จที่ 6 แห่งสหราชอาณาจักรกับสมเด็จพระราชินีเอลิซาเบธ ณ เวสต์มินสเตอร์แอบบีย์ หลังจากนั้นได้เสด็จเยือนประเทศสวีเดนและเนเธอร์แลนด์ในฐานะพระอาคันตุกะในพระเจ้ากุสตาฟที่ 5 และสมเด็จพระราชินีนาถวิลเฮลมินา และในช่วงท้ายของการเสด็จเยือน เจ้าชายชิชิบุเสด็จไปเนือร์นแบร์กเพื่อเข้าพบอดอล์ฟ ฮิตเลอร์ ส่วนเจ้าหญิงเซะสึโกะประทับอยู่ในประเทศสวิตเซอร์แลนด์ ซึ่งโดยส่วนพระองค์นั้นทรงรักสหรัฐและอังกฤษ ซึ่งอย่างหลังนี้เห็นจะเป็นที่โปรดที่สุด เพราะพระองค์นั้นนิยมอังกฤษ (anglophile) และทรงรู้สึกเศร้าพระทัยยิ่งที่จักรวรรดิญี่ปุ่นนั้นเลือกเข้าฝ่ายอักษะในช่วงสงครามโลกครั้งที่สองปัจฉิมวัย ปัจฉิมวัย. เจ้าหญิงเซะสึโกะทรงอยู่อย่างลำพัง หลังเจ้าชายยะซุฮิโตะ เจ้าชายชิชิบุ พระสวามีได้สิ้นพระชนม์เมื่อปี พ.ศ. 2496 เนื่องจากวัณโรค หลังจากนั้นเป็นต้นมาเจ้าหญิงเซะสึโกะได้ทรงงานในกิจการต่าง ๆ เป็นต้นว่า เป็นองค์ประธานของสมาคมเพื่อการป้องกันวัณโรค (Society for the Prevention of Tuberculosis), องค์ประธานกิตติมศักดิ์สมาคมบริเตน-ญี่ปุ่น, องค์ประธานกิตติมศักดิ์สมาคมสวีเดน-ญี่ปุ่น และเป็นรองประธานกิตติมศักดิ์สภากาชาดญี่ปุ่น ทั้งนี้เจ้าหญิงเซะสึโกะทรงมีความชำนาญในการใช้ภาษาอังกฤษ และเสด็จเยือนสหราชอาณาจักรและประเทศสวีเดนแบบกึ่งทางการหลายครั้ง เจ้าหญิงเซะสึโกะ พระชายาฯ สิ้นพระชนม์เมื่อวันที่ 25 สิงหาคม พ.ศ. 2538 ด้วยอาการพระหทัยพิการ สิริพระชันษา 85 ปี และมีพระราชพิธีปลงพระศพ ณ ป่าช้าโทะชิมะงะโอะกะ แขวงบุงเกียว โตเกียว ประเทศญี่ปุ่นพระเกียรติยศพระอิสริยยศพระเกียรติยศ. พระอิสริยยศ. - เดอะออนะระเบิลเซะสึโกะ มะสึไดระ (9 กันยายน พ.ศ. 2452 – 28 กันยายน พ.ศ. 2471) - เจ้าหญิงเซะสึโกะ พระชายาฯ (28 กันยายน พ.ศ. 2471 – 25 สิงหาคม พ.ศ. 2538)เครื่องราชอิสริยาภรณ์เครื่องราชอิสริยาภรณ์. - ญี่ปุ่น : เครื่องราชอิสริยาภรณ์รัตนมงกุฎ - สวีเดน : เครื่องราชอิสริยาภรณ์เซราฟิม - สหราชอาณาจักร : เครื่องราชอิสริยาภรณ์เซนต์ไมเคิลแอนด์เซนต์จอร์จ - สหราชอาณาจักร : เครื่องราชอิสริยาภรณ์แห่งจักรวรรดิบริติชพงศาวลี</doc>
