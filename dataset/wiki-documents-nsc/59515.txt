<doc id="59515" url="https://th.wikipedia.org/wiki?curid=59515" title="ประพันธ์ศักดิ์ กมลเพ็ชร">ประพันธ์ศักดิ์ กมลเพ็ชร ประพันธ์ศักดิ์ กมลเพ็ชร (7 ธันวาคม พ.ศ. 2481 -) สำเร็จการศึกษาระดับมัธยมจากโรงเรียนสวนกุหลาบวิทยาลัย ระดับอุดมศึกษาจากคณะรัฐศาสตร์ จุฬาลงกรณ์มหาวิทยาลัย เป็นอดีตอาจารย์ประจำคณะรัฐศาสตร์ จุฬาลงกรณ์มหาวิทยาลัย ในช่วงเหตุการณ์ 14 ตุลา พ.ศ. 2516 เป็น 1 ใน 13 นักเคลื่อนไหวทางการเมืองที่ถูกจับเนื่องจากแจกใบปลิวเรียกร้องรัฐธรรมนูญ ที่เรียกว่า "13 ขบถ รัฐธรรมนูญ" และเขียนหนังสือเรื่อง ธารอธิปไตย หลังจากเหตุการณ์นี้ ได้เป็นสมาชิกสภานิติบัญญัติแห่งชาติ ที่ประชุมร่างรัฐธรรมนูญ ที่ราชตฤณมัยสมาคม (สนามม้านางเลิ้ง) ด้วย นายประพันธ์ศักดิ์ เคยเล่นการเมือง เคยเป็นผู้สมัคร ส.ส. สังกัดพรรคไทยธิปัตย์ ในปี พ.ศ. 2512 และตั้งพรรคการเมืองมาหลายพรรค อาทิ พรรครัฐบุรุษ พรรคไทยธิปัตย์ แต่ไม่ประสบความสำเร็จ ปัจจุบันยังติดตามการเมืองอย่างใกล้ชิดและเข้มข้น โดยทำการเมืองภาคประชาชน โดยมีแนวความคิดเรื่อง "สภาราษฎร" ที่จะให้ราษฎรทั่วไปเป็นเจ้าของสภาและประชาธิปไตยอย่างแท้จริง ในเหตุการณ์การขับไล่ พ.ต.ท.ทักษิณ ชินวัตร ให้ลาออกจากตำแหน่งนายกรัฐมนตรี ในปี พ.ศ. 2549 ได้เข้าร่วมมาตั้งแต่ต้นและแสดงความคิดเห็น วิพากษ์วิจารณ์อย่างรุนแรง แม้ร่างกายจะไม่เอื้ออำนวยก็ตาม เนื่องจากเป็นอัมพฤกษ์ต้องนั่งอยู่บนรถเข็น</doc>
