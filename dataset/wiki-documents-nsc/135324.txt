<doc id="135324" url="https://th.wikipedia.org/wiki?curid=135324" title="แมนนี ปาเกียว">แมนนี ปาเกียว แมนนี ปาเกียว () นักมวยสากล, นักบาสเกตบอล และนักการเมืองชาวฟิลิปปินส์ เจ้าของฉายา เดอะแพ็คแมน (The Pac Man) นับเป็นนักมวยสากลอาชีพคนแรกของโลกที่ได้เป็นแชมป์โลกถึง 8 รุ่นประวัติ ประวัติ. แมนนี ปาเกียว เกิดวันที่ 17 ธันวาคม พ.ศ. 2521 ที่เมืองบูคิดนอน ประเทศฟิลิปปินส์  มีชื่อเต็มว่า เอ็มมานูเอล ดาปิดราน ปาเกียว (Emmanuel Dapidran Pacquiao) ในครอบครัวที่ยากจนมากที่เมืองบูคิดนอน ซึ่งเป็นเมืองทางตอนใต้ของฟิลิปปินส์ โดยเป็นลูกชายคนที่ 2 ในบรรดาลูก ๆ ทั้งหมด 4 คน ของ โรซาลิโอ และ ดิโอนิเซีย ปาเกียว ทั้งคู่แยกทางกันตั้งแต่ปาเกียวยังเล็ก ๆ ปาเกียวขึ้นชกมวยด้วยความยากจน ขึ้นชกมวยสากลอาชีพครั้งแรกเมื่อต้นปี พ.ศ. 2538 ที่กรุงมะนิลา เมืองหลวงของฟิลิปปินส์ ได้ค่าตัวครั้งแรก 100 เปโซ โดยส่งเงินมาช่วยเหลือครอบครัวตลอด แมนนี ปาเกียว ถือเป็นนักมวยฟิลิปปินส์ที่ไม่เหมือนกับนักมวยฟิลิปปินส์รายอื่น ๆ ด้วยเป็นมวยทรหด หมัดหนักทั้งซ้ายและขวา จิตใจห้าวหาญไม่กลัวใคร และสภาพร่างกายแข็งแกร่ง โดยปาเกียวสามารถเอาชนะนักมวยไทยที่มีฝีมือเก่งกาจได้ถึง 2 คน คือ โชคชัย โชควิวัฒน์ และ ฉัตรชัย อีลิทยิม โดยเฉพาะฉัตรชัย เป็นการเอาชนะน็อกไปโดยไม่มีใครคาดคิดมาก่อนด้วย ในประเทศไทย และยังเป็นผู้แย่งตำแหน่งแชมป์โลกในรุ่นฟลายเวทไปจากฉัตรชัย ถือเป็นแชมป์โลกครั้งแรกของปาเกียว อย่างไรก็ตาม ปาเกียวก็เสียตำแหน่งแชมป์ดังกล่าวคืนให้กับนักมวยชาวไทย ด้วยการแพ้น็อก เม็ดเงิน กระทิงแดงยิม ไปเพียงยกที่ 3 ซึ่งเป็นการป้องกันตำแหน่งครั้งที่ 2 ของปาเกียว โดยก่อนการชกปาเกียวมีปัญหาเรื่องการลดน้ำหนักตัวอย่างมาก จนทำให้ต้องเสียตำแหน่งไปเมื่อไม่สามารถทำน้ำหนักให้อยู่ในพิกัดได้ ซึ่งเม็ดเงินถือเป็นนักมวยเพียง 1 ใน 5 คนที่สามารถเอาชนะปาเกียวได้ และเป็นเพียง 1 ใน 3 คนเท่านั้นที่สามารถน็อคปาเกียวลงได้ หลังจากนั้นปาเกียวก็ได้เดินทางไปชกมวยและใช้ชีวิตในสหรัฐอเมริกา ก่อนที่จะมีชื่อเสียงในเวลาต่อมาปัจจุบัน ปัจจุบัน. ปัจจุบัน แมนนี ปาเกียว กลายเป็นนักมวยระดับโลก และเป็นนักมวยชาวเอเชียรายแรกที่ได้ครองแชมป์โลกถึง 8 รุ่น นับว่าเป็นแชมป์โลกชาวเอเชียคนแรกที่ทำได้ถึงเช่นนี้ เพราะโดยปกติจะไม่มีโอกาสของนักมวยชาวเอเชียถึงเพียงนี้ อีกทั้งยังได้รับการจัดอันดับว่าเป็นนักมวยที่ดีที่สุดในโลกปอนด์ต่อปอนด์ มักได้รับการติดต่อให้ไปชกที่สหรัฐอเมริกาบ่อย ๆ มีค่าตัวไม่ต่ำกว่า 30 ล้านบาท เคยปะทะฝีมือกับยอดนักมวยระดับโลกมาแล้วหลายคน ซ้ำยังเอาชนะได้อีกต่างหาก เช่น มาร์โก อันโตนิโอ บาร์เรร่า, อีริค โมราเลส, ฮวน มานูเอล มาร์เกวซ, ออสการ์ เดอ ลา โฮยา, ริคกี้ ฮัตตัน, อันโตนิโอ มาร์การิโต เป็นต้น จนได้รับการกล่าวขานว่าเป็นนักกีฬาชาวฟิลิปปินส์ที่ชาวโลกรู้จักดีที่สุด และเป็นหนึ่งในชาวฟิลิปปินส์ที่ชาวโลกรู้จักดีที่สุดเทียบเท่าประธานาธิบดีกลอเรีย อาร์โรโย เลยทีเดียว นอกจากนี้ ปาเกียวยังได้รับเกียรติให้เป็นผู้เชิญธงชาติฟิลิปปินส์ ในพิธีเปิดโอลิมปิกฤดูร้อน 2008 ณ กรุงปักกิ่ง ประเทศจีน แม้ว่าตัวปาเกียวเองจะไม่ได้ร่วมการแข่งขันด้วยก็ตาม ในวันที่ 15 พฤศจิกายน พ.ศ. 2552 ปาเกียวขึ้นชิงแชมป์โลกรุ่นเวลเตอร์เวตของ องค์กรมวยโลก (WBO) กับ มิเกล ค็อตโต้ นักมวยชาวเปอร์โตริโก การชกเป็นไปอย่างดุเดือดโดย ปาเกียว สามารถส่ง ค็อตโต้ ลงไปนอนให้กรรมการนับ 8 ได้ในยกที่ 2 และ 3 และหลังจากนั้นปาเกียวก็เป็นไล่ชก ค็อตโต้ อยู่ฝ่ายเดียวจนกรรมการยุติการชกในยกที่ 12 ทำให้ ปาเกียวสามารถคว้าเข็มขัดแชมป์โลกเส้นที่ 7 มาครองได้สำเร็จ และนับเป็นนักมวยคนแรกของโลกที่ได้แชมป์โลกมากถึง 8 รุ่น และถือว่าเป็นนักมวยอันดับหนึ่งของโลกเมื่อเทียบกันแล้วปอนด์ต่อปอนด์ในยุคปัจจุบัน ในวันที่ 13 พฤศจิกายน พ.ศ. 2554 ปาเกียวขึ้นชกป้องกันตำแหน่งแชมป์โลกร่นเวลเตอร์เวทของ WBO โดยพบกับ ฮวน มานูเอล มาร์เกวซ นักมวยชาวเม็กซิกันที่เคยพบกันมาก่อนหน้านี้แล้วถึง 3 ครั้ง แม้ปาเกียวจะเป็นฝ่ายที่เอาชนะไปได้ก่อนหน้าถึง 2 ครั้ง และเสมอหนึ่งครั้ง แต่ฝ่ายมาร์เกวซอ้างว่าตนเองต่างหากที่สมควรเป็นผู้ชนะ สำหรับผลการชกในครั้งนี้ ปรากฏว่าปาเกียวเป็นฝ่ายเดินเข้าหามาร์เกวซ แต่ถูกมาร์เกวซดักสวนกลับไปได้หลายครั้ง จนหมด 12 ยก สภาพการณ์น่าจะเป็นมาร์เกวซเป็นผู้ชนะคะแนน แต่เมื่อมีการประกาศคะแนนออกมาแล้ว ปรากฏว่ากรรมการทั้ง 3 ท่าน ให้มาร์เกวซเป็นฝ่ายแพ้คะแนนไปอย่างไม่เป็นเอกฉันท์ คือ 114-114 ,115-113 และ 116-112 ค้านสายตาแฟนมวยในสนามและทั่วโลกที่นั่งชมการถ่ายทอดผ่านหน้าจอโทรทัศน์เป็นอย่างมาก ต่อมา ปาเกียวเป็นฝ่ายแพ้คะแนนอย่างไม่เป็นเอกฉันท์ต่อ ทิโมธี แบรดลีย์ นักมวยผิวสีชาวอเมริกัน อดีตแชมป์โลกในรุ่นซูเปอร์ไลท์เวท ที่ทำน้ำหนักขึ้นมา และไม่เคยแพ้ใคร ด้วยคะแนน 113-115 ทั้ง 3 เสียง เมื่อวันที่ 10 มิถุนายน พ.ศ. 2555 จากนั้น ในวันที่ 9 ธันวาคม ปีเดียวกัน ปาเกียวเปิดโอกาสให้มาร์เกวซชกล้างตาอีกรอบเป็นครั้งที่ 4 ปรากฏว่าปาเกียวเป็นฝ่ายโดนมาร์เกวซที่อยู่ในวัย 39 ปีแล้ว ชกลงไปนับ 8 ก่อนในยกที่ 4 จากนั้นปาเกียวได้นับ 8 คืนมาในยกที่ 5 และสามารถเรียกเลือดจากดั้งจมูกของมาร์เกวซได้ แต่ในปลายยกที่ 6 ปาเกียวขณะโถมตัวบุกเข้ามา โดนหมัดขวาสวนของมาร์เกวซเข้าเต็มคาง หน้าคว่ำลงไปนอนกับพื้นเวทีอย่างหมดสภาพ กรรมการยุติการชกทันที ทำให้ปาเกียวเป็นฝ่ายแพ้ทีเคโอไปในยกนี้ ด้วยเวลา 02.59 นาที ทำให้มาร์เกวซเอาชนะปาเกียวได้เป็นครั้งแรกในการชกของทั้งคู่ซึ่งในครั้งนี้เป็นครั้งที่ 4 โดยถือว่าเป็นชัยชนะที่เด็ดขาดของมาร์เกวซ ขณะที่ปาเกียวนับเป็นการแพ้ติดต่อกันถึง 2 ครั้ง ต่อมาในวันที่ 13 เมษายน พ.ศ. 2557 ปาเกียวได้มีโอกาสพบกับแบรดลีย์อีกครั้ง ซึ่งครั้งนี้ปาเกียวมีความมุ่งมั่นมากที่จะเอาชนะแบรดลีย์ให้ได้ ท่ามกลางเสียงวิจารณ์ว่า ปาเกียวในขณะนี้ไม่ใช่ปาเกียวคนเดิมอีกแล้ว เพราะทั้งน้ำหนักหมัด และจังหวะความเร็วที่เคยเป็นจุดเด่น ก็ลดลงเป็นอย่างมาก ผลการชกปรากฏว่า ปาเกียวเป็นฝ่ายชนะคะแนนแบบเป็นเอกฉันท์ต่อแบรดลีย์ด้วยคะแนน 118-110, 116-112 และ 116-112 ทำให้ได้กลับมาเป็นแชมป์โลกอีกครั้ง ล่าสุด แมนนี ปาเกียว ได้เซ็นสัญญาชกกับ ฟลอยด์ เมย์เวทเธอร์ จูเนียร์ นักมวยที่ได้รับการยอมรับว่าเป็นอันดับหนึ่งของโลก ซึ่งสถิติการชกยังไม่เคยเสมอหรือแพ้ใคร เป็นที่เรียบร้อย ซึ่งทั้งคู่ได้รับการจับตาและคาดหมายว่าควรจะได้ชกเพื่อพิสูจน์ฝีมือกันมานานแล้ว โดยกำหนดขึ้นในวันที่ 2 พฤษภาคม พ.ศ. 2558 ที่เอ็มจีเอ็มการ์เดนอารีนา ในนครลาสเวกัส สหรัฐอเมริกา โดยคาดว่าค่าตัวของทั้ง 2 น่าจะไม่น้อยกว่า 250 ล้านดอลลาร์ (ประมาณ 8,000 ล้านบาท) สำหรับ เมย์เวทเทอร์ จูเนียร์ จะได้รับส่วนแบ่งร้อยละ 60 ขณะที่ ปาเกียว จะยอมรับส่วนแบ่งที่น้อยกว่า คือ ร้อยละ 40 รวมทั้งยังมีรายได้สิทธิประโยชน์ด้านอื่นตามมาอีก เช่น ค่าลิขสิทธิ์การถ่ายทอดผ่านดาวเทียม ผลการชก ปรากฏว่า ปาเกียวเป็นฝ่ายเดินเข้าหาและออกหมัดเข้าใส่ ขณะที่เมย์เวทเธอร์ จูเนียร์ เน้นการชกอยู่วงนอก และเต้นพลิ้วหลบหมัดของปาเกียวไปได้หลายครั้ง ในยกที่ 6 และ 8 ปาเกียวสามารถไล่เมย์เวทเธอร์ จูเนียร์ เข้าไปที่มุมและรัดหมัดชุดใส่ได้ แต่ในยกต่อ ๆ มา เมย์เวทเธอร์ จูเนียร์ กลับมาชกในรูปแบบเดิม เมื่อครบ 12 ยก ปาเกียวเป็นฝ่ายแพ้คะแนนไปอย่างเป็นเอกฉันท์ 118-110, 116-112 และ 116-112 ซึ่งปาเกียวเชื่อว่า ตนน่าจะเป็นฝ่ายชนะมากกว่า โดยหลังการชก ปาเกียวได้เปิดเผยว่า หัวไหล่ขวาของตนนั้นเกิดอาการกล้ามเนื้อฉีกขาดก่อนการชกราว 3 สัปดาห์ ทำให้ไม่สามารถออกหมัดขวาได้อย่างเต็มที่ และต้องเข้ารับการผ่าตัดหลังการชก ซึ่งอาจจะต้องใช้เวลาพักรักษาตัวนานร่วมปีชีวิตส่วนตัว ชีวิตส่วนตัว. ปาเกียวนับถือศาสนาคริสต์ นิกายโปรแตสแตนท์ ซึ่งเดิมเคยนับถือนิกายโรมันคาทอลิคมาก่อน ชีวิตครอบครัว ปาเกียวสมรสกับจินกี้ จาโมร่า เมื่อปี พ.ศ. 2541 ขณะที่จินกี้อายุได้ 18 ปี ปาเกียวอายุ 19 ปี ปัจจุบันทั้งคู่มีบุตรด้วยกันทั้งหมด 4 คน ปาเกียวเป็นนักมวยที่ไว้ผมยาวกว่านักมวยทั่วไป โดยเจ้าตัวให้เหตุผลว่าเนื่องจากชื่นชอบบรูซ ลี จึงไว้เลียนแบบการเมือง การเมือง. ในปี พ.ศ. 2550 แมนนี ปาเกียวได้ลงสมัครรับเลือกตั้งเป็นครั้งแรกในระดับเทศบาลของกรุงมะนิลา แต่ไม่ประสบความสำเร็จเมื่อพ่ายแพ้ต่อคู่แข่งไปแบบขาดลอย ต่อมาในกลางปี พ.ศ. 2553 ปาเกียวได้สมัครรับเลือกตั้งเป็นสมาชิกสภาผู้แทนราษฎรจังหวัดซารังกานี ในการเลือกตั้งทั่วไป และได้รับเลือกตั้งด้วยคะแนนที่ขาดลอยจากคู่แข่งเป็นอย่างมาก ซึ่งปาเกียวมีความสนใจในการเมืองมานานแล้ว และยังเปรยหลายครั้งว่า หากได้เล่นการเมืองและได้รับเลือกตั้งอาจจะแขวนนวมเนื่องจากครอบครัวต้องการให้เลิกชกมวยบาสเกตบอล บาสเกตบอล. นอกจากนี้แล้ว แมนนี ปาเกียวยังชื่นชอบการเล่นบาสเกตบอลอีกด้วย โดยทำหน้าที่เป็นทั้งผู้ฝึกสอนและผู้เล่นของทีมเกีย โซเรนตอส โดยปาเกียวได้ลงแข่งบาสเกตบอลอาชีพเป็นครั้งแรกเมื่อวันที่ 17 ตุลาคม พ.ศ. 2557 โดยสวมเสื้อหมายเลข 17 ได้ทำการลงแข่งเป็นเวลา 10 นาที กับทีม แบล็ควอเตอร์ อีลิท ในลีกบาสเกตบอลอาชีพของฟิลิปปินส์ ซึ่งปาเกียวทำคะแนนได้ 1 คะแนนอีกด้วยเกียรติประวัติเกียรติประวัติ. - แชมป์ OPBF รุ่นฟลายเวท (2540 – 2541)- ชิง 26 มิถุนายน 2540 ชนะน็อก โชคชัย โชควิวัฒน์ ยก 5 ที่ ไทย - ป้องกันแชมป์ครั้งที่ 1, 6 ธันวาคม 2540 ชนะน็อก พนมเดช อ.ยุทธนากร ยก 1 ที่ ฟิลิปปินส์ - แชมป์โลกรุ่นฟลายเวท WBC (2541 – 2542)- ชิง 4 ธันวาคม 2541 ชนะน็อก ฉัตรชัย อีลิทยิม ยก 8 ที่ วิทยาลัยทองสุข - ป้องกันแชมป์ครั้งที่ 1, 24 เมษายน 2542 ชนะน็อก กาเบรียล มิรา ยก 4 ที่ ฟิลิปปินส์ - ป้องกันแชมป์ครั้งที่ 2, 17 กันยายน 2542 แพ้น็อก เม็ดเงิน กระทิงแดงยิม ยกที่ 3 ที่ จังหวัดนครศรีธรรมราช - แชมป์เงารุ่นซูเปอร์แบนตัมเวท WBC (2542 – 2544)- ชิง 18 ธันวาคม 2542 ชนะน็อก เรนันโต จามิลี ยก 2 ที่ มะนิลา - ป้องกันแชมป์ครั้งที่ 1, 4 มีนาคม 2543 ชนะน็อก อาร์เนล บาโรติลโล ยก 4 ที่ มะนิลา - ป้องกันแชมป์ครั้งที่ 2, 28 มิถุนายน 2543 ชนะน็อก แช เซืองโคน ยก 1 ที่ ฟิลิปปินส์ - ป้องกันแชมป์ครั้งที่ 3, 14 ตุลาคม 2543 ชนะน็อก นาเดล ฮุสเซน ยก 10 ที่ ฟิลิปปินส์ - ป้องกันแชมป์ครั้งที่ 4, 24 กุมภาพันธ์ 2544 ชนะน็อก เท็ตสุโตรา เซนริมา ยก 5 ที่ ฟิลิปปินส์ - ป้องกันแชมป์ครั้งที่ 5, 28 เมษายน 2544 ชนะน็อก เวทย์ ศักดิ์เมืองแกลง ยก 6 ที่ ฟิลิปปินส์ - แชมป์โลกรุ่นซูเปอร์แบนตั้มเวท IBF (2544 – 2546)- ชิง 23 มิถุนายน 2544 ชนะน็อก เลห์โลโฮโนโล เลดวาบา ยก 6 ที่ สหรัฐ - ป้องกันแชมป์ครั้งที่ 1, และชิงแชมป์ในรุ่นเดียวกันของ องค์กรมวยโลก (WBO), 10 พฤศจิกายน 2544 เสมอแบบเทคนิเกิ้ล ยก 6 อะกาปิโต ซานเชซ ที่ สหรัฐ - ป้องกันแชมป์ครั้งที่ 2, 8 สิงหาคม 2545 ชนะน็อก จอร์จ เอลิเวอร์ จูลิโอ ยก 2 ที่สหรัฐ - ป้องกันแชมป์ครั้งที่ 3, 26 ตุลาคม 2545 ชนะน็อก ฟ้าประกอบ รักเกียรติยิม ยก 1 ที่ ฟิลิปปินส์ - ป้องกันแชมป์ครั้งที่ 4, 26 กรกฎาคม 2546 ชนะน็อก เอมมานูเอล ลูเซอโร ยก 3 ที่ สหรัฐ - แชมป์โลกรุ่นเฟเธอร์เวท เดอะ ริง และ ไลเนียล (2546 - 2547)- ชิง 15 พฤศจิกายน 2546 ชนะน็อก มาร์โก อันโตนิโอ บาร์เรร่า ยก 11 ที่ สหรัฐอเมริกา - ป้องกันแชมป์ครั้งที่ 1 และชิงแชมป์ในรุ่นเดียวกันของ (WBA)และ(IBF), 8 พฤษภาคม 2547 เสมอกับ ฮวน มานูเอล มาร์เกวซ ที่ สหรัฐอเมริกา - ป้องกันแชมป์ครั้งที่ 2 , 11 ธันวาคม 2547 ชนะน็อก ฟ้าสั่ง พ.ธวัชชัย ยก 4 ที่ ฟิลิปปินส์ - แชมป์เงารุ่นซูเปอร์เฟเธอร์เวท WBC (2548 – 2550)- ชิง 10 กันยายน 2548 ชนะน็อก เฮกเตอร์ เวลาเควซ ยก 6 ที่ สหรัฐ - ป้องกันแชมป์ครั้งที่ 1, 21 มกราคม 2549 ชนะน็อก อีริค โมราเลส ยก 10 ที่ สหรัฐ - ป้องกันแชมป์ครั้งที่ 2, 2 กรกฎาคม 2549 ชนะคะแนน ออสการ์ ลาริออส ที่ ฟิลิปปินส์ - ป้องกันแชมป์ครั้งที่ 3, 18 พฤศจิกายน 2549 ชนะน็อค อีริค โมราเลส ยก 3 ที่ สหรัฐ - ป้องกันแชมป์ครั้งที่ 4, 14 เมษายน 2550 ชนะน็อก จอร์จ โซลิซ ยก 8 ที่ สหรัฐ - ป้องกันแชมป์ครั้งที่ 5, 6 ตุลาคม 2550 ชนะคะแนน มาร์โก อันโตนิโอ บาร์เรร่า ที่ สหรัฐ - แชมป์โลกรุ่นซูเปอร์เฟเธอร์เวท WBC (2551)- ชิง 15 มีนาคม 2551 ชนะคะแนน ฮวน มานูเอล มาร์เกวซ ที่ สหรัฐ - แชมป์โลกรุ่นไลท์เวท WBC (2551)- ชิง 28 มิถุนายน 2551 ชนะน็อกยก 9 เดวิด ดิแอซ ที่ สหรัฐ - แชมป์โลกรุ่นไลท์เวลเตอร์เวท IBO (2552)- 3 พฤษภาคม 2552 ชนะน็อกยก 2 ริคกี้ ฮัตตัน ที่ สหรัฐ - แชมป์โลกรุ่นเวลเตอร์เวท WBO (2552 - 2555)- ชิง 14 พฤศจิกายน 2552 ชนะน็อกยก 12 มิเกล ค็อตโต้ ที่ เอ็มจีเอ็ม แกรนด์ ลาสเวกัส - ป้องกันแชมป์WBOครั้งที่ 1, 13 มีนาคม 2553 ชนะคะแนน โจซัว คลอตเต้ ที่ คาวบอยสเตเดียม เท็กซัส - แชมป์โลกรุ่นซูเปอร์เวลเตอร์เวท WBC (2553)- ชิง 13 พฤศจิกายน 2553 ชนะคะแนน อันโตนิโอ มาร์การิโต ที่ คาวบอยสเตเดียม เท็กซัท สละแชมป์- ป้องกันแชมป์WBOครั้งที่ 2, 8 พฤษภาคม 2554 ชนะคะแนน เชน มอสลีย์ ที่ เอ็มจีเอ็ม แกรนด์ ลาสเวกัส - ป้องกันแชมป์WBOครั้งที่ 3, 13 พฤศจิกายน 2554 ชนะคะแนน ฮวน มานูเอล มาร์เกวซ ที่ เอ็มจีเอ็ม แกรนด์ ลาสเวกัส - เสียแชมป์WBO 4, 10 มิถุนายน 2555 แพ้คะแนน ทิโมธี แบรดลีย์ ที่ เอ็มจีเอ็ม แกรนด์ ลาสเวกัส - แชมป์รุ่นเวลเตอร์เวท WBO อินเตอร์เนชั่นแนล (2556)- ชิง 24 พฤศจิกายน 2556 ชนะคะแนน แบรนดอน ริออส ที่ โคไทอารีนา เดอะเวเนเชี่ยนมาเก๊า, - แชมป์โลกรุ่นเวลเตอร์เวท WBO สมัยที่ 2 (2557 - 2558)- ชิง 13 เมษายน 2557 ชนะคะแนน ทิโมธี แบรดลีย์ ที่ เอ็มจีเอ็ม แกรนด์ ลาสเวกัส - ป้องกันแชมป์ครั้งที่ 1, 23 พฤศจิกายน 2557 ชนะคะแนน คริส อัลเกียรี ที่ โคไทอารีนา เดอะเวเนเชี่ยนมาเก๊า - ป้องกันแชมป์ครั้งที่ 2, และชิงแชมป์ในรุ่นเดียวกันของ (WBA),(WBC),(เดอะ ริง),และ ไลเนียล 2 พฤษภาคม 2558 แพ้คะแนน ฟลอยด์ เมย์เวทเธอร์ จูเนียร์ ที่ เอ็มจีเอ็ม แกรนด์ ลาสเวกัส - แชมป์รุ่นเวลเตอร์เวท WBO อินเตอร์เนชั่นแนล และ ไลเนียล(2559)- ชิง 9 เมษายน 2559 ชนะคะแนน ทิโมธี แบรดลีย์ ที่ เอ็มจีเอ็ม แกรนด์ ลาสเวกัส - เคยชิงแชมป์ต่อไปนี้แต่ไม่สำเร็จ- ชิงแชมป์โลกรุ่นซูเปอร์แบนตั้มเวท WBO 10 พฤศจิกายน 2544 เสมอแบบเทคนิเกิ้ล ยก 6 กับ อะกาปิโต ซานเชซ ที่ รัฐแคลิฟอร์เนีย, - ชิงแชมป์โลกรุ่นเฟเธอร์เวท WBA และ IBF 8 พฤษภาคม 2547 เสมอกับ ฮวน มานูเอล มาร์เกวซ ที่ เอ็มจีเอ็ม แกรนด์ ลาสเวกัส รัฐเนวาดา, - ชิงแชมป์เงารุ่นซูเปอร์เฟเธอร์เวท WBC 19 มีนาคม 2548 แพ้คะแนน อีริค โมราเลส ที่ เอ็มจีเอ็ม แกรนด์ ลาสเวกัส เนวาดา, - ชิงแชมป์โลกรุ่นเวลเตอร์เวท WBA, WBC, เดอะ ริงและ ไลเนียล 2 พฤษภาคม 2558 แพ้คะแนน ฟลอยด์ เมย์เวทเธอร์ จูเนียร์ ที่ เอ็มจีเอ็ม แกรนด์ ลาสเวกัส เนวาดา, - ชกนัดพิเศษในรุ่นเวลเตอร์เวท- 6 ธันวาคม 2551 ชนะน็อกยก 8 ออสการ์ เดอ ลา โฮยา ที่ สหรัฐ</doc>
