<doc id="235787" url="https://th.wikipedia.org/wiki?curid=235787" title="7 ปี โลกไม่มีวันลืม">7 ปี โลกไม่มีวันลืม เซเวนเยียร์สอินทิเบต () เป็นภาพยนตร์ที่สร้างจากหนังสืออัตชีวประวัติของไฮน์ริค ฮาร์เรอร์ นักไต่เขาชาวออสเตรียที่ใช้ชีวิตอยู่ในทิเบตระหว่างปี ค.ศ. 1944 ถึง 1951 ในระหว่างสงครามโลกครั้งที่สอง จนถึงการรุกรานทิเบตโดยกองทัพปลดปล่อยประชาชนจีน มีชื่อภาษาไทยว่า "7 ปี โลกไม่มีวันลืม" ภาพยนตร์เรื่องนี้กำกับโดยฌอง ฌากส์ อันโน นำแสดงโดยแบรด พิตต์ และเดวิด ทีวลิส รับบทเป็นไฮน์ริค แฮร์เรอร์ และปีเตอร์ ออฟชไนเตอร์ สองนักไต่เขาชาวออสเตรียที่ขณะนั้นอยู่ใต้การปกครองของนาซีเยอรมนี ทั้งสองเป็นตัวแทนของเยอรมนีในการพิชิตยอดเขานังกาปาร์บัต บนเทือกเขาหิมาลัย แต่เมื่อเยอรมนีประกาศสงครามกับสหราชอาณาจักรจึงถูกจับตัวเป็นเชลยสงคราม และส่งเข้าค่ายกักกัน ทั้งสองหลบหนีออกมาจากค่ายและเดินเท้าขึ้นเหนือไปสู่ทิเบต ได้พบกับทะไลลามะ องค์ที่สิบสี่ในวัยเด็ก ได้เป็นครูสอนวิชาภูมิศาสตร์และดาราศาสตร์ให้กับพระองค์ และเป็นที่ปรึกษาทางการทหารให้กับกองทัพทิเบต ทั้งสองใช้ชีวิตอยู่ในพระราชวังโปตาลาเป็นเวลาเจ็ดปีจนกระทั่งองค์ทะไลลามะทรงเข้าพิธีครองบัลลังก์อย่างเป็นทางการ และเดินทางกลับออสเตรียหลังจากกองทัพปลดปล่อยประชาชนจีน เข้ารุกรานทิเบตในปี ค.ศ. 1950 ภาพยนตร์เรื่องนี้แต่งดนตรีประกอบภาพยนตร์โดยจอห์น วิลเลียมส์ มีโยโย มาเป็นนักดนตรีโซโล ภาพยนตร์ถ่ายทำส่วนใหญ่ในอาร์เจนตินา โดยมีภาพฟุตเตจบางส่วนได้มาจากการลักลอบถ่ายทำในสถานที่จริง บางส่วนถ่ายทำในเนปาล ชิลี และแคนาดา เนื้อหาในภาพยนตร์นำเสนอภาพทะไลลามะ องค์ที่สิบสี่ในทางบวก และกองทัพปลดปล่อยประชาชนในทางลบ ส่งผลให้ผู้กำกับและนักแสดงนำทั้งสอง ถูกห้ามเข้าประเทศจีน</doc>
