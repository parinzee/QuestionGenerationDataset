<doc id="625516" url="https://th.wikipedia.org/wiki?curid=625516" title="ยากอบผู้ชอบธรรม">ยากอบผู้ชอบธรรม ยากอบ ( Ya'akov; Iákōbos คำเดียวกันกับคำว่า "ยาโคบ") ผู้ได้รับสมัญญาว่าผู้ชอบธรรม เปาโลอัครทูตเรียกท่านว่าพี่/น้องขององค์พระผู้เป็นเจ้า แม้จะไม่ใช่อัครทูต แต่ก็มีบทบาทสำคัญในคริสตจักรยุคแรก ๆ จนได้รับเลือกเป็นผู้ปกครองดูแลคริสตจักรในกรุงเยรูซาเลมเป็นคนแรก เชื่อว่าเป็นผู้เขียนจดหมายของนักบุญยากอบ และเป็นคนละคนกับยากอบ บุตรเศเบดี ชาวคาทอลิกเชื่อว่าท่านเป็นคนเดียวกันกับอัครทูตยากอบ บุตรอัลเฟอัสประวัติ ประวัติ. ประวัติของยากอบคลุมเคลือมาก และมักสับสนกับยากอบท่านอื่น ๆ ที่ปรากฏในคัมภีร์ไบเบิล ตามพระวรสารนักบุญมัทธิวบทที่ 13 ทำให้ทราบว่าพระเยซูมีพี่น้องคนหนึ่งชื่อยากอบ ช่วงที่พระเยซูยังไม่สิ้นพระชนม์ บรรดาพี่น้องของพระเยซูยังไม่ได้วางใจเชื่อถือพระองค์ และไม่แน่ชัดว่าท่านมาเป็นสาวกของพระเยซูตั้งแต่เมื่อไร แต่จากจดหมายของนักบุญเปาโลถึงชาวโครินธ์ ฉบับที่ 1 ทำให้ทราบว่าหลังจากที่พระเยซูได้คืนพระชนมชีพก็ได้มาปรากฏกายแก่ท่านด้วย หลังจากนั้นยากอบก็ก้าวขึ้นมามีบทบาทสำคัญในคริสตจักรในกรุงเยรูซาเลม จนเป็นที่นับถือว่าเป็นเสาหลักของคริสตจักร ในช่วงที่มีการประชุมสภาที่เยรูซาเลม ยากอบเห็นว่าคนที่ไม่ใช่ยิวก็สามารถรับพระคุณของพระเจ้าให้ถึงความรอดได้โดยความเชื่อวางใจในพระเยซู โดยไม่ต้องเข้าสุหนัตตามจารีตศาสนายิว แต่ให้ถือจารีตยิวเพียงบางข้อ ได้แก่ ไม่บูชารูปเคารพ ไม่ล่วงประเวณี ไม่กินเนื้อสัตว์ที่ถูกรัดคอตาย และไม่กินเลือด ยากอบผู้นี้ยังปรากฏในเอกสารอื่น ๆ ด้วย โยเซพุสกล่าวถึงยากอบที่เป็นพี่/น้องของพระเยซูว่า เป็นคนใจบุญ รักษาธรรมบัญญัติอย่างเคร่งครัด จึงเป็นที่เคารพของคนจำนวนมาก แม้แต่กับพวกฟาริสี แต่เกิดขัดแย้งกับผู้ว่าการของจักรวรรดิโรมัน จึงถูกประการชีวิตด้วยการปาหินจนตายในปี ค.ศ. 62 แต่เฮเกซิปปุสว่าเป็นปี ค.ศ. 69ความสัมพันธ์ทางเครือญาติกับพระเยซู ความสัมพันธ์ทางเครือญาติกับพระเยซู. แต่ละนิกายในศาสนาคริสต์มีความเชื่อเกี่ยวกับความสัมพันธ์ทางเครือญาติระหว่างยากอบกับพระเยซูแตกต่างกัน โดนสรุปแล้วมี 3 แบบ ได้แก่1. ฝ่ายโปรเตสแตนต์บางนิกายเชื่อว่า ยากอบเป็นน้องชายแท้ ๆ ของพระเยซู ทั้งสองเกิดจากมารีย์ ต่างกันเพียงพระเยซูเป็นพระบุตรพระเป็นเจ้า ส่วนยากอบเป็นบุตรโยเซฟ 2. ฝ่ายออร์ทอดอกซ์เชื่อว่า ยากอบเป็นพี่ชายต่างมารดาของพระเยซู เพราะโยเซฟเป็นพ่อม่ายลูกติดก่อนจะมาหมั้นหมายกับมารีย์ 3. ฝ่ายโรมันคาทอลิกเชื่อว่า ยากอบเป็นลูกพี่ลูกน้องของพระเยซู และเป็นคนเดียวกันกับยากอบ บุตรอัลเฟอัส</doc>
