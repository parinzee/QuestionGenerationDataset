<doc id="330757" url="https://th.wikipedia.org/wiki?curid=330757" title="โบเลโร (ราแวล)">โบเลโร (ราแวล) โบเลโร () เป็นผลงานประพันธ์สำหรับบรรเลงด้วยวงออร์เคสตรา โดยมอริส ราแวล (1875 – 1937) คีตกวีชาวฝรั่งเศส สำหรับประกอบการเต้นบัลเลต์ของไอดา รูบินสไตน์ (1885 – 1960) นักเต้นชาวรัสเซีย บัลเลต์ชิ้นนี้ออกแสดงรอบปฐมทัศน์เมื่อวันที่ 22 พฤศจิกายน ค.ศ. 1928 ที่โรงอุปรากรปาแลการ์นีเย ออกแบบท่าเต้นโดยบรอนิสลาวา นิจินสกา และกลายเป็นผลงานที่ได้รับความนิยมที่สุดของราแวล เป็นผลงานประพันธ์ความยาว 1 มูฟเมนต์ ที่ราแวลแต่งขึ้นตามคำขอของรูบินสไตน์ ราแวลประพันธ์ผลงานชิ้นนี้ขณะพักผ่อนอยู่ที่แซ็ง-ฌ็อง-เดอ-ลูซ (Saint-Jean-de-Luz) เมืองท่าเล็ก ๆ ทางตะวันตกเฉียงใต้ของฝรั่งเศส อยู่ในแคว้นบาสก์ ซึ่งเป็นพรมแดนติดต่อกับประเทศสเปน และได้รับอิทธิพลมาจากจังหวะดนตรี และการเต้นรำแบบโบเลโรของสเปน เดิมราแวลตั้งชื่อผลงานนี้ว่า Fandango แต่ต่อมาได้เปลี่ยนชื่อเป็น Boléro</doc>
