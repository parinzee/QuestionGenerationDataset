<doc id="680099" url="https://th.wikipedia.org/wiki?curid=680099" title="อินฟันตากริสตีนา เฟเดรีกาแห่งสเปน">อินฟันตากริสตีนา เฟเดรีกาแห่งสเปน อินฟันตากริสตีนา เฟเดรีกา บิกโตเรีย อันโตเนีย เด ลา ซันตีซีมา ตรีนีดัด เด บอร์บอน อี เกรเซีย (; ประสูติ: 13 มิถุนายน พ.ศ. 2508) หรือพระอิสริยยศเดิมว่า อินฟันตากริสตีนา ดัชเชสแห่งปัลมาเดมายอร์กา () เป็นพระราชธิดาในสมเด็จพระราชาธิบดีควน การ์โลสที่ 1 กับสมเด็จพระราชินีโซเฟียแห่งสเปน ทั้งเป็นพระขนิษฐาในอินฟันตาเอเลนา ดัชเชสแห่งลูโก และพระเชษฐภคินีในสมเด็จพระราชาธิบดีเฟลีเปที่ 6 อินฟันตากริสตีนา เสกสมรสกับอีญากี อูร์ดังการิน อี ลีบาร์ต เมื่อปี พ.ศ. 2540 มีพระบุตรด้วยกัน 4 คน ในปี พ.ศ. 2557 ทั้งสองตกเป็นข่าวด้วยถูกตั้งข้อหาฉ้อโกงและฟอกเงิน ทั้งนี้อินฟันตากริสตีนาอยู่ในลำดับที่ 6 ของการสืบราชบัลลังก์สเปนพระประวัติ พระประวัติ. อินฟันตากริสตีนา เฟเดรีกา ประสูติเมื่อวันที่ 13 มิถุนายน พ.ศ. 2508 ณ กรุงมาดริด ประเทศสเปน ทรงบัพติศมาโดยอาร์ชบิชอปแห่งมาดริด ณ โบสถ์ภายในพระราชวังซาร์ซวยลา มีพระบิดาทูนหัวและพระมารดาทูนหัว คือ อัลฟอนโซ ดยุกแห่งอ็องฌูและกาดิซ และอินฟันตามารีอา กริสตีนาแห่งสเปน พระองค์เข้ารับการศึกษาระดับมัธยมศึกษาที่โรงเรียนซันตามารีอาเดลกามีโน () ระดับปริญญาตรีสาขารัฐศาสตร์ มหาวิทยาลัยกอมปลูเตนเซแห่งมาดริด เมื่อปี พ.ศ. 2532 แล้วทรงศึกษาต่อระดับปริญญาโทความสัมพันธ์ระหว่างประเทศ มหาวิทยาลัยนิวยอร์ก เมื่อปี พ.ศ. 2533 โดยทรงเริ่มปฏิบัติงานในองค์การการศึกษา วิทยาศาสตร์ และวัฒนธรรมแห่งสหประชาชาติ ณ สำนักงานใหญ่ในกรุงปารีส ประเทศฝรั่งเศสในปีถัดมา นอกจากภาษาสเปน พระองค์สามารถรับสั่งภาษากาตาลัน, อังกฤษ และกรีกเสกสมรส เสกสมรส. อินฟันตากริสตีนา เสกสมรสกับอีญากี อูร์ดังการิน ซึ่งขณะนั้นยังเป็นสมาชิกนักกีฬาแฮนด์บอลโอลิมปิก เมื่อวันที่ 4 ตุลาคม พ.ศ. 2540 ณ เมืองบาร์เซโลนา และเนื่องจากก่อนหน้านี้อินฟันตากริสตีนาได้รับพระราชทานพระอิสริยยศ "ดัชเชสแห่งปัลมาเดมายอร์กา" จากพระราชบิดา ด้วยเหตุนี้นายอูร์ดังการินจึงมีพระยศเป็น "ดยุกแห่งปัลมาเดมายอร์กา" ตามภริยา ทั้งสองมีพระบุตรด้วยกัน 4 คน ได้แก่1. ดอน ควน อูร์ดังการิน (29 กันยายน พ.ศ. 2542) 2. ดอน ปาโบล อูร์ดังการิน (6 ธันวาคม พ.ศ. 2543) 3. ดอน มีเกล อูร์ดังการิน (30 เมษายน พ.ศ. 2545) 4. ดอญญา อีเรเน อูร์ดังการิน (5 มิถุนายน พ.ศ. 2548)การฉ้อโกง การฉ้อโกง. อินฟันตากริสตีนาและพระสวามี ตกเป็นข่าวด้วยถูกตั้งข้อหาฉ้อโกงและฟอกเงิน โดยเรื่องเกิดขึ้นเมื่อปี พ.ศ. 2555 เมื่อดยุกแห่งปัลมาเดมายอร์กา (ยศในขณะนั้น) ใช้เส้นสายให้องค์กรการกุศลส่วนตัวได้กำไรจากรัฐบาล 5,600,000 ยูโร จากการเก็บเงินเกินจำนวนจากรัฐบาลท้องถิ่นเพื่อใช้ในการแข่งกีฬา ในเดือนกันยายนปีถัดมาอินฟันตากริสตีนาได้ตกเป็นผู้ต้องสงสัย ว่าทรงรับผลประโยชน์ด้วย เนื่องจากดัชเชสดำรงตำแหน่งเป็นกรรมการบริหาร ทั้งยังร่วมกันตั้งบริษัทบังหน้าเพื่อทำการฟอกเงิน ถือเป็นครั้งแรกในประวัติศาสตร์สเปนที่เชื้อพระวงศ์เข้ารับพิจารณาคดีเช่นสามัญชน และส่งผลกระทบอย่างยิ่งต่อภาพลักษณ์พระราชวงศ์สเปน จากการที่พระองค์มีส่วนพัวพันกับคดีฉ้อโกงดังกล่าวซึ่งสร้างความเสื่อมเสียแก่พระราชวงศ์ สำนักพระราชวังสเปนจึงมีแถลงการณ์ระบุว่าสมเด็จพระราชาธิบดีเฟลีเปที่ 6 ทรงมีพระบรมราชโองการถอดพระอิสริยยศอินฟันตากริสตีนาออกจากการเป็น "ดัชเชสแห่งปัลมาเดมายอร์กา" เมื่อวันที่ 12 มิถุนายน พ.ศ. 2558</doc>
