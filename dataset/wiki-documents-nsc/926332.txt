<doc id="926332" url="https://th.wikipedia.org/wiki?curid=926332" title="แยกสะพานควาย">แยกสะพานควาย แยกสะพานควาย () เป็นสี่แยกแห่งหนึ่งในพื้นที่แขวงพญาไท เขตพญาไท กรุงเทพมหานคร เป็นทางแยกตัดกันของถนนพหลโยธิน ถนนประดิพัทธ์ และถนนสาลีรัฐวิภาค ชื่อ "สะพานควาย" มาจากพื้นที่แถบนี้ในอดีต มีสภาพเป็นทุ่งนาและป่า รวมถึงคูคลองและสวนผัก ที่มีนายฮ้อย หรือพ่อค้าวัวควายจากภาคอีสานเดินทางมาขายยังภาคกลาง และมาไกลถึงยังพื้นที่นี้ด้วย โดยที่กลางทุ่งนานั้นจะมีสะพานไม้สร้างไว้เพื่อให้ฝูงวัวและควายเดินข้ามคูส่งน้ำได้สะดวก โดยเฉพาะในช่วงหัวค่ำ ปัจจุบัน บริเวณแยกสะพานควายเป็นย่านที่คึกคัก เต็มไปด้วยตลาดและร้านค้า เป็นที่ตั้งของธนาคารออมสิน สำนักงานใหญ่ โรงพยาบาลเปาโล เมโมเรียล และสถานีรถไฟฟ้าบีทีเอส สะพานควาย อีกทั้งยังเคยเป็นที่ตั้งของห้างเมอร์รี่คิงส์ สะพานควาย ที่เปิดให้บริการในปี พ.ศ. 2528 และเกิดเหตุเพลิงไหม้เมื่อปี พ.ศ. 2529 ซึ่งปัจจุบันกิจการของเมอร์รี่คิงส์ก็ได้ปิดตัวไปแล้ว ซึ่งอยู่ตรงข้ามกับจุดที่เป็นที่ตั้งของห้างบิ๊กซี สะพานควาย ในเวลานี้</doc>
