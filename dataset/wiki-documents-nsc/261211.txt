<doc id="261211" url="https://th.wikipedia.org/wiki?curid=261211" title="ลุบนา ฮุสเซน">ลุบนา ฮุสเซน ลุบนา อะห์เหม็ด อัล-ฮุสเซน () เป็นนักข่าวหญิงชาวซูดาน ที่ทำงานด้านสื่อสารมวลชนให้กับปฏิบัติการขององค์การสหประชาชาติในประเทศซูดาน เป็นที่รู้จักจากเขียนคอลัมน์ "Men Talk" วิพากษ์วิจารณ์รัฐบาลซูดาน เรื่องสิทธิสตรีและการเลือกปฏิบัติไม่เท่าเทียมกันต่อเพศหญิง เมื่อเปรียบเทียบกับเพศชาย ตีพิมพ์ในหนังสือพิมพ์ฉบับภาษาอาหรับ อัล-ซาฮาฟา ชื่อของลุบนา ฮุสเซนถูกกล่าวถึงในระดับนานาชาติ หลังจากเธอถูกตำรวจซูดานจับกุมเมื่อวันที่ 3 กรกฎาคม พ.ศ. 2552 ที่ Kawkab Elsharq Hall กลางกรุงคาร์ทูม พร้อมกับหญิงอื่นอีก 12 คน ด้วยข้อหาละเมิดชารีอะห์ และรัฐธรรมนูญของซูดาน มาตราที่ 152 เนื่องจาก "ประพฤติผิดศีลธรรม หรือแต่งกายไม่เหมาะสมในที่สาธารณะ" โดยขณะถูกจับกุม หญิงทั้ง 13 คนสวมใส่กางเกง ตามกฎหมายซูดาน ผู้ประพฤติผิดจะต้องถูกลงโทษโดยการเฆี่ยนเป็นจำนวน 40 ครั้งพร้อมกับเสียค่าปรับ โดยสตรีที่ถูกจับกุมในครั้งนี้จำนวน 10 คน ยอมรับสารภาพฟิด และรับโทษเฆี่ยนคนละ 10 ครั้ง แต่ลุบนา ฮุสเซนและสตรีอีกสองคนไม่ยอมรับผิด และต้องการให้เรื่องเข้าพิจารณาคดีในศาล เธอได้ปฏิเสธข้อเสนอของศาลที่จะยกฟ้องคดีนี้ โดยต้องการให้เรื่องขึ้นสู่ศาลรัฐธรรมนูญของซูดาน เพื่อให้พิจารณาถึงการปฏิบัติต่อสตรีไม่เท่าเทียมกับบุรุษ ในการพิจารณาคดีของศาล เมื่อวันที่ 4 สิงหาคม พ.ศ. 2552 ได้มีสตรีชาวซูดานชุมนุมประท้วงบริเวณหน้าที่ทำการของศาล และเจ้าหน้าที่ได้ยิงแกสน้ำตาเพื่อสลายการชุมนุม นอกจากนี้เธอยังปฏิเสธการยกเว้นการพิจารณาคดี ในฐานะเจ้าหน้าที่บรรเทาทุกข์ขององค์การสหประชาชาติ</doc>
