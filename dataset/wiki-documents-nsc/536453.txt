<doc id="536453" url="https://th.wikipedia.org/wiki?curid=536453" title="อเล็กซ์ หัวเทียน">อเล็กซ์ หัวเทียน อเล็กซ์ หัวเทียน (; ) เกิดวันที่ 25 ตุลาคม ค.ศ. 1989 ที่กรุงลอนดอน ประเทศอังกฤษ สหราชอาณาจักร เป็นนักกีฬาขี่ม้าโอลิมปิกให้แก่ประเทศจีน เขาเกิดในกรุงลอนดอนโดยมีพ่อเป็นชาวจีนแม่เป็นชาวอังกฤษ และมีน้องชายหนึ่งคนชื่อ เจมี หัวหมิง ทั้งนี้ อเล็กซ์เริ่มขี่ม้าเมื่ออายุได้สี่ขวบเมื่อครั้งที่อาศัยอยู่ในกรุงปักกิ่งและในภายหลังที่ฮ่องกง ครอบครัวของเขาได้ย้ายไปยังวิลต์เชอร์เมื่อเขาอายุได้ 11 ปี ซึ่งอเล็กซ์ได้เข้าศึกษาที่โรงเรียนชาฟินโกรฟและศึกษาต่อที่วิทยาลัยอีตัน เขาเป็นนักขี่ม้าประเภทอีเวนต์ชาวจีนเพียงคนเดียวที่เข้าแข่งขันในระดับนานาชาติ อเล็กซ์สละเวลาการศึกษาที่วิทยาลัยอีตันเป็นระยะเวลาหนึ่งปีเพื่อเตรียมความพร้อมสำหรับการแข่งขันกีฬาโอลิมปิก 2008 ที่กรุงปักกิ่ง เขาใช้ม้าสี่ตัวในการคัดเลือกระหว่างเดือนตุลาคม ค.ศ. 2007 และพฤษภาคม ค.ศ. 2008 แม้ว่าจะเป็นผู้เข้าแข่งขันในฐานะเจ้าภาพแต่เขาก็ต้องการที่จะประสบความสำเร็จในมาตรฐานขั้นต่ำ เขาผ่านการคัดเลือกด้วยการจัดอันดับในฐานะนักขี่ม้าโอลิมปิกรายการอีเวนต์ที่อายุน้อยที่สุดเท่าที่เคยมีมา ในช่วงกลาง ค.ศ. 2008 เขาประสบความสำเร็จด้วยการอยู่ในอันดับที่ 21 ของโลก เขาได้รับการฝึกสอนโดยอดีตแชมป์โลกที่มีชื่อว่าเคลย์ตัน เฟรเดอริกส์ กับภรรยาของเขาที่มีชื่อว่าลูซินดา เฟรเดอริกส์ ผู้ซึ่งชนะการแข่งขันเบิร์กลีย์ฮอร์สไทรอัลส์ 2006 และแบดมินตันฮอร์สไทรอัลส์ 2007 ที่ฐานรากของพวกเขาในวิลต์เชอร์ และเจน เกรกอรี ซึ่งเป็นสมาชิกทีมเดรสสาจโอลิมปิกของสหราชอาณาจักรใน ค.ศ. 1996 และ 2008 เมื่อเขาหวนกลับไปศึกษาต่อที่วิทยาลัยอีตันให้สำเร็จหลักสูตร อเล็กซ์ชนะการจัดอันดับที่มหาวิทยาลัยบริสทอลสำหรับการเข้ารับศึกษาในสาขาวิศวกรรมแอโรเทคโนโลยี ซึ่งเขาได้เลื่อนออกไปเป็นระยะเวลาสามปีเพื่อมุ่งสมาธิมาที่การแข่งขันในลอนดอน 2012 ในการแข่งขันเบลนไฮม์อินเตอร์เนชันแนลฮอร์สไทรอัลส์ 2009 อเล็กซ์ได้รับรางวัลนักขี่ม้ายอดเยี่ยมรุ่นอายุไม่เกิน 25 ปี และผ่านการคัดเลือกสู่กีฬาขี่ม้าชิงแชมป์โลกที่เล็กซิงตัน ในเดือนกันยายน ค.ศ. 2010 และในเดือนพฤศจิกายน ค.ศ. 2009 อเล็กซ์ได้รับรางวัลเอชเอสบีซีไรซิงสตาร์ครั้งสถาปนา โดยได้รับพระราชทานที่กรุงโคเปนเฮเกนจากเจ้าหญิงฮายา ผู้ทรงเป็นประธานสหพันธ์กีฬาขี่ม้านานาชาติที่งาน 'ออสการ์แห่งกีฬาขี่ม้า'</doc>
