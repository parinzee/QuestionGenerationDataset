<doc id="276984" url="https://th.wikipedia.org/wiki?curid=276984" title="ซาไก จ๊อกกี้ยิม">ซาไก จ๊อกกี้ยิม ซาไก จ๊อกกี้ยิม มีชื่อจริงว่า สมบูรณ์ เวียงชัย (ชื่อเล่น: เงาะ) เกิดเมื่อวันที่ 10 พฤษภาคม พ.ศ. 2533 ที่บ้านเลขที่ 18 หมู่ 9 บ้านโนนทรายฟอง ตำบลนาม่วง อำเภอประจักษ์ศิลปาคม จังหวัดอุดรธานี เป็นบุตรชายคนเล็กในจำนวนลูกทั้ง 5 คน ของนายกลิ้งและนางปุ๋ย เวียงชัย ฐานะที่บ้านนับว่ายากจนมาก มีอาชีพรับจ้างทำนา โดยซาไกเมื่อเรียนจบ ป.6 เมื่ออายุได้ 13 ปี ก็ช่วยเหลือครอบครัวด้วยการชกมวยไทย โดยได้ค่าตัวครั้งแรก 150 บาท และได้ส่งเสียให้กับทางบ้านเป็นประจำเดือนละ 2,000 บาท ซาไกจดทะเบียนขึ้นเป็นนักมวยไทยอาชีพ กับสำนักงานคณะกรรมการกีฬามวย เมื่อวันที่ 19 พฤษภาคม พ.ศ. 2548 อยู่ในสังกัดค่ายจ็อกกี้ยิม ของนายสมมาตร หงสกุล ก่อนจะเบนเข็มมาชกมวยสากลได้ 22 ครั้ง ชนะ 15 แพ้ 7 และผลงานที่โดดเด่น คือการชนะน็อก โจอิชิโร ทัตสุโยชิ อดีตแชมป์โลกสภามวยโลก (WBC) รุ่นแบนตั้มเวท (118 ปอนด์) 2 สมัย ชาวญี่ปุ่น ในยกที่ 7 เมื่อวันที่ 8 มีนาคม พ.ศ. 2552 ที่เวทีราชดำเนิน จากนั้นได้โอกาสชกชิงแชมป์ราชดำเนินในรุ่นแบนตั้มเวท แต่ก็แพ้น็อกให้ ก้าวหน้า ชูวัฒนะ ในยกที่ 4 เมื่อวันที่ 4 พฤษภาคม พ.ศ. 2552 และต่อมาก็ได้รับการทาบทามให้ไปชกที่ฟุกุโอกะกับ คาซึโยชิ นิกิ นักมวยชาวญี่ปุ่นเจ้าถิ่น ในพิกัด 120 ปอนด์ อันเนื่องมาจากการที่ซาไกสามารถเอาชนะน็อกทัตสุโยชิ อดีตแชมป์โลกและเป็นซูเปอร์สตาร์นักกีฬาของญี่ปุ่นได้ ซึ่งผลการชก ปรากฏว่าซาไกยืนหยัดต่อสู้กับนิกิอย่างบอบช้ำจนถึงยกที่ 10 และถูกกรรมการจับแพ้ไป (ที.เค.โอ.) เพราะไม่ได้อยู่ในสภาพที่พร้อมชก และล้มลงขณะอยู่บนเวที จากนั้นได้มีการนำส่งเข้าโรงพยาบาล แพทย์ได้ช่วยปั๊มหัวใจและพยายามช่วยเหลืออย่างเต็มที่แล้วถึง 3 ชั่วโมง แต่ซาไกก็เสียชีวิตลงในที่สุดในเวลา 20.00 น. วันที่ 12 ตุลาคม พ.ศ. 2552 ตามเวลาประเทศญี่ปุ่น โดยแพทย์เผยว่าเกิดเลือดคั่งในสมอง ข่าวคราวการเสียชีวิตของซาไก ปรากฏเป็นข่าวโด่งดังในประเทศไทยในวันต่อมา ซึ่งทางครอบครัวของซาไก โดยทั้งพ่อและแม่ต่างเศร้าโศกเสียใจ เพราะถือว่าซาไกเป็นกำลังหลักของครอบครัว และฐานะทางบ้านยากจนมากอยากให้มีการช่วยเหลือนำศพกลับมาทำพิธียังประเทศไทย ทางด้าน นายสมชาติ เจริญวัชรวิทย์ นายกสมาคมกีฬามวยอาชีพแห่งประเทศไทย (สมท.) ได้เปิดเผยว่า นายชูเจริญ ระวีอร่ามวงศ์ ซึ่งเป็นผู้นำซาไกไปชกที่ประเทศญี่ปุ่นครั้งนี้ ไม่ได้รับการอนุญาตจากทางสมาคม โดยตัวนักมวยไม่ได้ผ่านการตรวจร่างกาย</doc>
