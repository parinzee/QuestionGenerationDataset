<doc id="725901" url="https://th.wikipedia.org/wiki?curid=725901" title="นูร์ มูฮัมหมัด ตะรากี">นูร์ มูฮัมหมัด ตะรากี นูร์ มูฮัมหมัด ตะรากี (; , 15 กรกฎาคม ค.ศ. 1917 – 14 กันยายน ค.ศ. 1979) เป็นนักการเมืองชาวอัฟกานิสถาน เป็นผู้นำสาธารณรัฐประชาธิปไตยอัฟกานิสถานคนแรก (ค.ศ. 1978–1979) นูร์ มูฮัมหมัด ตะรากีเกิดในจังหวัดกัซนี เมื่อ ค.ศ. 1917 พออายุได้ 15 ปี เขาก็ไปทำงานที่เมืองบอมเบย์ และได้พบกับสมาชิกพรรคคอมมิวนิสต์แห่งอินเดียหลายคน ต่อมาตะรากีทำงานที่กระทรวงการคลัง และเขียนหนังสือที่มีเนื้อหาเกี่ยวกับสังคมนิยมหลายเล่ม จนรัฐบาลโซเวียตขนานนามเขาว่าเป็น "แมกซิม กอร์กีแห่งอัฟกานิสถาน" ต่อมาในปี ค.ศ. 1952 ตะรากีถูกส่งไปทำงานที่สถานทูตอัฟกานิสถานในสหรัฐอเมริกา แต่การวิพากษ์วิจารณ์การปกครองของพระเจ้าโมฮัมหมัด ซาฮีร์ ชาห์ ทำให้เขาถูกไล่ออกจากงาน ทำให้ในปี ค.ศ. 1965 ตะรากีก่อตั้งพรรคประชาธิปไตยประชาชนอัฟกานิสถาน และขึ้นเป็นเลขาธิการพรรค ได้สนับสนุนแนวคิดให้อัฟกานิสถานเป็นรัฐตามลัทธิเลนิน จนกระทั่งปี ค.ศ. 1978 ผู้นำฝ่ายซ้ายคนหนึ่งของพรรคถูกลอบสังหาร ตัวตะรากีเองและสมาชิกคนอื่น ๆ ถูกกักบริเวณ ทำให้เกิดการลุกฮือ หลังรัฐบาลในขณะนั้นถูกโค่นล้ม ตะรากีก็ขึ้นเป็นประธานสภาการปฏิวัติ มีอำนาจเทียบเท่าประธานาธิบดีและนายกรัฐมนตรี และเปลี่ยนชื่อประเทศเป็น "สาธารณรัฐประชาธิปไตยอัฟกานิสถาน" การปกครองด้วยระบอบคอมมิวนิสต์ทำให้ประชาชนไม่พอใจและเกิดการก่อการกำเริบ รวมถึงความขัดแย้งกับฮะฟีซอลลาห์ อะมีน ทำให้ตะรากีถูกสังหารในปี ค.ศ. 1979</doc>
