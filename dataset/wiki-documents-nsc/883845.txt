<doc id="883845" url="https://th.wikipedia.org/wiki?curid=883845" title="รายชื่อตัวละครสมมติในยุคสามก๊ก">รายชื่อตัวละครสมมติในยุคสามก๊ก รายชื่อตัวละครสมมติในยุคสามก๊ก แสดงรายชื่อของบุคคลที่เป็นตัวละครสมมติที่ปรากฏในประวัติศาสตร์จีนในยุคสามก๊ก รายชื่อประกอบด้วยตัวละครสมมติที่ปรากฏในวรรณกรรมอิงประวัติศาสตร์จีนเรื่องสามก๊กของล่อกวนตง (คือเป็นตัวละครที่แต่งเสริมขึ้นมา ไม่ปรากฏชื่อในหลักฐานทางประวัติศาสตร์) และชื่อของตัวละครสมมติที่ปรากฏในแหล่งอื่นที่อิงประวัติศาสตร์ยุคสามก๊ก ชื่อตัวละครที่ปรากฏในวรรณกรรม สามก๊ก เรียงตามลำดับตามการปรากฏชื่อในวรรณกรรม แบ่งตามตอนที่ปรากฏชื่อครั้งแรก (ในรายชื่อนี้แบ่งตอนของวรรณกรรมสามก๊ก เป็น 120 ตอนตามวรรณกรรมฉบับภาษาจีน ต่างจากสามก๊ก ฉบับเจ้าพระยาพระคลัง (หน) ที่แบ่งเป็น 87 ตอน)ในวรรณกรรมสามก๊กตอนที่ 1ในวรรณกรรมสามก๊ก. ตอนที่ 1. - เชียกง หรือ เทียควง (程曠 เฉิงคว่าง), ขันทีผู้เป็นหนึ่งในสิบขันที - เซียนเฒ่าแห่งหนานหัว (南華老仙 หนานหัวเหล่าเซียน) เซียนผู้มอบตำราไทแผงเยาสุดให้กับเตียวก๊ก ในสามก๊ก ฉบับเจ้าพระยาพระคลัง (หน) เรียกเป็น "เทพดา" - เทียอ้วนจี้ (程遠志 เฉิงยฺเหวี่ยนจื๋อ) ขุนพลของกบฏโพกผ้าเหลือง ถูกกวนอูสังหาร - เตงเมา (鄧茂 เติ้งเม่า) ขุนพลของกบฏโพกผ้าเหลือง ถูกเตียวหุยสังหาร - สิบเกง (龔景 กงจิ่ง) ผู้ว่าราชการแคว้นเฉงจิ๋ว ได้ส่งหนังสือขอความช่วยเหลือจากเล่าเอี๋ยนให้มาช่วยรบกบฏโพกผ้าเหลืองตอนที่ 2ตอนที่ 2. - โกเสง (高昇 เกาเซิง) ขุนพลของกบฏโพกผ้าเหลืองในบัญชาของเตียวโป้ ถูกเตียวหุยฆ่าตาย - ลำแจ้ง (嚴政 เอี๋ยนเจิ้ง), ขุนพลของกบฏโพกผ้าเหลืองในบัญชาของเตียวโป้ เมื่อเล่าปี่และจูฮีล้อมเตียวโป้ที่เมืองเยียงเซีย ลำแจ้งเห็นจวนตัวจึงสังหารเตียวโป้แล้วยอมจำนน - ซุนต๋ง หรือ ซุนต๋อง (孫仲 ซุนจ้ง) ขุนพลของกบฏโพกผ้าเหลือง เข้ายึดเมืองอ้วนเซียร่วมกับเตียวฮ่องและฮั่นต๋ง ต่อมาจูฮีและเล่าปี่ปราบกบฏโพกผ้าเหลืองที่เมืองอ้วนเซียได้ชัยชนะ ซุนต๋งถูกเล่าปี่สังหารระหว่างหลบหนี - เล่าเก๊ง (劉恢 หลิวฮุย) ผู้ว่าราชการเมืองไต้จิ๋ว ให้ความช่วยเหลือเล่าปี่ที่กำลังหนีภัยตอนที่ 3ตอนที่ 3. - ซุยก๊ก (崔毅 ชุยอี้) น้องชายของซุยเลี่ย - เตี๋ยวเปง (趙萌 เจ้าเหมิง) ขุนศึกของราชวงศ์ฮั่นตอนที่ 5ตอนที่ 5. - อุยหอง(衛弘 เว่ยหง) ผู้ออกทุนให้โจโฉในการก่อตั้งกองทัพพันธมิตรสิบแปดหัวเมือง - เตียวหงิม (趙岑 เจ้าเฉิน) ขุนพลของตั๋งโต๊ะ - เปาต๋ง (鮑忠 เป้าจง) น้องชายของเปาสิ้น เปาสิ้นสั่งให้เปาต๋งลอบไปตีด่านกิสุยก๋วน แต่เปาต๋งพลาดท่าถูกฮัวหยงสังหาร - ยูสิด (俞涉 ยฺหวีเซ่อ) ขุนพลของอ้วนสุด รบกับฮัวหยงที่นอกด่านกิสุยก๋วนแล้วถูกฮัวหยงสังหาร - พัวหอง (潘鳳 พานเฟิ่ง) ขุนพลของฮันฮก รบกับฮัวหยงที่นอกด่านกิสุยก๋วนแล้วถูกฮัวหยงสังหาร - หองหยก (方悅 ฟางเยฺว่) ขุนพลของอองของ รบกับลิโป้ที่นอกด่านเฮาโลก๋วนแล้วถูกลิโป้สังหาร - บอกสุ้น (穆順 มู่ซุ่น) ขุนพลของเตียวเอี๋ยง รบกับลิโป้ที่นอกด่านเฮาโลก๋วนแล้วถูกลิโป้สังหาร - บู๋อันก๊ก (武安國 อู่อันกั๋ว) ขุนพลของขงหยง (ขงเล่ง) รบกับลิโป้ที่นอกด่านเฮาโลก๋วนแล้วถูกลิโป้ตัดแขนขาด แต่ขับม้าหนีออกมาได้ตอนที่ 7ตอนที่ 7. - งอก๊กไถ้ หรือ งอยี่ฮูหยิน (吳國太 อู๋กั๋วไท่) น้องสาวของงอฮูหยินที่เป็นภรรยาเอกของซุนเกี๋ยน นางได้แต่งงานเป็นภรรยารองของซุนเกี๋ยนและให้กำเนิดซุนลองและซุนฮูหยิน (ซุนหยิน)ตอนที่ 8ตอนที่ 8. - เตียวเสียน (貂蟬 เตียวฉาน) บุตรสาวบุญธรรมของอ้องอุ้น เป็นผู้ยุให้ลิโป้และตั๋งโต๊ะขัดแย้งกันตอนที่ 10ตอนที่ 10. - ลิเป๊ก หรือ ลิเบียด (李別 หลี่เปี๋ย) หลานชายของลิฉุยตอนที่ 11ตอนที่ 11. - เทพีแห่งไฟ (火德星君 หั่วเต๋อซิงจฺวิน) เทพีผู้ได้รับคำสั่งจากเทพเบื้องบนให้มาเผาบ้านของบิต๊ก แต่เห็นว่าบิต๊กเป็นคนจิตใจดีจึงบอกให้บิต๊กรีบย้ายข้าวของออกไปจากบ้านก่อนบ้านจะถูกนางเผา - จงโป (宗寶 จงเป่า) ขุนพลของขงหยง รบกับกวนไฮแล้วถูกกวนไฮสังหารตอนที่ 13ตอนที่ 13. - ซุยยง (崔勇 ชุยหย่ง) ขุนพลของกุยกี ถูกซิหลงสังหารตอนที่ 14ตอนที่ 14. - ฮวนเสง (范成 ฟั่นเฉิง) เจ้าเมืองลกเอี๋ยงโดยการแต่งตั้งของโจโฉ - ซุนเจ้ง (荀正 สฺหวินเจิ้ง) ทหารของอ้วนสุดในสังกัดของกิเหลง ถูกกวนอูสังหารตอนที่ 15ตอนที่ 15. - ตันเหง (陳橫 เฉินเหิง), ทหารของเล่าอิ้ว อยู่รักษาเมืองเบาะเหลง (ต่อมาคือเมืองเกี๋ยนเงียบ) ร่วมกับซีเหลและเตียวเอ๋ง เมื่อซุนเซ็กยกเข้าตีเมือง ตันเหงถูกเจียวขิมสังหารตอนที่ 16ตอนที่ 16. - เหงียมซี (嚴氏 เหยียนชื่อ) ภรรยาเอกของลิโป้ ให้กำเนิดลูกสาวกับลิโป้ - โจซี (曹氏 เฉาชื่อ) ภรรยาคนรองของลิโป้ เป็นลูกสาวของโจป้า - เจ๋าซือ (鄒氏 โจวชื่อ), ภรรยาของเตียวเจ อาสะใภ้ของเตียวสิ้ว หลังเตียวเจตายนางก็เป็นม่าย ต่อมาเมื่อโจโฉเข้ายึดเมืองอ้วนเซียโดยการยอมจำนนของเตียวสิ้ว โจโฉได้นำนางเจ๋าซือไปเป็นภรรยา เตียวสิ้วไม่พอใจที่โจโฉเล่นชู้กับอาสะใภ้จึงก่อกบฏโจมตีโจโฉโดยฉับพลันจนแตกพ่ายกลับไปตอนที่ 17ตอนที่ 17. - อองเฮา (王垕 หวางโห้ว) ทหารฝ่ายพลาธิการของโจโฉ ถูกโจโฉสั่งประหารเพื่อเอาใจทหารที่กำลังไม่พอใจเพราะขาดแคลนเสบียง - ลุยฉี (雷敘 เหลยซฺวี่) ขุนพลของเตียวสิ้ว - เตียวเสียน (張先 จางเซียน) ขุนพลของเตียวสิ้ว ถูกเคาทูสังหารตอนที่ 19ตอนที่ 19. - เล่าอั๋น (劉安 หลิวอัน) นายพรานที่อาศัยอยู่ในป่า เคยให้ที่พักกับเล่าปี่และซุนเขียน พอจะทำอาหารให้เล่าปี่ก็ไม่มีของที่ใช้ทำอาหารได้ จึงสังหารภรรยาตนเองเอาเนื้อมาทำอาหารให้เล่าปี่และซุนเขียนกินตอนที่ 23ตอนที่ 23. - เคงต๋อง (秦慶童 ฉินชิ่งถง) คนรับใช้ของตังสิน ถูกตังสินจับได้ว่าเป็นชู้กับอินเอ่งภรรยาน้อยของตังสิน เคงต๋องกลัวความผิดจึงทรยศตังสินไปแจ้งกับโจโฉว่าตังสินคิดร้าย - อินเอ่ง (雲英 หยุนอิง) ภรรยาน้อยของตังสินที่เป็นชู้กับเคงต๋องตอนที่ 27ตอนที่ 27. - เตาอวน (杜遠 ตู้หย่วน) อดีตสมาชิกกบฏโพกผ้าเหลืองผู้กลายมาเป็นหัวหน้ากลุ่มโจรป่า เตาอวนลักพาตัวภรรยาสองคนของเล่าปี่ซึ่งกวนอูให้ความคุ้มครองอยู่ แต่เตาอวนกลับถูกเลียวฮัวลูกน้องตนเองสังหาร เลียวฮัวนำภรรยาทั้งสองของเล่าปี่นำมาส่งคืนให้กวนอู - งอหัว (胡華 หูหัว) บิดาของงอปั้น ในรัชสมัยพระเจ้าฮั่นเต้เคยดำรงตำแหน่งอี้หลาง(議郎) คือที่ปรึกษาราชการแผ่นดิน ก่อนจะลาออกจากราชการเมื่อเข้าวัยชรา เมื่องอหัวได้พบกวนอูได้ฝากหนังสือไปถึงงอปั้นผู้ลูกชายที่รับราชการอยู่ที่เมืองเอ๊งหยง - ขงสิ้ว (孔秀 ข่งสิ้ว) ขุนพลของโจโฉผู้รักษาด่านตังเหลงก๋วน ปฏิเสธให้กวนอูผ่านทางจึงถูกกวนอูสังหาร - ฮันฮก (韓福 หานฝู) ขุนพลของโจโฉผู้เป็นเจ้าเมืองลกเอี๋ยง นำทหารมาสกัดกวนอูและได้ยิงเกาทัณฑ์ถูกแขนกวนอูบาดเจ็บ แต่ก็ถูกกวนอูสังหารในที่สุด - เบงทัน (孟坦 เมิ่งถ่าน) ขุนพลผู้ช่วยของฮันฮก ถูกกวนอูสังหาร - เปี๋ยนฮี (卞喜 เปี้ยนสี่) ขุนพลของโจโฉผู้รักษาด่านกิสุยก๋วน ได้ทำเป็นต้อนรับกวนอูแล้วเชิญกวนอูมากินโต๊ะที่วัดตีนก๊กซือเพื่อลวงมาสังหาร แต่กวนอูได้รู้เรื่องที่เปี๋ยนฮีคิดร้ายจึงสังหารเปี๋ยนฮีแล้วผ่านด่านกิสุยก๋วนไป - เภาเจ๋ง (普淨 ผู่จิ้ง) หลวงจีนผู้เป็นคนบ้านเดียวกันกับกวนอู เป็นผู้เตือนกวนอูว่าเปี๋ยนฮีคิดร้าย - อองเซ็ก (王植 หวางจื๋อ) ขุนพลของโจโฉผู้เป็นเจ้าเมืองเอ๊งหยง (เอี๋ยงหยง) ได้ทำเป็นต้อนรับมาพักในเรือนรับรอง แล้ววางแผนให้คนมาล้อมเรือนรับรองแล้วจุดไฟเผาหวังจะสังหารกวนอู แต่กวนอูหนีมาได้ด้วยความช่วยเหลือของงอปั้น อองเซ็กนำทหารไล่ตามจับกวนอู แต่ก็ถูกกวนอูสังหาร - งอปั้น (胡班 หูปาน) บุตรชายของงอหัวและเป็นนายทหารของอองเซ็ก เป็นผู้เตือนกวนอูเกี่ยวกับแผนการของอองเซ็กแล้วช่วยกวนอูออกจากเมืองเอ๊งหยง - จินกี๋ (秦琪 ฉินฉี) ขุนพลของโจโฉในสังกัดของแฮหัวตุ้น คุมกำลังรักษาท่าเรือข้ามฟากฝั่งใต้ของแม่น้ำฮองโห ปฏิเสธที่จะให้กวนอูข้ามแม่น้ำจึงถูกกวนอูสังหารตอนที่ 28ตอนที่ 28. - กัวเสียง (郭常 กัวฉาง) ชาวบ้านผู้เคยให้ที่พักกับกวนอู บุตรชายของกัวเสียงเคยคิดจะขโมยม้าเซ็กเธาว์ของกวนอูแต่ไม่สำเร็จ - หุยง่วนเสียว (裴元紹 เผยหยวนเส้า) อดีตสมาชิกกบฏโพกผ้าเหลืองที่ต่อมาเป็นหัวหน้ากองโจร เป็นเพื่อนสนิทกับจิวฉอง ภายหลังทั้งสองได้มาเป็นผู้ติดตามของกวนอู แต่หุยง่วนเสียวถูกจูล่งสังหารหลังพยายามขโมยม้าของจูล่ง - จิวฉอง (周倉 โจวชาง) อดีตสมาชิกกบฏโพกผ้าเหลืองที่ต่อมาตั้งกองโจรที่เขาโงจิวสัน ภายหลังได้เป็นคนสนิทของกวนอู และติดตามกวนอูมาโดยตลอด - กวนเต๋ง (關定 กวนติ้ง) บิดาของกวนเป๋ง - กวนเหล็ง (關寧 กวนหนิง) พี่ชายของกวนเป๋งตอนที่ 30ตอนที่ 30. - ซินเบ้ง (辛明 ซินหมิง) ทหารของอ้วนเสี้ยวตอนที่ 32ตอนที่ 32. - อังเจี๋ยว (汪昭 วางเจา) ทหารของอ้วนถำ ถูกซิหลงสังหาร - เงียมเพ็ก (岑璧 เฉินปี้) ขุนพลของอ้วนถำ นำทัพหน้าเมื่ออ้วนถำยกไปรบกับอ้วนซง เงียมเพ็กถูกลิกองขุนพลของอ้วนซงสังหารตอนที่ 33ตอนที่ 33. - แพอั๋น (彭安 เผิงอัน) ขุนพลของอ้วนถำ ถูกซิหลงสังหาร - โฮห้วน (烏桓觸 อูหวนชู่) ผู้ว่าราชการแคว้นอิวจิ๋ว สวามิภักดิ์ต่อโจโฉก่อนศึกเขาเป๊กลงสานตอนที่ 34ตอนที่ 34. - เตียวบู (張武 จางอู่) ผู้นำกองโจรในกังแฮที่สร้างปัญหาให้กับเล่าเปียวผู้ว่าราชการแคว้นเกงจิ๋ว เล่าปี่ซึ่งขณะนั้นอยู่กับเล่าเปียวจึงอาสาไปปราบโจร เตียวบูถูกจูล่งสังหาร - ตันสูน (陳孫 เฉินซุน) ผู้นำกองโจรสหายของเตียวบู ถูกเตียวหุยสังหาร - ชัวโฮ (蔡和 ไช่เหอ) น้องชายของชัวมอ เดิมเป็นทหารของเล่าเปียว ต่อมาเมื่อเล่าจ๋องบุตรเล่าเปียวสวามิภักดิ์ต่อโจโฉก็ได้มาเป็นทหารของโจโฉ ชัวโฮพร้อมด้วยชัวต๋งน้องชายแกล้งทำเป็นแปรพักตร์มาฝ่ายซุนกวนเพื่อเป็นไส้ศึกภายใน จิวยี่รู้ว่าชัวโฮเป็นไส้ศึกจึงซ้อนกลทำเป็นโบยอุยกายให้ชัวต๋งชัวโฮเห็นเพื่อที่จะได้นำข่าวไปแจ้งโจโฉ ทำให้โจโฉเชื่อว่าที่อุยกายจะยอมสวามิภักดิ์เป็นเรื่องจริง ชัวโฮถูกจิวยี่สั่งประหารเพื่อเซ่นธงชัยก่อนศึกเซ็กเพ็ก - ชัวต๋ง (蔡中 ไช่จง) น้องชายของชัวมอและชัวโฮ ร่วมกับชัวโฮผู้พี่แกล้งทำเป็นแปรพักตร์มาฝ่ายซุนกวนเพื่อเป็นไส้ศึกภายใน ถูกกำเหลงสังหารก่อนศึกเซ็กเพ็ก - ชัวหุน (蔡勳 ไช่ซฺวิน) น้องชายของชัวมอ เดิมเป็นทหารของเล่าเปียว ต่อมาเมื่อเล่าจ๋องบุตรเล่าเปียวสวามิภักดิ์ต่อโจโฉก็ได้มาเป็นทหารของโจโฉ ชัวหุนถูกกำเหลงสังหารในการรบทางน้ำระหว่างฝ่ายโจโฉและฝ่ายซุนกวนที่ตำบลสำกั๋งก่อนศึกเซ็กเพ็กตอนที่ 36ตอนที่ 36. - เล่าปิด (劉泌 หลิวมี่) น้าของเล่าฮอง - ชีของ (徐康 สฺหวีคาง) น้องชายของชีซีตอนที่ 40ตอนที่ 40. - ลีกุ๋ย (李珪 หลี่กุย) ที่ปรึกษาของเล่าเปียว ถูกชัวมอสั่งประหารตอนที่ 41ตอนที่ 41. - อิโต (淳于導 ฉุนยฺหวีเต่า) ทหารของโจโฉในสังกัดของโจหยิน ถูกจูล่งสังหาร - แฮหัวอิ๋น (夏侯恩 เซี่ยโหวเอิน) ทหารประจำตัวของโจโฉ ผู้ถือกระบี่เล่มหนึ่งของโจโฉชื่อกีเทนเกี้ยม (青釭劍 ชิงกางเจี้ยน) แฮหัวอิ๋นถูกจูล่งสังหารแล้วชิงกระบี่กีเทนเกี้ยมไป - ฮันเบ๋ง (晏明 เยี่ยนหมิง) ทหารของโจโฉในสังกัดของโจหอง ถูกจูล่งสังหาร - จงจิ๋น (鐘縉 จงจิ้น) ทหารของโจโฉในสังกัดของแฮหัวตุ้น ถูกจูล่งสังหาร - จงสิน (鐘紳 จงเซิน) ทหารของโจโฉในสังกัดของแฮหัวตุ้น ถูกจูล่งสังหารตอนที่ 42ตอนที่ 42. - แฮหัวเจี๋ย (夏侯傑 เซี่ยโหวเจี๋ย) ทหารของโจโฉ ตกใจตายเพราะเสียงตะโกนของเตียวหุยที่ร้องท้าทายโจโฉที่สะพานเตียงปันเกี้ยวตอนที่ 52ตอนที่ 52. - เล่าเหียน (劉賢 หลิวเสียน) บุตรชายของเล่าเตาเจ้าเมืองเลงเหลง วางแผนร่วมกับโต๊ะเองพยายามจะซุ่มโจมตีทัพเล่าปี่ แต่เล่าเหียนกลับถูกเตียวหุยจับตัวได้ เล่าปี่ให้ปล่อยตัวเล่าเหียน เล่าเหียนคิดถึงคุณเล่าปี่จึงชักชวนเล่าเตาผู้พ่อให้ยอมสวามิภักดิ์ต่อเล่าปี่ - โต๊ะเอง (邢道榮 สิงเต้าหรง) ขุนศึกของเล่าเตาผู้ถือขวานใหญ่เป็นอาวุธ เมื่อเล่าปี่ยกทัพมาตีเมืองเลงเหลงของเล่าเตา โต๊ะเองรบกับเตียวหุยและจูล่งแต่ถูกจับตัวได้ โต๊ะเองแกล้งทำเป็นยอมสวามิภักดิ์เล่าปี่แล้ววางแผนลวงทัพเล่าปี่มาแล้วซุ่มโจมตี แต่อุบายของโต๊ะเองล้มเหลว ตัวโต๊ะเองถูกจูล่งสังหาร - ตันเอ๋ง (陳應 เฉินอิ้ง) ขุนพลของเตียวหอม ถูกจูล่งสั่งประหาร - เปาหลง (鮑隆 เป้าหลง) ขุนพลของเตียวหอม ถูกจูล่งสั่งประหารตอนที่ 53ตอนที่ 53. - ขงจี (鞏志 ก่งจื้อ) ที่ปรึกษาของกิมสวนเจ้าเมืองบุเหลง แนะนำกิมสวนให้ยอมจำนนต่อเตียวหุยที่ยกมาตีเมืองบุเหลง แต่กิมสวนปฏิเสธ ภายหลังขงจีสังหารกิมสวนแล้วยอมจำนนต่อเตียวหุย เล่าปี่จึงตั้งขงจีเป็นเจ้าเมืองบุเหลงแทนกิมสวน - เอียวเหลง (楊齡 หยางหลิง) ขุนพลของฮันเหียน ถูกกวนอูสังหาร - แกหัว (賈華 เจี่ยหฺวา) ทหารของซุนกวน ซุนกวนสั่งให้แกหัวนำทหารไปซุ่มบริเวณวัดกำลอเพื่อลอบสังหารเล่าปี่ที่มาพบงอก๊กไถ้ที่วัด แต่เล่าปี่รู้ว่ามีการซุ่มทหารบริเวณวัดจึงแจ้งกับงอก๊กไถ้ งอก๊กไถ้โกรธมากจะให้นำตัวแกหัวไปประหาร แต่เล่าปี่ขอชีวิตไว้ - โกเตง (戈定 เกอติ้ง) ทหารซุนกวนในสังกัดของไทสูจู้และเป็นคนบ้านเดียวกับไทสูจู้ตอนที่ 57ตอนที่ 57. - อุยกุ๋ย (黃奎 หวงขุย) ขุนนางราชสำนักฮั่น วางแผนกับม้าเท้งจะปราบโจโฉแต่แผนการรั่วไหลถึงหูโจโฉ โจโฉจึงให้นำตัวอุยกุ๋ยและครอบครัวไปประหารชีวิต - ลิซุ่นเอี๋ยง (李春香 หลี่ชุนเซียง) ภรรยาน้อยของอุยกุ๋ย ถูกโจโฉสั่งประหาร - เบียวเต๊ก (苗澤 เหมียวเจ๋อ) น้องชายของภรรยาหลวงของอุยกุ๋ย ลอบเป็นชู้กับลิซุ่นเอี๋ยงภรรยาน้อยของอุยกุ๋ย ถูกโจโฉสั่งประหารตอนที่ 58ตอนที่ 58. - จงจิ๋น (鐘進 จงจิ้น), น้องชายของจงฮิว ถูกบังเต๊กสังหาร - โจเอ๋ง (曹永 เฉาหย่ง) ทหารโจโฉในสังกัดของโจหยิน ถูกบังเต๊กสังหารตอนที่ 61ตอนที่ 61. - จิวเสี้ยน (周善 โจวซ่าน) ทหารของซุนกวนที่ซุนกวนส่งมาเชิญซุนฮูหยินกลับกังตั๋ง ซุนฮูหยินได้พาเล่าเสี้ยน (อาเต๊า) บุตรชายคนเดียวของเล่าปี่ไปด้วย จิวเสี้ยนจึงพาทั้งสองลงเรือข้ามแม่น้ำกลับไปกังตั๋ง จูล่งได้ลงเรือไล่ตามและสู้กับทหารของจิวเสี้ยนพยายามจะชิงตัวเล่าเสี้ยนกลับมา เตียวหุยได้แล่นเรือมาช่วยจูล่งแล้วสังหารจิวเสี้ยนตอนที่ 62ตอนที่ 62. - จีโฮโต้หยิน (紫虛上人 จื่อซฺวีซ่างเหริน) นักพรตเต๋าผู้อาศัยอยู่ที่เขากิมปินสาน เมื่อขุนพลเสฉวนสี่คนคือเล่ากุ๋ย เตียวหยิม เหลงเปา เตงเหียนได้รับคำสั่งจากเล่าเจี้ยงให้มาขัดตาทัพเล่าปี่ที่เมืองลกเสีย ระหว่างทางได้แวะไปถามดวงชะตากับจีโฮโต้หยิน จีโฮโต้หยินไม่ตอบพวกเล่ากุ๋ย แต่เขียนบนกระดาษว่า "มังกรกับหงส์จะเข้ามาในเมืองเสฉวน ส่วนหงส์มีปีกบินได้มิอาจไปโดยอากาศ ตกอยู่ในพื้นแผ่นดิน ฝ่ายมังกรบินมิได้กลับขึ้นไปสำแดงอานุภาพอยู่ในอากาศ ถ้าผู้ใดรู้จักลักษณะดังนี้แล้ว ก็จงเร่งผ่อนพักรักษาตัวก็จะพ้นจากอันตราย" พวกเล่ากุ๋ยไม่เข้าใจความหมายจึงพากันเดินทางต่อไปเมืองลกเสียตอนที่ 64ตอนที่ 64. - เอียวสง (楊松 หยางซง) ที่ปรึกษาของเตียวฬ่อ เป็นคนโลภในทรัพย์สิน เล่าปี่ได้เคยส่งคนมาติดสินบนเอียวสงให้เอียวสงกล่าวร้ายม้าเฉียวกับเตียวฬ่อ ทำให้เตียวฬ๋อระแวงม้าเฉียว ม้าเฉียวจึงต้องมาสวามิภักดิ์กับเล่าปี่ ต่อมาโจโฉติดสินบนเอียวสงยุเตียวฬ่อให้ระแวงบังเต๊ก บังเต๊กจึงสวามิภักดิ์ต่อโจโฉ เมื่อเตียวฬ่อรบแพ้โจโฉจนต้องยอมจำนน เอียวสงประสงค์บำเหน็จความชอบโจโฉ โจโฉเห็นว่าเอียวสงเป็นคนทรยศนายเลี้ยงไว้ไม่ได้จึงให้ประหารเอียวสงตอนที่ 65ตอนที่ 65. - เล่ายวน (劉晙 หลิวจฺวิ้น) ทหารของเล่าเจี้ยง ถูกจูล่งสังหาร - ม้าหั้น (馬漢 หม่าฮั่น) ทหารของเล่าเจี้ยง ถูกจูล่งสังหารตอนที่ 66ตอนที่ 66. - บอกสุ้น (穆順 มู่ซุ่น) ขันทีในราชสำนักที่เป็นผู้นำหนังสือของพระนางฮกเฮามเหสีของพระเจ้าเหี้ยนเต้ไปถึงฮกอ้วนผู้เป็นบิดาของฮกเฮาเพื่อวางแผนกำจัดโจโฉ แต่บอกสุ้นถูกโจโฉจับได้ แผนการจึงถูกเปิดเผย โจโฉจึงให้นำตัวบอกสุ้น นางฮกเฮา ฮกอ้วน และครอบครัวไปประหารชีวิตตอนที่ 67ตอนที่ 67. - เชียงกี (昌奇 ชางฉี) ทหารของเตียวฬ่อในสังกัดของเอียวเหียม ถูกแฮหัวเอี๋ยนสังหารตอนที่ 69ตอนที่ 69. - เตียวหงัน (趙顏 เจ้าเหยียน) เด็กหนุ่มที่กวนลอทำนายดวงชะตาให้ตอนที่ 70ตอนที่ 70. - แฮหัวเต๊ก (夏侯德 เซี่ยโหวเต๋อ) หลานชายของแฮหัวเอี๋ยน อยู่รักษาเขาเทียนตองสันในศึกเขาเตงกุนสัน ถูกเงียมหงันสังหารตอนที่ 71ตอนที่ 71. - บัวเหลียด (慕容烈 มู่หรงเลี่ย) ทหารของโจโฉในสังกัดของบุนเพ่ง ถูกจูล่งสังหาร - เจาเปง (焦炳 เจียวปิง) ทหารของโจโฉ ถูกจูล่งสังหารตอนที่ 73ตอนที่ 73. - เต๊กหงวน (翟元 จ๋ายหยวน) ทหารของโจโฉในสังกัดของโจหยิน ถูกกวนเป๋งสังหารในศึกอ้วนเซีย - แฮหัวจุ้น (夏侯存 เซี่ยโหวฉุน) ทหารของโจโฉในสังกัดของโจหยิน ถูกกวนอูสังหารในศึกอ้วนเซียตอนที่ 74ตอนที่ 74. - ลิซี (李氏 หลี่ชื่อ) ภรรยาของบังเต๊กตอนที่ 77ตอนที่ 77. - โจหอม (左咸 จั่วเสียน) ที่ปรึกษาของซุนกวน เป็นผู้แนะนำให้ซุนกวนประหารกวนอูตอนที่ 78ตอนที่ 78. - หงออาย (吳押獄 อู๋ยายฺหวี่) ผู้คุมคุกที่ดูแลฮัวโต๋หลังฮัวโต๋ถูกโจโฉสั่งให้นำตัวไปขัง ก่อนฮัวโต๋จะตายในคุกได้ฝากตำราแพทย์ที่ตนเขียนขึ้นมาให้กับหงออาย ภรรยาของหงออายนำตำราของฮัวโต๋ไปเผาเพราะไม่อยากให้สามีเรียนวิชาแพทย์แล้วต้องประสบชะตากรรมแบบฮัวโต๋ หงออายชิงคืนมาไม่ให้ไหม้ไฟได้เพียงไม่กี่หน้าเท่านั้นตอนที่ 80ตอนที่ 80. - เจาปิด (祖弼 จู่ปี้) ผู้รักษาตราหยกของพระเจ้าเหี้ยนเต้ เจาปิดถูกโจหองสั่งประหารเพราะไม่ยอมมอบตราหยกให้ ระหว่างที่พระเจ้าเหี้ยนเต้ถูกบีบบังคับให้สละราชสมบัติตอนที่ 81ตอนที่ 81. - ลิอี้ (李意 หลี่อี้) หมอดูชราผู้ทำนายว่าเล่าปี่จะพ่ายแพ้ในศึกอิเหลงตอนที่ 82ตอนที่ 82. - ถำหยง (譚雄 ถานสฺหยง) ทหารของซุนกวนในสังกัดของซุนหวน ถูกกวนหินสังหารในศึกอิเหลง - ซุยฮู (崔禹 ชุยยฺหวี่) ทหารของซุนกวนในสังกัดของจูเหียน ถูกเตียวเปาสังหารในศึกอิเหลงตอนที่ 83ตอนที่ 83. - สิวเจ๊ก (史迹 สื่อจี้) ทหารของซุนกวนในสังกัดของพัวเจี้ยง ถูกฮองตงสังหารในศึกอิเหลง - แฮซุน (夏恂 เซี่ยสฺวิน) ทหารของซุนกวนในสังกัดของฮันต๋ง ถูกเตียวเปาสังหารในศึกอิเหลง - จิวเผง (周平 โจวผิง) น้องชายของจิวท่าย ถูกกวนหินสังหารในศึกอิเหลงตอนที่ 84ตอนที่ 84. - ตุนอิตั๋น (淳于丹 ฉุนยฺหวีตาน) ทหารของซุนกวนในสังกัดของลกซุนตอนที่ 87ตอนที่ 87. - กวนสก (關索 กวนสั่ว) บุตรชายคนที่สามของกวนอู - งากฟัน (鄂煥 เอ้อห้วน) ทหารของโกเตง - กิมห้วน (金環三結 จินหวนซานเจี๋ย) ขุนพลชาวลำมันของเบ้งเฮ็ก ร่วมกับสุนาและห้วยหลำนำทัพไปป้องกันเขตแดนชาวลำมันจากการรุกรานของกองทัพจ๊กก๊กที่นำโดยขงเบ้ง ทหารจ๊กก๊กเข้าโจมตีค่ายของกิมห้วนกลางดึก กิมห้วนถูกจูล่งสังหารระหว่างชุลมุน - สุนา (董荼那 ต่งถูนา) ขุนพลชาวลำมันของเบ้งเฮ็ก ร่วมกับห้วยหลำและกิมห้วนนำทัพไปป้องกันเขตแดนชาวลำมันจากการรุกรานของกองทัพจ๊กก๊กที่นำโดยขงเบ้ง กิมห้วนถูกสังหาร ส่วนสุนาและห้วยหลำถูกจับ ขงเบ้งให้ปล่อยทั้งสองไป ภายหลังสุนาวางแผนจับเบ้งเฮ็กส่งให้ขงเบ้ง ขงเบ้งให้ปล่อยเบ้งเฮ็ก (เป็นการปล่อยเบ้งเฮ็กครั้งที่สอง) เบ้งเฮ็กกลับไปแล้วสั่งให้นำตัวสุนาและห้วยหลำไปประหารฐานที่ทรยศ - ห้วยหลำ (阿會喃 อาหุ้ยหนาน) ขุนพลชาวลำมันของเบ้งเฮ็ก ถูกเบ้งเฮ็กสั่งประหารพร้อมกับสุนา - เงียมเตียง (忙牙長 หมางหยาฉาง) ขุนพลชาวลำมันของเบ้งเฮ็ก รบกับอองเป๋งแล้วพ่ายแพ้ ต่อมาถูกม้าต้ายสังหารตอนที่ 88ตอนที่ 88. - เบ้งฮิว (孟優 เมิ่งโยว) น้องชายของเบ้งเฮ็กตอนที่ 89ตอนที่ 89. - โต้สู้ไต้อ๋อง (朵思大王 ตั่วซือต้าหวาง) นายถ้ำอิมตองสันและเป็นพันธมิตรของเบ้งเฮ็ก ให้ความช่วยเหลือเบ้งเฮ็กในการต้านกองทัพของจ๊กก๊กที่นำโดยขงเบ้ง โดยใช้น้ำพุพิษและหมอกพิษภายนอกถ้ำอิมตองสันเป็นปราการธรรมชาติ - เบ้งเจียด (孟節 เมิ่งเจี๋ย) พี่ชายของเบ้งเฮ็ก เห็นว่าเบ้งเฮ็กและเบ้งฮิวผู้น้องเป็นคนพาลจึงได้ปลีกวิเวกมาอยู่ป่า ได้ช่วยเหลือขงเบ้งโดยบอกวิธีแก้และป้องกันน้ำพุพิษและหมอกพิษบริเวณนอกถ้ำอิมตองสัน - เอียวหอง (楊鋒 หยางเฟิ่ง) นายถ้ำเขางินติสันและพันธมิตรของเบ้งเฮ็ก ยอมสวามิภักดิ์ต่อขงเบ้งแล้วจับตัวเบ้งเฮ็กมาให้ขงเบ้งตอนที่ 90ตอนที่ 90. - ตั้วไหล (帶來洞主 ไต้ไหลต้งจู่) น้องชายของจกหยงภรรยาเบ้งเฮ็ก เป็นผู้แนะนำให้เบ้งเฮ็กขอความช่วยเหลือจากบกลกไต้อ๋องและลุดตัดกุดในการต้านกองทัพของจ๊กก๊กที่นำโดยขงเบ้ง - จกหยง (祝融夫人 จู้หรงฟูเหริน) ภรรยาของเบ้งเฮ็ก - บกลกไต้อ๋อง (木鹿大王 มู่ลู่ต้าหวาง) นายถ้ำปัดหลับต๋องและเป็นพันธมิตรของเบ้งเฮ็ก มีความสามารถร่ายเวทตร์เรียกลมและเรียกสัตว์ร้ายมาใช้ในการรบ เอาชัยกองทัพจ๊กก๊กได้ในครั้งแรก แต่ต่อมาแพ้เมื่อขงเบ้งให้สร้างสัตว์กลจากไม้พ่นไฟได้ทำให้สัตว์ร้ายที่บกลกไต้อ๋องเรียกกลัวแล้วหนีแตกตื่น ตัวบกลกไต้อ๋องตายในที่รบ - ลุดตัดกุด (兀突骨 อู้ทูกู่) เจ้าเมืองออโกก๊กและเป็นพันธมิตรของเบ้งเฮ็ก ทหารของลุดตัดกุดสวมเกราะที่ทำจากหวายชุบน้ำมัน ทำให้มีความแข็งอาวุธฟันแทงไม่เข้า ทั้งยังมีน้ำหนักเบาสามารถลอยน้ำได้ เอาชัยกองทัพจ๊กก๊กได้ในครั้งแรก แต่ต่อมาขงเบ้งลวงทัพออโกก๊กเข้าช่องเขาจัวปัวสกแล้วจุดไฟเผา ลุดตัดกุดและทหารเกราะหวายถูกเผาจนตาย - เขาอั๋น (土安 ถู่อัน) ทหารของลุดตัดกุด - เคหลี (奚泥 ซีหนี) ทหารของลุดตัดกุดตอนที่ 91ตอนที่ 91. - เตียวโถ (張韜 จางเทา) ขันทีคนสนิทของพระนางกุยฮุย มเหสีของพระเจ้าโจยอย - กัวหยง (官雝 กวานยง) ขุนพลจ๊กก๊กตอนที่ 92ตอนที่ 92. - ฮันเต๊ก (韓德 หานเต๋อ) ขุนพลวุยก๊กผู้ติดตามแฮหัวหลิมไปรับมือการรุกของกองทัพจ๊กก๊กที่นำโดยขงเบ้ง บุตรชายสี่คนของฮันเต๊กถูกจูล่งสังหาร ส่วนตัวฮันเต๊กเองก็ถูกจูล่งสังหารตามไป - ฮันเอ๋ง (韓瑛 หานอิง) บุตรชายของฮันเต๊ก - ฮันเอี๋ยว (韓瑤 หานเหยา)บุตรชายของฮันเต๊ก - ฮันเขง (韓瓊 หานฉฺยง)บุตรชายของฮันเต๊ก - ฮันกี๋ (韓琪 หานฉี) บุตรชายของฮันเต๊ก - ตั้งฮี (董禧 ต่งสี) ทหารของแฮหัวหลิม - ชีเจ๊ก (薛則 เซฺวเจ๋อ) ทหารของแฮหัวหลิม - ล่อซุย (潘遂 พานสุย) ทหารของแฮหัวหลิม - เปยซี่ (裴緒 เผยซฺวี่) ทหารจ๊กก๊ก ได้รับคำสั่งจากขงเบ้งให้ปลอมตัวเป็นทหารวุยก๊กแสร้งทำเป็นว่าฝ่าวงล้อมทัพจ๊กก๊กที่เมืองลำอั๋น เดินทางไปเมืองอันติ้งเพื่อลวงซุยเหลียงให้ยกทัพไปยกทัพออกจากเมืองไปช่วยแฮหัวหลิมที่เมืองลำอั๋น จากนั้นจึงไปเมืองเทียนซุยเพื่อลวงม้าจุ้นให้ไปช่วยแฮหัวหลิมเช่นกัน แต่เกียงอุยมองออกว่าเป็นแผนลวง - ซุยเหลียง (崔諒 ชุยเลี่ยง) เจ้าเมืองอันติ้ง หลงกลขงเบ้งที่ล่อให้ออกจากเมืองจนถูกล้อมไว้ ซุยเหลียงแสร้งทำเป็นยอมจำนนแล้วลวงทัพจ๊กก๊กเข้าเมืองลำอั๋นแล้วล้อมรบจับตัวขงเบ้ง แต่ขงเบ้งมองกลออก ซุยเหลียงจึงถูกเตียวเปาสังหาร - เอียวเหลง (楊陵 หยางหลิง) เจ้าเมืองลำอั๋น ร่วมมือกับซุยเหลียงล่อทัพจ๊กก๊กเข้าเมืองลำอั๋นแล้วล้อมรบจับตัวขงเบ้ง แต่ขงเบ้งมองกลออก เอียวเหลงจึงถูกกวนหินสังหารตอนที่ 94ตอนที่ 94. - เตียดลิเกียด (徹里吉 เช่อหลี่จี๋) ผู้นำของเผ่าเกี๋ยงทางตะวันตกเฉียงเหนือของจีน - แงตั๋น (雅丹 หย่าตาน) ขุนนางฝ่ายพลเรือนของเผ่าเกี๋ยง - ออดกิด (越吉 เยฺว่จี๋) ขุนพลชาวเกี๋ยง - อันเจ๋ง (韓禎 หานเจิน) ขุนพลจ๊กก๊กผู้รักษาด่านเสเป๋งตอนที่ 95ตอนที่ 95. - ตันเจ้า (陳造 เฉินเจ้า) ขุนพลวุยก๊ก ถูกม้าต้ายสังหาร - เชาหู (蘇顒 ซูหยง) ทหารวุยก๊กในสังกัดของกุยห้วย - บั้นเจ้ง (萬政 ว่านเจิ้ง) ทหารวุยก๊กในสังกัดของกุยห้วยตอนที่ 96ตอนที่ 96. - เตียวเภา (張普 จางผู่) ทหารวุยก๊กในสังกัดของโจฮิวตอนที่ 97ตอนที่ 97. - เจียหยง (謝雄 เซี่ยสฺยง) ทหารจ๊กก๊ก ถูกอองสงสังหาร - จงคี (龔起 กงฉี่) ทหารจ๊กก๊ก ถูกอองสงสังหารตอนที่ 100ตอนที่ 100. - จิ๋นเหลียง (秦良 ฉินเหลียง) ขุนพลวุยก๊ก ถูกเลียวฮัวสังหาร - กิอั๋น (苟安 โก่วอัน) ทหารจ๊กก๊กในสังกัดของลิเงียม มีหน้าที่คุมกองเสบียงส่งให้แนวหน้าในการยกทัพบุกวุยก๊กของขงเบ้ง แต่กิอั๋นเมาสุราทำให้ส่งเสบียงล่าช้าไปสิบวัน ขงเบ้งสั่งให้นำตัวกิอั๋นไปประหารแต่เตียวหงีขอชีวิตไว้ ขงเบ้งจึงลดโทษให้นำตัวกิอั๋นไปโบย กิอั๋นเจ็บแค้นจึงไปสวามิภักดิ์ต่อวุยก๊ก สุมาอี้จึงสั่งให้กิอั๋นไปปล่อยข่าวลือในเมืองเซงโต๋เมืองหลวงของจ๊กก๊กทำให้พระเจ้าเล่าเสี้ยนระแวงขงเบ้งแล้วเรียกตัวกลับเซงโต๋ หลังปล่อยข่าวลือแล้วกิอั๋นก็หนีไปอาศัยวุยก๊กตอนที่ 102ตอนที่ 102. - แต้บุ๋น (鄭文 เจิ้งเหวิน) ขุนพลวุยก๊ก - จีนเบ้ง (秦明 ฉินหมิง) น้องชายของจีนล่ง - ตอยอย (杜睿 ตู้รุ่ย) ขุนพลจ๊กก๊ก - อาวต๋ง (胡忠 หูจง) ขุนพลจ๊กก๊ก - งิมอุ๋ย (岑威 เฉินเวย) ขุนพลวุยก๊กตอนที่ 103ตอนที่ 103. - เตียวกิ๋ว (張球 จางฉิว) ทหารวุยก๊กในสังกัดของหมันทองในศึกรบกับง่อก๊กในปี ค.ศ. 234 ที่หับป๋า เข้าโจมตีทัพเรือของจูกัดกิ๋นด้วยไฟจนแตกพ่ายไปตอนที่ 106ตอนที่ 106. - ปวยเกง (裴景 เผยจิ่ง) ขุนพลวุยก๊กที่ร่วมติดตามทัพสุมาอี้ในศึกปราบเลียวตั๋ง - ชือเหลียน (仇連 โฉวเหลียน) ขุนพลวุยก๊กที่ร่วมติดตามทัพสุมาอี้ในศึกปราบเลียวตั๋งตอนที่ 107ตอนที่ 107. - พัวกี๋ (潘舉 พานจฺวี่) ทหารวุยก๊กในสังกัดของโจซองตอนที่ 109ตอนที่ 109. - อองโถ (王韜 หวางเทา) สมุห์บัญชีของสุมาเจียว ในศึกเทียดลองสัน เกียงอุยได้ล้อมสุมาเจียวที่หนีตั้งที่เขาเทียดลองสันจนกระทั่งขาดน้ำ อองโถแนะนำให้สุมาเจียวเสี่ยงทายขอน้ำตอนที่ 110ตอนที่ 110. - กันหยง (葛雍 เก๋อยง) ทหารของบู๊ขิวเขียม - ซองเป๊ก (宋白 ซ่งไป๋) นายอำเภอซิมก๋วน เป็นผู้สังหารบู๊ขิวเขียม - โจเบ๊ง (張明 จางหมิง) ขุนพลวุยก๊ก - ฮั้วเอ๋ง (花永 ฮฺวาหย่ง) ขุนพลวุยก๊ก - เล่าตัด (劉達 หลิวต๋า) ขุนพลวุยก๊ก - จูฮอง (朱芳 จูฟาง) ขุนพลวุยก๊กตอนที่ 111ตอนที่ 111. - เปาเชา (鮑素 เป้าสู้) ขุนพลจ๊กก๊กตอนที่ 112ตอนที่ 112. - ตันจุ้น (陳俊 เฉินจฺวิ้น) ทหารของสุมาเจียว - เจงสวน (曾宣 เจิงเซฺวียน) ทหารของจูกัดเอี๋ยนเมื่อจูกัดเอี๋ยนเป็นกบฏที่ฉิวฉุน ต่อมายอมสวามิภักดิ์ต่อวุยก๊ก - อองจิ๋น (王真 หวางเจิน) ทหารวุยก๊กในสังกัดของสุมาปอง - ลิเพง (李鵬 หลี่เผิง) ทหารวุยก๊กในสังกัดของสุมาปองตอนที่ 113ตอนที่ 113. - เตงเถี้ย (鄧程 เติ้งเฉิง) ขุนนางง่อก๊ก - ก้านซิว (干休 ก้านซิว) ชายชราผู้เข้าพบซุนฮิวที่ขยกโอ๋ - เตงหลุน (鄭倫 เจิ้งหลุน) ทหารของเตงงาย ถูกเลียวฮัวสังหาร - ตองกิ๋น (黨均 ต่างจฺวิน) ที่ปรึกษาของเตงงาย เป็นผู้นำทรัพย์สินเงินทองไปติดสินบนขันทีฮุยโฮให้แพร่ข่าวลือว่าเกียงอุยแปรพักตร์ไปเข้าด้วยวุยก๊ก ทำให้พระเจ้าเล่าเสี้ยนต้องเรียกตัวเกียงอุยกลับตอนที่ 114ตอนที่ 114. - อองก๋วน (王瓘 หวางก้วน) ทหารของเตงงายตอนที่ 116ตอนที่ 116. - ล่อซุน (盧遜 หลูซฺวิ่น) ขุนพลจ๊กก๊กผู้รักษาด่านลำเต๋ง - เบงซุย (寧隨 หนิงสุย) ทหารของเกียงอุย เป็นผู้แนะนำเกียงอุยให้เข้าตีเองจิ๋ว (หยงจิ๋ว) เพื่อบีบให้จูกัดสูขุนพลวุยก๊กต้องถอนทัพจากอิมเป๋ง เพื่อให้เกียงอุยยกเข้าไปรักษาด่านเกียมก๊กได้สะดวกตอนที่ 117ตอนที่ 117. - ลิซี (李氏 หลี่ชื่อ) ภรรยาของม้าเชียวเจ้าเมืองอิวกั๋ง ฆ่าตัวตายเมื่อม้าเชียวผู้สามีสวามิภักดิ์ต่อเตงงาย - คูปุน (丘本 ชิวเปิ่น) ขุนพลวุยก๊ก แนะนำให้เตงงายส่งหนังสือไปเกลี้ยกล่อมจูกัดเจี๋ยมที่ด่านกิมก๊กให้ยอมจำนนแต่จูกัดเจี๋ยมปฏิเสธและยอมตายในที่รบ - แพโท (彭和 เผิงเหอ) ขุนพลจ๊กก๊กตอนที่ 118ตอนที่ 118. - ซุยฮูหยิน (崔夫人 ชุยฟูเหริน) ภรรยาของเล่าขำ ฆ่าตัวตายร่วมกับสามีเมื่อจ๊กก๊กล่มสลายตอนที่ 119ตอนที่ 119. - เตียวเจ๊ก (張節 จางเจี๋ย) ขุนนางวุยก๊กผู้ตำหนิสุมาเอี๋ยนที่บังคับให้พระเจ้าโจฮวนสละราชสมบัติ สุมาเอี๋ยนโกรธจึงให้นำตัวเตียวเจ๊กไปตีจนตายตอนที่ 120ตอนที่ 120. - ตันหยวน (陳元 เฉินหยวน) ทหารของเอียวเก๋า - ซุนอี้ (孫冀 ซุนจี้) ขุนพลง่อก๊กที่พระเจ้าซุนโฮตั้งให้เป็นแม่ทัพใหญ่แทนลกข้องในการต้านกองทัพจิ้น - เตียวซ่าง (張尚 จางซ่าง) ขุนพลราชวงศ์จิ้นผู้สังหารลกจิ่งในศึกพิชิตง่อก๊กอื่นๆอื่นๆ. - เป้าซานเหนียง (鮑三娘) ภรรยาของกวนสก - ฮัวหมาน (花鬘) บุตรสาวของเบ้งเฮ็กและจกหยง - ม้าหยุนลู่ (馬雲騄 หม่าหยุนลู่) ตัวละครในนิยายเรื่อง ฝ่านซันกั๋วเอี่ยนอี้ (反三國演義) เป็นน้องสาวของม้าเฉียว ภายหลังแต่งงานเป็นภรรยาของจูล่ง</doc>
