<doc id="427325" url="https://th.wikipedia.org/wiki?curid=427325" title="จอห์น ดิลลิงเจอร์">จอห์น ดิลลิงเจอร์ จอห์น ดิลลิงเจอร์ () อดีตอาญชากรชื่อดังชาวอเมริกัน จอห์น ดิลลิงเจอร์ มีชื่อเต็มว่า จอห์น เฮอร์เบิร์ต ดิลลิงเจอร์ จูเนียร์ (John Herbert Dillinger, Jr.) มีเชื้อสายเยอรมัน เกิดเมื่อวันที่ 22 มิถุนายน ค.ศ. 1903 ที่อินดีแอนาโปลิส รัฐอินดีแอนา ในครอบครัวฐานะปานกลาง แต่ด้วยการเป็นผู้ไม่มีการศึกษาและก่ออาชญากรรมมาตั้งแต่ยังเด็ก และมีความสัมพันธ์กับผู้หญิงที่เป็นเครือญาติกัน ทำให้ดิลลิงเจอร์ถูกจองจำในทัณฑสถานเยาวชน เมื่อพ้นออกมา ดิลลิงเจอร์ก่อคดีอาญาเป็นครั้งแรกด้วยการปล้นร้านขายของชำแห่งหนึ่งในอินดีแอนาโปลิส และถูกจองจำในวันที่ 16 กันยายน ค.ศ. 1924 หลังจากก่อคดีมา 10 วัน ด้วยโทษเป็นเวลา 10 ปี ในระหว่างนี้ทำให้ดิลลิงเจอร์ได้รู้จักกับอาชญากรมากมายในนั้น เมื่อพ้นโทษออกมาในกลางปี ค.ศ. 1933 ดิลลิงเจอร์ก็สร้างชื่อเสียงด้วยการปล้นธนาคารใหญ่ ๆ ถึง 11 ครั้ง ได้ยอดเงินรวม 3 แสนดอลลาร์สหรัฐ มีเจ้าหน้าที่ตำรวจและประชาชนทั่วไปเสียชีวิตถึง 15 ราย และบาดเจ็บ 17 คน สร้างความสั่นสะเทือนไปทั่วประเทศ และหลายหน่วยงานทางรัฐ เช่น เอฟบีไอ ถึงขนาดที่ เฮอร์เบิร์ต ฮูเวอร์ ประธานาธิบดีสหรัฐอเมริกา ซึ่งในขณะนั้นดำรงตำแหน่งผู้อำนวยการใหญ่ของเอฟบีไอ ประกาศผ่านทางวิทยุกระจายเสียงว่า เป็น "ศัตรูของรัฐอันดับหนึ่ง" ดิลลิงเจอร์เคยถูกจับถึง 3 ครั้ง แต่ก็สามารถหลบหนีออกมาได้ทุกครั้ง ด้วยความช่วยเหลือของบรรดาลูกน้อง ในช่วงท้ายของการก่อคดี แก๊งค์ของดิลลิงเจอร์ขยายอิทธิพลในชิคาโก ในขณะที่เอฟบีไอก็ตั้งหน่วยงานขึ้นมาไล่ล่าเช่นเดียวกัน ดิลลิงเจอร์ เสียชีวิตลงด้วยวัยเพียง 31 ปี เมื่อวันที่ 22 กรกฎาคม ค.ศ. 1934 เมื่อเอฟบีไอวางแผนให้ดิลลิงเจอร์ไปชมภาพยนตร์กับผู้หญิงสาวสองคน เมื่อเสร็จแล้ว ในสถานการณ์หน้าโรงภาพยนตร์ ในรัฐอิลลินอยส์ ดิลลิงเจอร์เห็นถึงความผิดปกติ และพยายามหนี แต่ก็ไม่รอดเมื่อถูกเจ้าหน้าที่วิสามัญฆาตกรรมด้วยกระสุนไปทั้งหมด 5 นัด ถูกเป้า 3 นัด หลังจากดิลลิงเจอร์เสียชีวิตลงแล้ว แก๊งค์ของเขาก็ค่อย ๆ ถูกกำจัดลงเรื่อย ๆ เป็นอันปิดฉากตำนานอาชญากรลือชื่อของสหรัฐอเมริกา ในช่วงทศวรรษที่ 30 ถึงแม้ว่าดิลลิงเจอร์จะเป็นอาชญากร แต่ก็มีผู้คนส่วนหนึ่งชื่นชมเขาอยู่ไม่น้อย ถึงขนาดก่อตั้งเป็นชมรม และมีกิจกรรมไปเยี่ยมเยือนหลุมฝังศพของเขาเป็นประจำทุกปี เรื่องราวของจอห์น ดิลลิงเจอร์ ถูกยกให้เป็นตำนานอาชญากรของสหรัฐอเมริกา เช่นเดียวกับ อัล คาโปน, บอนนี่แอนด์ไคลด์ หรือลัคกี้ ลูเซียโน่ มีการสร้างเป็นภาพยนตร์หรือซีรีส์ต่าง ๆ มากมาย โดยเฉพาะในปี ค.ศ. 2009 ในเรื่อง Public Enemies จากการกำกับของ ไมเคิล แมนน์ โดยมี จอห์นนี่ เด็ปป์ รับบทเป็น จอห์น ดิลลิงเจอร์ และคริสเตียน เบลล์ รับบท เมลวิน เพอร์วิส เจ้าหน้าที่เอฟบีไอ ผู้เป็นตัวตั้งตัวตีในการไล่ล่าดิลลิงเจอร์</doc>
