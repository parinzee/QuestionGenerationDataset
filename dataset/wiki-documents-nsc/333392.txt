<doc id="333392" url="https://th.wikipedia.org/wiki?curid=333392" title="ลักเม">ลักเม ลักเม () เป็นอุปรากรภาษาฝรั่งเศสความยาว 3 องก์ โดยลีโอ ดีลิบีส แต่งบทร้องโดย Edmond Gondinet และ Philippe Gille ดัดแปลงจากเรื่อง Rarahu ou Le Mariage de Loti (1880) นวนิยายอัตชีวประวัติของปีแอร์ โลตี (1850 - 1923) เรื่องราวความรักและชู้สาวของนายทหารเรือฝรั่งเศสชื่อ Julien Viaud (เป็นชื่อจริงของผู้เขียน) กับหญิงสาวพื้นเมืองตาฮิติชื่อ ราราฮู ต่อมาผู้เขียนได้เปลี่ยนชื่อตัวเป็นภาษาพอลินีเซียว่า โลตี ลีโอ ดีลิบีสได้เปลี่ยนชื่อตัวละคร และสถานที่จากในนวนิยาย ตัวพระเอกเป็นนายทหารอังกฤษในบริติชราชของอินเดีย ชื่อ เจอรัลด์ ตัวนางเอกชื่อ ลักเม เป็นลูกสาวของนักบวชพราหมณ์ชื่อ นิลขันธ์ (Nilakantha) ดีลิบีสแต่งอุปรากรเรื่องนี้ในช่วงปี ค.ศ. 1881-1882 โดยมีท่วงทำนองที่มีกลิ่นอายของวัฒนธรรมตะวันออก ซึ่งเป็นที่นิยมในฝรั่งเศสในขณะนั้น ออกแสดงรอบปฐมทัศน์เมื่อวันที่ 14 เมษายน ค.ศ. 1883 ที่โรงละคร Opéra-Comique ปารีส บทลักเม รับบทโดยมารี แวน แซนด์ (Marie van Zandt, 1858 - 1919) นักร้องโซปราโนชาวอเมริกัน ท่อนบาร์คาโรลจากองก์ที่หนึ่ง "The Flower Duet" ของอุปรากรเรื่องนี้ถูกนำมาใช้ในวัฒนธรรมสมัยนิยม เช่นภาพยนตร์เรื่อง The Hunger (1983) ภาพยนตร์เขย่าขวัญโดยโทนีย์ สก็อตต์ นำแสดงโดยแคเทอรีน เดอเนิฟ ซูเซิน ซาแรนดอน และเดวิด โบวี และภาพยนตร์แคนาดา I've Heard the Mermaids Singing (1987) และฉบับอัลบั้มบันทึกการแสดงสดของยานนี ชุด Yanni Live At The Acropolis ที่ไปปรากฏในภาพยนตร์โฆษณาสายการบินบริติชแอร์เวย์</doc>
