<doc id="832167" url="https://th.wikipedia.org/wiki?curid=832167" title="Manogea porracea">Manogea porracea Manogea porracea เป็นแมงมุมชนิดหนึ่ง ที่มีพฤติกรรมพิเศษแตกต่างไปจากแมงมุมทั่วไป กล่าวคือ ตัวผู้จะมีพฤติกรรมในการปกป้องดูแลไขซึ่งต่างไปจากแมงมุมทั่วไป ที่เมื่อหลังจากการผสมพันธุ์แล้ว ตัวผู้มักตายจากการถูกตัวเมียจับกินเป็นอาหาร หรือไม่ก็ละทิ้งไป Manogea porracea จัดเป็นแมงมุมใยกลม ที่ทั้งสองเพศจะสร้างใยซึ่งเป็นรังของตัวเองขึ้นมาตั้งแต่เล็ก แต่เมื่อถึงสู่วัยเจริญพันธุ์ ตัวผู้จะละทิ้งใยของตัวเองโดยจะเสาะแสวงหาใยของตัวเมีย ด้วยการรุกเข้าไปหาตัวเมียถึงในใยของตัวเมีย หลังจากผสมพันธุ์เสร็จแล้ว ตัวผู้จะยังไม่ละทิ้งตัวเมียไปไหนไกล แต่จะสร้างใยของตัวเองขึ้นมาใกล้ ๆ ใยของตัวเมียซึ่งจะอยู่ห่างออกไปเพียงไม่กี่เซนติเมตร โดยจะสร้างขึ้นอยู่เหนือบริเวณใยของตัวเมีย หากตัวเมียตายไปหรือละทิ้งไข่ไป ก็จะเป็นตัวผู้ที่จะดูแลไข่จนกว่าจะฟักเป็นตัว ซึ่งพฤติกรรมเช่นนี้เชื่อว่า เนื่องจากในสภาพแวดล้อมที่อาศัยอยู่นั้นเต็มไปด้วยอันตรายและสัตว์นักล่า จึงมีโอกาสอย่างมากที่ตัวเมียจะตายไปก่อนที่ไข่จะฟักเป็นตัว ธรรมชาติจึงสร้างให้ตัวผู้ทำหน้าที่ดูแลปกป้องไข่ด้วย</doc>
