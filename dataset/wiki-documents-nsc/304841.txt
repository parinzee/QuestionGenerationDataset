<doc id="304841" url="https://th.wikipedia.org/wiki?curid=304841" title="ยฺเหวียน เหอผิง">ยฺเหวียน เหอผิง ยฺเหวียน เหอผิง หรือ หยวนหวูปิง (, ) ผู้กำกับภาพยนตร์กำลังภายในชาวจีนผู้มีชื่อเสียง เกิดเมื่อวันที่ 1 มกราคม ค.ศ. 1945 ที่กวางโจว ในวัยเด็กได้ฝึกฝนวูซูจาก ยฺเหวียน เสียวเทียน ผู้เป็นพ่อ ซึ่งเป็นนักแสดงคิวบู๊เช่นกัน ในทศวรรษที่ 60 ได้ย้ายไปฮ่องกงและสั่งสมประสบการณ์ด้วยการเป็นสตั๊นท์แมน ผลงานเรื่องแรกของเขาในการกำกับคิวบู๊คือ Mad Killer (ค.ศ. 1971) หลังจากนั้นได้ก่อตั้งบริษัทของตัวเองขึ้นมา และมุ่งหน้าสู่การสร้างภาพยนตร์แอ็คชั่นสุดคลาสสิกในเวลาต่อมาปี ค.ศ. 1978 ยฺเหวียน เหอผิง ก็ได้กำกับภาพยนตร์เองเรื่องแรก คือ Snake in the Eagle's Shadow (ไอ้หนุ่มพันมือ) และ Drunken Master (ไอ้หนุ่มหมัดเมา) ซึ่งต่อมาได้สร้างนักแสดงที่มีชื่อเสียงขึ้นมาจนถึงปัจจุบันนี้ หลายคน เช่น หลี่ เหลียนเจี๋ย เฉินหลง, มิเชลล์ โหยว, เจิ้น จื่อตัน เป็นต้น ความประสบความสำเร็จอย่างมากจากภาพยนตร์กำลังภายใน ทำให้ชื่อของยฺเหวียน เหอผิง ได้รับความสนใจจากฮอลลีวู้ด ทำให้ สองพี่น้องวาโชสกี้ เชิญชวนเขาออกแบบฉากต่อสู้ให้กับภาพยนตร์แอ๊คชั่นไซไฟไตรภาคชุด The Matrix (ค.ศ. 1999-ค.ศ. 2003) จากนั้นก็ทำหน้าที่กำกับฉากแอ๊คชั่นให้กับภาพยนตร์เรื่องดังต่าง ๆ เช่น Crouching Tiger, Hidden Dragon (ค.ศ. 2000) ของอังลี และ Kill Bill Vol. 1 & 2 ของ เควนติน ทาแรนติโน, Kung Fu Hustle ในปี ค.ศ. 2004, Fearless ในปี ค.ศ. 2006 รวมถึง The Forbidden Kingdom นำแสดงโดย หลี่ เหลียนเจี๋ย และ เฉินหลง ในปี ค.ศ. 2008 ต่อในปี ค.ศ. 2009 ยฺเหวียน เหอผิง ก็ได้กลับมาทำหน้าที่ผู้กำกับอย่างเต็มตัวอีกครั้ง ในเรื่อง True Legend ซึ่งเป็นภาพยนตร์กำลังภายในสามมิติเรื่องแรกของโลก นำแสดงโดย จ้าว เหวินจั๋ว และ โจว ซวิ่น ออกฉายเมื่อต้นปี ค.ศ. 2010 หลังจากผลงานการกำกับเรื่องสุดท้ายก่อนหน้านี้คือ Iron Monkey 2 ในปี ค.ศ. 1996</doc>
