<doc id="408088" url="https://th.wikipedia.org/wiki?curid=408088" title="แมวตีนดำ">แมวตีนดำ แมวตีนดำ () เป็นสัตว์ในตระกูลแมวที่มีขนาดเล็กที่สุดในโลก และเป็นแมวถิ่นเดียวที่พบในเขตแห้งแล้งทางตะวันตกเฉียงใต้ของตอนใต้ทวีปแอฟริกา ได้รับการจัดเป็นชนิดที่เสี่ยงต่อการสูญพันธุ์โดย IUCN เมื่อปี ค.ศ. 2002ลักษณะ ลักษณะ. แมวตีนดำเป็นแมวขนาดเล็กมาก ตัวเมียหนัก 0.8—1.6 กิโลกรัม ตัวผู้หนัก 1.6—2.1 กิโลกรัม ความยาวลำตัวประมาณ 50 เซนติเมตร ความสูงที่หัวไหล่เพียง 25 เซนติเมตร แมวตีนดำมีขนหนานุ่ม มีสีตั้งแต่สีน้ำตาลอ่อนอมเหลืองจนถึงน้ำตาลแดง มีลายเป็นจุดกลมสีเข้มตามลำตัว บางจุดมีการเชื่อมต่อกันเป็นสายสั้น ๆ หรือเป็นวง หัวโตและกว้างเมื่อเทียบสัดส่วนกับลำตัว ตาโต สีเหลืองอำพันหรือสีน้ำตาลอมเทา คาง หน้าอก ท้อง และขาด้านในมีสีขาว มีเส้นสีเข้มที่แก้มข้างละสองเส้น หูใหญ่มน หลังหูสีน้ำตาลอ่อน ขามีเส้นสีดำพาดตามแนวนอน มีแถบเข้มที่แก้มก้น อุ้งตีนดำและมีขนยาวสีดำปกคลุมอันเป็นที่มาของชื่อ หางค่อนข้างสั้น มีความยาวราวครึ่งหนึ่งของลำตัว มีปล้องสีดำสองหรือสามปล้อง ปลายหางเรียว สีดำ แมวตีนดำ ได้รับฉายาว่า "เสือจอมปลวก" เนื่องจากอาศัยอยู่ในจอมปลวก แม้จะมีขนาดเล็ก แต่เป็นสัตว์ที่ดุร้ายก้าวร้าวมาก หากต้องต่อสู้เพื่อปกป้องถิ่นที่อยู่เมื่อถูกคุกคาม เป็นสัตว์ที่หากินในเวลากลางคืน โดยสามารถเดินทางได้ไกลถึงวันละ 30 กิโลเมตร และกินอาหารในปริมาณน้ำหนักเท่ากับหนึ่งในห้าของน้ำหนักตัวได้การกระจายพันธุ์ การกระจายพันธุ์. แมวตีนดำเป็นสัตว์ถิ่นเดียวที่พบทางตอนใต้ของทวีปแอฟริกา พบในแอฟริกาใต้, นามิเบีย, บอตสวานา, และชายขอบของซิมบับเว และทางตอนใต้ของแองโกลา มักอาศัยอยู่ตามป่าละเมาะทะเลทราย ที่ราบกึ่งทะเลทราย ทุ่งหญ้าสเตปป์ รวมถึงในทะเลทรายคาลาฮารีและทะเลทรายคารู มีสองชนิดย่อย:- Felis nigripes nigripes — พบในบอตสวานา, นามิเบีย, และในตอนเหนือของแอฟริกาใต้ - Felis nigripes thomasi — พบในทางตะวันออกเฉียงใต้ของแอฟริกาใต้</doc>
