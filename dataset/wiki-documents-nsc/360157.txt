<doc id="360157" url="https://th.wikipedia.org/wiki?curid=360157" title="ประจวบ ฤกษ์ยามดี">ประจวบ ฤกษ์ยามดี ประจวบ ฤกษ์ยามดี ชื่อเล่น น้อย (15 มิถุนายน พ.ศ. 2476 - 11 พฤษภาคม พ.ศ. 2559) เป็นนักแสดงชาวไทย ฉายา ดาวร้ายผู้น่ารัก ที่ผู้ชมคุ้นเคยกับบทบาทผู้ช่วยพระเอก-นางเอก หรือผู้ร้ายที่มักกลับใจมาช่วยฝ่ายพระเอกในตอนท้าย ที่มีผลงานบทสมทบในภาพยนตร์ไทยจำนวนมากกว่าร้อยเรื่อง มักรับบทพระรองคู่พระเอก อย่าง มิตร ชัยบัญชา และสมบัติ เมทะนี และยังเป็นดาวร้ายเจ้าของรางวัล 2 ตุ๊กตาทอง ประจวบ ฤกษ์ยามดี เป็นบุตรคนสุดท้อง เป็นน้องชายของ ยุวนุช ฤกษ์ยามดี ดาราละครเวทีชื่อดังในอดีตและประจวบยังเป็นน้องภรรยาของผู้กำกับภาพยนตร์ ทวี ณ บางช้าง หรือครูมารุต เริ่มเข้าสู่วงการบันเทิงด้วยการทำงานอยู่ในโรงถ่ายหนุมานภาพยนตร์ของ รัตน์ เปสตันยี ต่อมาได้เริ่มต้นในวงการบันเทิงด้วยการแนะนำจากครูมารุต ผู้กำกับมือดีซึ่งเป็นพี่เขยของเขาเอง ได้แสดงในภาพยนตร์เรื่องแรก ชั่วฟ้าดินสลาย (2498) รับบทเป็น ทิพย์ และภาพยนตร์ที่โด่งดังเป็นที่รู้จักของแฟนๆมากที่สุดได้แก่เรื่อง รักริษยา (2501) กำกับโดย มารุต ได้แจ้งเกิดในบทดาวร้ายจากเรื่องนี้และได้ตุ๊กตาทองจากภาพยนตร์เรื่องนี้ในปี พ.ศ. 2500 ผลงานเด่นอื่นๆ เช่น มือโจร (2504), พสุธาที่ข้ารัก (2504), พระเจ้าอชาตศัตรู (2504), จำเลยรัก (2506), ดวงตาสวรรค์ (2507), มนต์รักลูกทุ่ง (2513), เพชรพระอุมา (2514) เป็นต้น ประจวบ ฤกษ์ยามดีได้รับรางวัลตุ๊กตาทองจากภาพยนตร์เรื่อง รักริษยา (2501) และ มือโจร (2504) และได้รับรางวัลเกียรติคุณแห่งความสำเร็จ ในงานรางวัลภาพยนตร์ไทย ชมรมวิจารณ์บันเทิง ครั้งที่ 13 จัดโดยชมรมวิจารณ์บันเทิง ในปี พ.ศ. 2547 ช่วงบั้นปลายชีวิต ประจวบ ฤกษ์ยามดี อาศัยที่รองเมือง ซอย 5 ปทุมวัน กรุงเทพฯ และถึงแก่กรรมด้วยอุบัติเหตุพลัดตกต้นไม้ที่บ้านพักในจังหวัดฉะเชิงเทรา เมื่อวันที่ 11 พฤษภาคม พ.ศ. 2559 สิริอายุ 82 ปีรางวัลเกียรติยศรางวัลเกียรติยศ. - รางวัลตุ๊กตาทอง เรื่อง รักริษยา (2501) - รางวัลตุ๊กตาทอง เรื่อง มือโจร (2504) - รางวัลชมรมวิจารณ์บันเทิง รางวัลเกียรติคุณแห่งความสำเร็จ</doc>
