<doc id="236195" url="https://th.wikipedia.org/wiki?curid=236195" title="เฟนเดอร์">เฟนเดอร์ เฟนเดอร์มิวสิคัลอินสตรูเมนต์คอร์ปอเรชัน () หรือ เฟนเดอร์ เป็นบริษัทสัญชาติอเมริกัน ก่อตั้งโดย ลีโอ เฟนเดอร์ เป็นผู้ผลิตกีตาร์ไฟฟ้ารายแรกที่ใช้วิธีการผลิตแบบอุตสาหกรรม และยังได้เป็นผู้ผลิตเบสไฟฟ้าแบบลำตัวตันขึ้นเป็นเจ้าแรกอีกด้วย บริษัทก่อตั้งในปี 1938 เดิมใช้ชื่อว่า เฟนเดอร์อีเลคทริกอินสตรูเมนต์แมนูแฟคเจอริงคัมปะนี (Fender Electric Instrument Manufacturing Company) สินค้าของบริษัทที่มีชื่อเสียง ได้แก่ เฟนเดอร์ เทเลแคสเตอร์ (ปี 1950) , เฟนเดอร์ พรีซิชันเบส (ปี 1951) , เครื่องขยายเสียงแบบหลอดสุญญากาศเฟนเดอร์ เบสแมน (ปี 1952), เฟนเดอร์ สตราโตแคสเตอร์ (ปี 1954) และเฟนเดอร์ แจสเบส (ปี 1960) ลีโอ เฟนเดอร์ ขายบริษัทเฟนเดอร์ให้กับ โคลัมเบีย บรอดแคสติง ซิสเตม (ซีบีเอส) ด้วยราคา 13 ล้านดอลลาร์สหรัฐ ในปี ค.ศ. 1965 ภายใต้การบริหารของซีบีเอส บริษัทได้ขยายสายการผลิตไปในหลายประเทศเช่น เม็กซิโก ญี่ปุ่น จีน และเกาหลี และยังได้ออกสินค้าเพื่อรองรับลูกค้าที่มีงบประมาณไม่มากนัก ใช้เครื่องหมายการค้า Squier ต่อมาในปี ค.ศ. 1985 กลุ่มพนักงานบริษัทได้รวมตัวกันซื้อหุ้นบริษัทคืนจากซีบีเอส และเปลี่ยนชื่อบริษัทเป็น เฟนเดอร์มิวสิคัลอินสตรูเมนต์คอร์ปอเรชัน จนถึงปัจจุบัน</doc>
