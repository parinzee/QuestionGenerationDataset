<doc id="665194" url="https://th.wikipedia.org/wiki?curid=665194" title="บาสมาตี">บาสมาตี บาสมาตี () เป็นพันธุ์ข้าวสายพันธุ์หนึ่ง เป็นที่นิยมอย่างมากในประเทศอินเดียและประเทศอื่น ๆ ใกล้เคียง เพราะมีความหอมอร่อย เหมาะอย่างยิ่งในการปรุงหรือประกอบอาหารอินเดีย และมีราคาซื้อขายกันแพง คำว่า "บาสมาตี" มาจากภาษาสันสกฤตคำว่า vasmati หมายถึง "ที่มีกลิ่นหอม" เป็นข้าวที่มีต้นกำเนิดที่ทางตอนเหนือของอินเดีย และปากีสถานในปัจจุบัน มีการปลูกและสืบทอดสายพันธุ์มาอย่างยาวนานนับพันปีมาแล้ว เพาะปลูกกันมากทางภาคเหนือและภาคตะวันออกของอินเดีย ได้แก่ รัฐหรยาณา, รัฐปัญจาบ, รัฐเบงกอลตะวันตก, รัฐอุตตรประเทศ, รัฐโอริศา และรัฐพิหาร ลักษณะของข้าวบาสมาตี คือ เมล็ดเรียวยาว หุงขึ้นหม้อ ร่วนไม่เหนียวติดกัน มีทั้งสีน้ำตาลและสีขาว จึงเหมาะอย่างยิ่งในการประกอบอาหารอินเดีย เช่น ข้าวหมก ปัจจุบันข้าวบาสมาตียังได้รับความนิยมในประเทศอิหร่านอีกด้วย</doc>
