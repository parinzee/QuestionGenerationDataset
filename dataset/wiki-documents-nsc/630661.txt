<doc id="630661" url="https://th.wikipedia.org/wiki?curid=630661" title="ไอคอนสยาม">ไอคอนสยาม ไอคอนสยาม () เป็นโครงการพัฒนาพื้นที่เชิงพาณิชยกรรมแบบผสมริมแม่น้ำเจ้าพระยา โดยความร่วมมือของ สยามพิวรรธน์ เครือเจริญโภคภัณฑ์ และแมกโนเลีย ควอลิตี้ ดีเวล็อปเม้นต์ คอร์ปอเรชั่น (ในเครือเจริญโภคภัณฑ์) กำหนดเปิดให้บริการในเดือนตุลาคม พ.ศ. 2561ประวัติ ประวัติ. ไอคอนสยาม (ชื่อเดิม: บางกอก เจ้าพระยา ริเวอร์ฟร้อนท์ ไอ-ซิตี้) เป็นโครงการพัฒนาพื้นที่ 50 ไร่ ริมแม่น้ำเจ้าพระยา ซึ่งเดิมเป็นของ บริษัท สยามอรุณ ดีเวลลอปเม้นท์ จำกัด ในเครือศรีกรุงวัฒนา ซึ่งตั้งอยู่ระหว่างโรงแรมเพนนินซูล่า กรุงเทพ และโรงแรมมิลเลเนียม ฮิลตัน กรุงเทพ นอกจากนี้ที่ตั้งของโครงการยังอยู่ตรงข้ามกับ โรงแรมรอยัลออร์คิดเชอราตัน และโรงแรมแมนดาริน โอเรียนเต็ล กรุงเทพ ด้วย ไอคอนสยาม มีมูลค่าการลงทุนทั้งโครงการ 50,000 ล้านบาท นับเป็นการลงทุนสูงที่สุดในประวัติศาสตร์ด้านอสังหาริมทรัพย์ของไทยเมื่อช่วงเปิดตัว (ปัจจุบันสถิตินี้เป็นของโครงการวัน แบงค็อก) โดยครึ่งหนึ่งเป็นเงินลงทุนของบริษัทพันธมิตรทั้งสาม ส่วนอีกครึ่งหนึ่งเป็นสินเชื่อที่ ธนาคารกสิกรไทย และธนาคารธนชาต เป็นผู้สนับสนุน โดยผู้ร่วมทุนทั้งสามบริษัท ยังวางแผนที่จะเชื่อมโยงโครงการเข้ากับโรงแรม ศูนย์การค้า และแหล่งท่องเที่ยวริมแม่น้ำเจ้าพระยา โดยความร่วมมือทั้งภาครัฐและเอกชน เพื่อเน้นภาพลักษณ์แม่น้ำเจ้าพระยาในฐานะแหล่งท่องเที่ยวระดับโลกการจัดสรรพื้นที่ การจัดสรรพื้นที่. โครงการไอคอนสยาม ออกแบบโดยใช้แนวคิด "เมืองแห่งความรุ่งโรจน์อันเป็นนิรันดร์" (The Icon of Eternal Prosperity) พื้นที่โครงการประกอบด้วย- อาคารศูนย์การค้า 2 อาคาร (ไอคอนสยาม และไอคอนลักซ์) ออกแบบโดยได้แรงบันดาลใจจากกระทง บายศรี และการห่มสไบ โดยมีพื้นที่สำคัญดังนี้- ห้างสรรพสินค้าสยามทาคาชิมาย่า สาขาแรกในประเทศไทย - ตลาดสุขสยาม - ศูนย์ประชุมและโรงมหรสพอเนกประสงค์ ทรู ไอคอนสยาม ฮอลล์ (ร่วมทุนกับ ทรู คอร์ปอเรชั่น) - โรงภาพยนตร์ไอคอน ซีเนคอนิค ในเครือเมเจอร์ซีนีเพล็กซ์ จำนวน 12 โรง พร้อมโรงภาพยนตร์ระบบไอแมกซ์ 1 โรง - สวนสนุก - สถานออกกำลังกายไอคอน บาย ฟิตเนสเฟิร์สท - ไอคอนสยาม เฮอร์ริเทจ มิวเซียม พิพิธภัณฑ์ประวัติศาสตร์และภูมิปัญญาไทย โดยได้รับความร่วมมือจากกรมธนารักษ์ และกรมศิลปากร - อาคารที่พักอาศัย 2 อาคาร ได้แก่- แมกโนเลียส์ วอเตอร์ฟร้อนท์ เรสซิเดนเซส แอท ไอคอนสยาม ความสูง 317.95 เมตร ปัจจุบันอยู่ในระหว่างการก่อสร้าง และทำลายสถิติอาคารที่สูงที่สุดในประเทศไทยของอาคารมหานคร ที่ 314.2 เมตร เมื่อวันที่ 8 เมษายน พ.ศ. 2561 และจะคงสถิติเป็นอาคารที่สูงที่สุดในประเทศไทยจนกว่าโครงการ เดอะ พระราม 9 ซุปเปอร์ทาวเวอร์ จะก่อสร้างแล้วเสร็จ - เดอะ เรสซิเดนเซส แมนดาริน โอเรียนเต็ล แบงค็อก แอท ไอคอนสยาม ความสูง 272.20 เมตร เป็นอาคารที่พักอาศัยโดยกลุ่มโรงแรมและรีสอร์ทแมนดารินโอเรียนเต็ลแห่งแรกในเอเชียตะวันออกเฉียงใต้ - ลานกิจกรรมริเวอร์พาร์ค ความยาวเลียบแม่น้ำเจ้าพระยา 500 เมตร นับเป็นทางเดินริมแม่น้ำยาวที่สุดในเอเชียตะวันออกเฉียงใต้ นอกจากนี้ยังมีท่าเทียบเรือ บริการเรือรับ-ส่ง จากท่าสาทร บริการรถรับ-ส่ง ไปยังรถไฟฟ้าบีทีเอส สถานีกรุงธนบุรี และร่วมทุนกับกรุงเทพมหานคร ก่อสร้างรถไฟฟ้าสายสีทอง เพื่อเชื่อมต่อโครงข่ายรถไฟฟ้าเข้ากับศูนย์การค้าอีกด้วย</doc>
