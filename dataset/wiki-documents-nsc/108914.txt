<doc id="108914" url="https://th.wikipedia.org/wiki?curid=108914" title="วาสนา วีระชาติพลี">วาสนา วีระชาติพลี วาสนา วีระชาติพลี หรือ ป้าแต๋ว เกิดวันที่ 24 ตุลาคม พ.ศ. 2495 เป็นดีเจชื่อดัง จบการศึกษาจากคณะสถาปัตยกรรมศาสตร์ จุฬาลงกรณ์มหาวิทยาลัย จบด้วยคะแนนเกียรตินิยม สมัยที่เธอเรียนอยู่ที่จุฬาฯ เธอเคยเป็นทั้งนักดนตรีจากสถาบันศึกษาเดิม และเป็นนักร้องของสโมสรนิสิตจุฬาลงกรณ์มหาวิทยาลัย(ส.จ.ม.)อีกด้วย จึงมีพื้นฐานของความรู้ในเรื่องของเพลงสากลเป็นอย่างดี ทั้งยังเป็นผู้ที่มีพื้นฐานภาษาอังกฤษอย่างดีเยี่ยม ต่อมาได้เป็นดีเจหญิงคนแรกของรายการ nite spot จากการชักชวนของอิทธิวัฒน์ เพียรเลิศ เธอได้จัดรายการ Together Again และ Radioactive ทางคลื่น 99 เม็กกะเฮิร์ตซ ก่อนที่จะมีการเปลี่ยนแปลงอีกหลายครั้งภายในชื่อ Radioactive การจัดรายการเพลงในช่วงนั้น เป็นการปฏิวัติวงการรายการวิทยุด้วยการเลิกเปิดเพลงร็อกเก่าๆ และเพลงป๊อปจ๋าๆ แต่เปิดเพลงแนวโมเดิร์นร็อกที่เป็นซาวนด์ดนตรีจากอังกฤษยุค 80 แทน แล้วก็มีการเลือกเพลงจากยุค 70 เข้ามาเปิดด้วย เธอเป็นผู้ผลักดันแนวอัลเทอร์เนทีฟในประเทศไทย ได้นำหลายๆวงเข้ามาเปิดคอนเสิร์ตในประเทศไทยเช่น เดวิด โบวี่, ซูเอด, แมนิค สตรีท พรีชเชอร์ส ในปี 2536 หลังจากนั้นเธอได้ใช้ชีวิตอยู่ที่ประเทศอังกฤษกว่าสิบปี โดยเธอได้จัดรายการ London Express จัดแบบบันทึกเทปและส่งมาออกอากาศที่ประเทศไทย นอกจากนี้เธอยังมีผลงานหนังสือที่ชื่อ ลุยเดี่ยว เที่ยวแบบวาสนา วีระชาติพลี กับสำนักพิมพ์สามสี เธออยู่ที่ประเทศอังกฤษโดยทำงานอยู่ Goldman Sachs แผนก Event Organization ในลักษณะการจัดงาน มีทติ้ง จัดปาร์ตี้ต่างๆ ทำได้อยู่หกปี 5 ตุลาคม พ.ศ. 2549 เธอได้เป็นดีเจ ในงานปาร์ตี้ Dude/sweet ที่คลับ Astra จากนั้นจัดรายการที่ yesindie.com ทุกวันพุธ บ่ายสองโมง และทุกวันศุกร์ ตั้งแต่สามทุ่มครึ่งหรือสี่ทุ่ม จนถึง ปี2560 เป็นระยะเวลา 11 ปี กับการจัดรายการที่ yesindie.com และ ปัจจุบันได้ย้ายมาจัดรายการที่ http://www.wassieradio.com/ ออกอากาศผ่าน internet ครั้งแรก ในเดือนตุลาคม 2560 จนถึงปัจจุบัน ทุกวันอังคาร และวันพฤหัสบดี เวลาสามทุ่ม ถึง ห้าทุ่ม และทาง thisiscat.com และ คลื่น 94.5 เอ็ฟเอม ทุกวันเสาร์ ตั้งแต่เวลาสองทุ่มถึงสี่ทุ่มรูปแบบการจัดรายการ รูปแบบการจัดรายการ. แนวคิดในการจัดรายการที่จะอัปเดตศิลปินและแนวดนตรีใหม่ ๆ และ ล้ำ ให้ผู้ฟัง (หรือ ล้างสมอง ตามทรรศนะของป้าแต๋ว) การจัดรายการต่อๆ มาเธอได้นำความเป็นตัวของตัวเองมาใช้ ตั้งแต่การนำเอาชื่ออัลบั้ม มาอ่านประกอบการพูด การตอบคำถามจากแฟนเพลงที่โทรฯเข้ามาของเพลง เธอเข้มงวดกับการออกเสียงภาษาอังกฤษ เธอมักใช้เพลงโปรดที่เธอต้องการ ” ดัน ” โดยเฉพาะ มาใช้โปรยหัวรายการเป็นประจำ จนคนฟังถูกชักนำให้ชอบเพลงดังกล่าวไปโดยปริยาย และทั้งเธอยังสรรหาเรื่องราวต่างๆของเพลงหรือนักร้องคนนั้นมาเล่าซึ่งเป็นข้อมูลลึกและละเอียด การเลือกเพลงเพื่อมาเล่นในช่วงรายการ วาสนา ยังเลือกเพลงที่ไม่เหมือนใคร ไม่ใช่เป็นเพลงที่กำลังเป็นที่นิยม เธอกลับต่อต้านเพลงแนวนี้ มิใยดีกับแฟนเพลงที่โทรฯ เข้ามาขอเพลงหากไม่ถูกใจ แต่ยังแนะนำให้ไปหาฟังที่รายการอื่น การฟังเพลงแนวที่เธอชอบที่เรียกว่าเพลงแนว " อินดี้" ในปัจจุบัน เธอยังเป็นต้นแบบ ให้ดีเจรุ่นหลังๆ ไม่ว่าจะเป็น วงศ์สุภา วีระชาติพลี , เดือนเพ็ญ สีหรัตน์ , นิมิตร ลักษมีพงษ์ , อาทิตย์ พรหมประสิทธิ์ และ อลิศรา ศิริชุมแสง ได้ยึดเป็นแนวทางในการจัดรายการเพลงในยุคต่อๆ มา</doc>
