<doc id="69416" url="https://th.wikipedia.org/wiki?curid=69416" title="สุข สูงสว่าง">สุข สูงสว่าง นายสุข สูงสว่าง (พ.ศ. 2475 - 13 มกราคม พ.ศ. 2550) ผู้ก่อตั้งกลุ่มธุรกิจหนังสือดวงกมล ประกอบด้วยร้านหนังสือดวงกมล สำนักพิมพ์ดวงกมล (D.K. Book House) เป็นผู้นำเข้าตำราภาษาอังกฤษ และผู้จัดพิมพ์หนังสือและตำราวิชาการเป็นภาษาไทยเป็นจำนวนมาก เป็นผู้ก่อตั้งนิตยสาร โลกหนังสือ เมื่อ พ.ศ. 2520 เป็นผู้ก่อตั้งร้านหนังสือดวงกมล สาขาซีคอนสแควร์ ซึ่งเป็นร้านหนังสือที่ใหญ่ที่สุดในประเทศไทย และมีแนวความคิดที่จะตั้งเมืองหนังสือ ที่อำเภอพยุหะคีรี จังหวัดนครสวรรค์ ให้เป็นแหล่งซื้อขายหนังสือที่ใหญ่ที่สุด และสร้างหมู่บ้านนักเขียนนานาชาติ ที่อำเภอบ่อพลอย จังหวัดกาญจนบุรี แต่โครงการล้มเลิกไป เนื่องจากปัญหาเศรษฐกิจ เมื่อ พ.ศ. 2540 ชีวิตส่วนตัวชื่นชอบการดื่มไวน์เป็นอย่างมาก เคยเปิดร้านขายไวน์ อยู่ใกล้กับร้านขายหนังสือ ที่ซีคอนสแควร์ ชื่อ กระท่อมไวน์ของนายสุข สุข สูงสว่าง สมรสกับ คริสติน สูงสว่าง ชาวเยอรมัน มีบุตรสาวชื่อ ไมลิน สูงสว่าง ระยะหลังมีปัญหาครอบครัวจึงแยกทางกัน และมีปัญหาฟ้องร้องเรื่องหนี้สิน และเรื่องธุรกิจ กับทางครอบครัวผู้ร่วมก่อตั้งร้านหนังสือดวงกมลมาด้วยกัน สุข สูงสว่าง ล้มป่วยด้วยโรคเส้นเลือดในสมองแตก เป็นเวลาหลายปี จนกระทั่งเสียชีวิตเมื่อวันที่ 13 มกราคม พ.ศ. 2550 ที่โรงพยาบาลพหลพยุหเสนา อำเภอเมือง จังหวัดกาญจนบุรี</doc>
