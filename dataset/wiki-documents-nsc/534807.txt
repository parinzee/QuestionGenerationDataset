<doc id="534807" url="https://th.wikipedia.org/wiki?curid=534807" title="อาสนวิหารดอล-เดอ-เบรอตาญ">อาสนวิหารดอล-เดอ-เบรอตาญ อาสนวิหารดอล-เดอ-เบรอตาญ () หรือเรียกชื่อเต็มว่า อาสนวิหารนักบุญแซมซันแห่งดอล-เดอ-เบรอตาญ () ในปัจจุบันมีฐานะเป็นโบสถ์ประจำเขตแพริชนิกายโรมันคาทอลิก ซึ่งในอดีตเคยมีฐานะเป็นอาสนวิหารประจำมุขมณฑลดอล เป็นมุขมณฑลหนึ่งในเก้าแห่งในแคว้นเบรอตาญในอดีต ซึ่งต่อมาได้ถูกยุบลงเป็นส่วนหนึ่งของมุขมณฑลแรนตั้งแต่ปี ค.ศ. 1801 เป็นต้นมา (ตามความตกลง ค.ศ. 1801) ตั้งอยู่ที่เมืองดอล-เดอ-เบรอตาญ จังหวัดอีเลวีแลน ในแคว้นเบรอตาญ ประเทศฝรั่งเศส สร้างขึ้นเพื่ออุทิศให้แก่นักบุญแซมซันแห่งดอล อาสนวิหารแห่งนี้ได้ขึ้นทะเบียนเป็นอนุสรณ์สถานทางประวัติศาสตร์เมื่อปี ค.ศ. 1840ประวัติ ประวัติ. ในปี ค.ศ. 1203 พระเจ้าจอห์นแห่งอังกฤษ ได้ทำให้เกิดไฟไหม้อาสนวิหารหลังเดิมที่สร้างในแบบสถาปัตยกรรมโรมาเนสก์ จึงมีพระราชประสงค์ให้สร้างหลังใหม่ขึ้นโดยพระองค์เป็นผู้สนับสนุนค่าใช้จ่ายในการก่อสร้างทั้งหมด โดยได้เริ่มการก่อสร้างขึ้นในเดือนกันยายนในปีเดียวกันนั้น โดยได้ทรงมอบหมายให้มุขนายกฌ็องที่ 7 แห่งลีโซแน เป็นผู้ควบคุมการก่อสร้าง ต่อมาในปี ค.ศ. 1231 ซึ่งเป็นปีมรณภาพของมุขนายกฌ็องที่ 7 แห่งลีโซแน ส่วนบริเวณกลางโบสถ์ก็สร้างเสร็จสิ้นโดยมุขนายกองค์ต่อมา คือ เกลม็อง เดอ วีเทร มารับช่วงต่อในการก่อสร้างบริเวณแขนกางเขนและบริเวณร้องเพลงสวดที่มีด้านนอกแบบเรียบง่าย ซึ่งต่อมาเรลิกของนักบุญแซมซันได้นำมาซึ่งนักแสวงบุญมากมาย จึงมีความจำเป็นในการต่อเติมส่วนของจรมุขขึ้นเพิ่มเติม โดยมุขนายกเกลม็อง เดอ วีเทร ได้ว่าจ้างช่างฝีมือเยี่ยมจากอาสนวิหารแห่งอื่นมาใช้ก่อสร้างในวิธีแบบใหม่ โดยใช้รากฐานของอาสนวิหารเดิมแบบโรมาเนสก์ และสร้างต่อเติมขึ้นเป็นแบบกอทิกแบบนอร์มัน ซึ่งได้ดำเนินมาตลอดคริสต์ศตวรรษที่ 13 ส่วนสุดท้าย ได้แก่ บริเวณร้องเพลงสวด และจรมุข รวมถึงโบสถ์น้อยข้างจำนวนสิบแห่ง ได้สร้างเสร็จราวปี ค.ศ. 1279 ซึ่งก็ถือเป็นการสร้างเสร็จและใช้งานได้ ยกเว้นเพียงส่วนของหอระฆังกอทิกทั้งสองข้าง ซึ่งกำลังดำเนินไปเรื่อยๆ บริเวณมุขทางเข้าขนาดใหญ่ซึ่งตั้งอยู่บริเวณปลายแขนกางเขนฝั่งทิศใต้ได้สร้างขึ้นระหว่างคริสต์ศตวรรษที่ 14 และ 15 และในช่วงเดียวกันนั้น ได้มีการสร้างหอประชุมนักบวชขึ้นที่บริเวณทิศตะวันตก และห้องเก็บสมบัติบริเวณทิศตะวันออก รวมถึงโบสถ์น้อยขนาดใหญ่ที่ตั้งอยู่บริเวณปลายสุดของบริเวณร้องเพลงสวดอีกด้วยขนาดต่าง ๆขนาดต่าง ๆ. - ความยาวภายนอก : 93.50 ม. - ความยาวของบริเวณกลางโบสถ์ : 39.25 ม. - ความกว้างของบริเวณกลางโบสถ์ : 17.05 ม. - ความกว้างของทางเดินข้าง : 8.55 ม. - ความสูงจรดยอดเพดานช่วงบริเวณกลางโบสถ์ : 20.20 ม. - จุดตัดกลางโบสถ์ : 8.80 ม. x 8.35 ม. - ความยาวของแขนกางเขน : 9.85 ม. (ต่อหนึ่งข้าง) - ความยาวของบริเวณร้องเพลงสวด : 27.55 ม. - ความกว้างของบริเวณร้องเพลงสวด : 8.65 ม. - ความสูงจรดเพดานบริเวณร้องเพลงสวด : 20.50 ม. - ความลึกของบริเวณร้องเพลงสวดรวมจรมุข : 31.80 ม. - ความกว้างของบริเวณร้องเพลงสวดและจรมุข : 18.35 ม. - ความกว้างของบริเวณร้องเพลงสวดรวมโบสถ์น้อยบริเวณมุขโค้ง : 26.05 ม.</doc>
