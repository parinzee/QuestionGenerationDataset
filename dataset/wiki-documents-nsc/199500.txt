<doc id="199500" url="https://th.wikipedia.org/wiki?curid=199500" title="เนวิลล์ ซัททอลล์">เนวิลล์ ซัททอลล์ เนวิลล์ ซัททอลล์ () เป็นอดีตนักฟุตบอลทีมชาติเวลส์ มีชื่อเสียงอย่างมากในช่วงที่เป็นนักเตะของเอฟเวอร์ตัน เขาได้รับการยกย่องให้เป็นหนึ่งในผู้รักษาประตูที่ดีที่สุดในยุคนั้น และเคยได้รับรางวัลนักฟุตบอลยอดเยี่ยมของสมาคมผู้สื่อข่าวอังกฤษ ในปี 1985 รวมทั้งได้รับเครื่องราชอิสริยาภรณ์ MBE ชั้นที่ 5 (บริติชเมมเบอร์ออฟบริติชเอมไพร์) ในปี 1995 ในฐานะผู้ทำคุณประโยชน์ให้วงการฟุตบอล โดยเขาเป็นผู้ทำสถิติลงเล่นให้ทีมชาติเวลส์มากที่สุดที่ 92 นัดเส้นทางค้าแข้ง เส้นทางค้าแข้ง. ซัททอลล์นับว่าเริ่มอาชีพนักฟุตบอลได้ช้าเพราะก่อนจะมาเป็นนักฟุตบอลอาชีพเขาเสียเวลาไปกับการทำงานเป็นพนักงานเก็บขยะมูลฝอย,บ๋อยในร้านอาหารรวมถึงพนักงานขนส่ง ก่อนจะดังคับเกาะอังกฤษในฐานะผู้เล่นของเอฟเวอร์ตันซึ่งเขาลงสนามในลีกให้เอฟเวอร์ตันถึง 578 นัด (และเมื่อรวมทุกรายการแล้วเขาลงเล่นให้เอฟเวอร์ตัน มากกว่า 750 นัด) เนวิลล์ ซัททอลล์ได้แชมป์ลีกสูงสุดกับสโมสร 2 สมัย, แชมป์เอฟเอคัพอีก 2 สมัย และเคยได้แชมป์คัพวินเนอส์คัพ 1 สมัย โดยลงเล่นให้ทีมชาติเวลส์ถึง 92 นัด เนวิลล์ ซัททอลล์จัดว่าเป็นผู้รักษาประตูที่มีรูปร่างอ้วน แต่สามารถกระโดดเซฟประตูได้อย่างไม่น่าเชื่อในหลายจังหวะ โดยเขาได้รับรางวัลนักฟุตบอลยอดเยี่ยมของสมาคมผู้สื่อข่าวอังกฤษในฤดูกาล 1984-1985 และอยู่เล่นให้เอฟเวอร์ตันมากกว่า 10 ปี ในนัดชิงชนะเลิศเอฟเอคัพปี 1995 เขามีส่วนสำคัญในการพาเอฟเวอร์ตันชนะแมนเชสเตอร์ยูไนเต็ด 1-0 โดยหลังจบเกมส์เขาได้รับเลือกให้เป็นแมนออฟเดอะแมตช์จากการป้องกันอันสุดยอด และเอฟเวอร์ตันได้จัดเกมส์เทสติโมเนียลแมตช์ให้เขาในฐานะที่ลงสนามรับใช้สโมสรมากว่า 10 ปีโดยเชิญกลาสโกว์เซลติกมาเตะที่กูดิสันพาร์กในปีดังกล่าว ปี 1997 เขาได้รับเครื่องราชอิสริยาภรณ์ชั้น MBE ในฐานะผู้ทำคุณประโยชน์ให้วงการฟุตบอลอังกฤษ เนวิลล์ ซัททอลล์ลงสนามครั้งสุดท้ายในชีวิตค้าแข้งให้แบรดฟอร์ดซิตีในเกมส์พบลีดส์ยูไนเต็ดในพรีเมียร์ลีกฤดูกาล 1999-2000 และภายหลังเขาย้ายไปร่วมลีกระดับล่างอีกหลายทีมแต่ไม่ได้ลงสนาม หลังจากนั้นเขาเริ่มเก็บเกี่ยวประสบการณ์ในการเป็นสตาฟโค้ชกับทีมชาติเวลส์และทีมดาร์เกนนัมแอนด์เรดบริดจ์ ในที่สุดเขาก็รับงานคุมทีมโดเวอร์แอทเลติกทีมในลีกสมัครเล่นของอังกฤษในฤดูกาล 2001-2002 แต่ก็ถูกปลดเมื่อจบฤดูกาล อาชีพคุมทีมฟุตบอลของเนวิลล์ ซัททอลล์ดูเหมือนจะไม่ประสบความสำเร็จมากนัก เมื่อในปี 2004 เขารับงานคุมทีมอีกครั้งโดยเข้ารับตำแหน่งผู้จัดการทีมเฮสติงส์ยูไนเต็ด ทีมในลีกสมัครเล่นของอังกฤษก่อนจะถูกปลดในเวลาต่อมา ชีวิตส่วนตัวของเขานับว่ามีสีสันไม่แพ้ลีลาการเซฟประตูในสนาม เมื่อเขาตัดสินใจทิ้งภรรยากับลูกในปี 2007 ไปหาคู่ควงคนใหม่ และต่อมาเขาฟ้องเรียกสมบัติอันประกอบด้วยเหรียญรางวัลและหมวกทีมชาติรวมถึงเครื่องราชอิสริยาภรณ์ของเขาคืนจากลูกสาวต่อศาลเด็กและเยาวชนในเมืองลิเวอร์พูล หลังจากที่เขาชนะคดีทำให้ซาแมนทา ลูกสาวของเขาที่เพิ่งอายุ 19 ปี มีหนี้ที่ต้องชำระแก่ศาลกว่า 6,000 ปอนด์ ซึ่งทนายของเนวิลล์ ซัททอลล์กล่าวว่า เนวิลล์รู้สึกพึงพอใจอย่างมาก ปี 2008 เซาธอลล์ได้เข้าร่วมเป็นหนึ่งในสตาฟโค้ชของทีมมาร์เกต ซึ่งเป็นทีมในลีกสมัครเล่นของอังกฤษผลงานในฐานะผู้เล่นผลงานในฐานะผู้เล่น. - แชมป์ลีกสูงสุด ฤดูกาล 1984-1985,1986-1987 (เอฟเวอร์ตัน) - แชมป์เอฟเอคัพ ปี 1984, 1995; รองแชมป์ ปี 1985, 1989 (เอฟเวอร์ตัน) - แชมป์ คัพวินเนอส์คัพปี 1985 (เอฟเวอร์ตัน) - รองแชมป์ลีกคัพ ปี 1984 (เอฟเวอร์ตัน) - นักฟุตบอลยอดเยี่ยมของสมาคมผู้สื่อข่าวอังกฤษ ปี 1985 - ติดทีมชาติเวลส์ 92 นัด</doc>
