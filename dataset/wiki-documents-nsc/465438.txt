<doc id="465438" url="https://th.wikipedia.org/wiki?curid=465438" title="สุธิยา จิวเฉลิมมิตร">สุธิยา จิวเฉลิมมิตร สุธิยา จิวเฉลิมมิตร เกิดวันที่ 3 พฤษภาคม พ.ศ. 2529 ที่จังหวัดสระแก้ว เป็นนักกีฬายิงเป้าบินชาวไทยคนแรกในประวัติศาสตร์ที่ได้รับการคัดเลือกเข้าแข่งขันกีฬาโอลิมปิก โดยเธอเข้าร่วมแข่งขันในกีฬาโอลิมปิกฤดูร้อน 2008 ในกีฬายิงเป้าบิน ซึ่งเธอได้ที่ 5 จากการแข่งขันดังกล่าว และมีโอกาสแข่งขันในรายการเวิลด์แชมเปี้ยนชิป 2009 ซึ่งจัดขึ้นที่เมืองมารีบอร์ ประเทศสโลวีเนีย เธอได้รับการจัดอันดับที่ 7 ของรายการเวิลด์คัพ และในขณะเดียวกัน เธออยู่ในอันดับที่ 1 ของเอเชียในประเภทเป้าบินบุคคลหญิง จากนั้น ทางสหพันธ์กีฬายิงปืนนานาชาติ ได้ประกาศให้เธออยู่ในอันดับที่ 3 ของโลกในประเภทเป้าบินเมื่อเดือนสิงหาคม พ.ศ. 2552 วันที่ 10 กรกฎาคม พ.ศ. 2556 สุธิยาได้รับรางวัลเหรียญทองแดงจากการแข่งขันรายการเวิลด์คัพ ที่ประเทศสเปนประวัติ ประวัติ. สุธิยา จิวเฉลิมมิตร เป็นลูกสาวของ สวัสดิ์ จิวเฉลิมมิตร กับ อัมพร ปิยะทัศน์ศรี และเธอมีพี่ชาย 2 คน คือ อภิรักษ์ และ ณัฐวุฒิ เธอเรียนมัธยมต้นที่โรงเรียนวัฒนาวิทยาลัย ในช่วงมัธยมปลายเธอได้ย้ายโรงเรียนและสำเร็จการศึกษามัธยมปลายจากโรงเรียนบดินทรเดชา (สิงห์ สิงหเสนี) และคณะพาณิชยศาสตร์และการบัญชี มหาวิทยาลัยธรรมศาสตร์ ภายหลังจากที่เธอได้รับเหรียญทองจากซีเกมส์ 2003 พ่อของเธอได้ลงทุนสร้างสนามซ้อมยิงปืนโดยใช้งบกว่า 1 ล้านบาทให้แก่เธอ รวมถึงจ้างโค้ชชาวเยอรมันที่เดือนละ 3 แสนบาท เมื่อเธอเข้าแข่งขันโอลิมปิกฤดูร้อน 2008 ที่กรุงปักกิ่ง ประเทศจีน ก็สามารถครองอันดับที่ 5 ของการแข่งขัน และเธอได้เข้าแข่งขันในรายการ “ไอเอสเอสเอฟ” เวิลด์แชมเปี้ยนชิพ มิวนิค 2010 ใน พ.ศ. 2553 ที่ประเทศเยอรมนี ซึ่งเธอสามารถเข้าสู่รอบไฟนอลได้สำเร็จ และเธอได้อันดับที่ 4 จากการแข่งขันดังกล่าว รวมถึงอยู่ในอันดับ 5 ของการแข่งขันเวิลด์แชมเปี้ยนชิป ที่ประเทศเซอร์เบีย สุธิยา ได้รับโควตาเข้าร่วมแข่งขันโอลิมปิกฤดูร้อน 2012 ซึ่งก่อนหน้านั้นเธอได้ทำการฝีกซ้อมอย่างหนักที่ประเทศเยอรมนี โดยมีโค้ชชาวเยอรมันเป็นผู้ดูแล และในช่วงก่อนการแข่งขัน เธอยังมีโอกาสซ้อมที่สนามแข่งจริงในกรุงลอนดอน โดยเธอเข้าแข่งขันในประเภทเป้าบิน บุคคลหญิง ณ วันที่ 29 กรกฎาคม พ.ศ. 2555 ซึ่งเธออยู่ในอันดับที่ 11 และตกรอบคัดเลือก โดยมีคะแนนห่างจากอันดับที่ 6 ที่เป็นอันดับสุดท้ายที่ได้เข้ารอบเพียง 2 คะแนน ภายหลังจากการแข่งขันโอลิมปิกฤดูร้อน 2012 สุธิยา จิวเฉลิมมิตร ได้เดินทางกลับมาในวันที่ 5 สิงหาคม พ.ศ. 2555 และทราบข่าวถึงพ่อของเธอที่ได้รับอุบัติเหตุจากแพทย์ซึ่งอยู่ในอาการโคม่า ก่อนที่จะเสียชีวิตในเช้าวันที่ 11 สิงหาคม โดยทางญาติได้จัดงานบำเพ็ญกุศล ณ วัดถ้ำเขาฉกรรจ์ จังหวัดสระแก้ว และก่อนที่จะทำการรดน้ำศพ สุธิยาได้ยิงปืนจำนวน 65 นัด ซึ่งเท่ากับอายุพ่อของเธอ เดือนมีนาคม พ.ศ. 2557 สุธิยา จิวเฉลิมมิตร เข้าแข่งขันยิงเป้าบินในรายการ อินเตอร์เนชันแนลกรังด์ปรีซ์ 2014 ที่จัดขึ้น ณ ประเทศคูเวต โดยเธอได้รับรางวัลเหรียญเงินจากการแข่งขันครั้งดังกล่าว และในปีเดียวกันนี้ เธอได้รับ 2 เหรียญทองแดง จากการแข่งขันกีฬายิงปืนในเอเชียนเกมส์ 2014 ทั้งในประเภทบุคคลหญิงและประเภททีมเครื่องราชอิสริยาภรณ์เครื่องราชอิสริยาภรณ์. - พ.ศ. 2553 - เครื่องราชอิสริยาภรณ์อันเป็นที่สรรเสริญยิ่งดิเรกคุณาภรณ์ ชั้นตติยดิเรกคุณาภรณ์ (ต.ภ.)</doc>
