<doc id="852215" url="https://th.wikipedia.org/wiki?curid=852215" title="เจ้าจอมบุญนาก ในรัชกาลที่ 1">เจ้าจอมบุญนาก ในรัชกาลที่ 1 เจ้าจอมบุญนาก หรือมีสมญาว่า บุญนากสีดา เป็นพระสนมในพระบาทสมเด็จพระพุทธยอดฟ้าจุฬาโลกมหาราช เจ้าจอมบุญนากมีบิดาเป็นชาวจีน กับมารดาชาวญวน แต่ไม่ทราบว่าบิดามารดามีจากตระกูลใดหรือประกอบกิจอันใดมา เธอได้สนองพระเดชคุณเป็นที่พอพระราชหฤทัยพระบาทสมเด็จพระพุทธยอดฟ้าจุฬาโลกเป็นอย่างยิ่งจึงได้รับพระราชทานเบี้ยหวัดถึง 10 ชั่ง แต่มิได้ให้ประสูติพระราชโอรสธิดาแต่อย่างใด พระบาทสมเด็จพระจอมเกล้าเจ้าอยู่หัว ซึ่งอยู่ร่วมสมัยและได้ทันเห็นเจ้าจอมบุญนากนี้ ได้ตรัสเล่าถึงเจ้าจอมท่านนี้ไว้ว่า "เมื่อในรัชกาลที่ ๑ ได้ทำการฉลองพระเดชพระคุณในพระบรมมหาราชวังโปรดพระราชทานเบี้ยหวัดถึงปีละ ๑๐ ชั่ง ทั้งเป็นเจ้าจอมตัวเปล่าไม่มีพระองค์เจ้าและชาติตระกูลก็หาทราบไม่ ทราบว่าบิดาเป็นจีน มารดาเป็นญวน [บิดามารดา] หาได้เป็นข้าราชการตำแหน่งใดไม่ แต่จะดีอย่างไร จึงเล่าจึงลือ จึงโปรดปรานนักหนาไม่ทราบเลย ได้เห็นเมื่อชราแล้ว เอาเป็นแน่ไม่ได้"</doc>
