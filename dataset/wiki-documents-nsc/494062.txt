<doc id="494062" url="https://th.wikipedia.org/wiki?curid=494062" title="เซอร์ไซยิด อาหมัด ข่าน">เซอร์ไซยิด อาหมัด ข่าน เซอร์ไซยิด อาหมัด ข่าน (Sir Sayyid Ahmad Khan; سید احمد تقوی) เป็นนักปฏิรูปชาวอินเดียที่ก่อตั้งสถาบันการศึกษาแบบใหม่สำหรับมุสลิมในอินเดีย โดยให้ความรู้ทางศาสนาควบคู่กับความรู้ทางตะวันตก และพยายามปกป้องสิทธิของมุสลิมในอินเดีย และมีส่วนร่วมในการก่อตั้งขบวนการปากีสถาน อาหมัด ข่านเกิดเมื่อ 17 ตุลาคม พ.ศ. 2360 บิดาเป็นขุนนางในสมัยราชวงศ์โมกุล ต่อมาได้ทำงานเป็นผู้ช่วยผู้พิพากษาในบริษัทอินเดียตะวันออกของอังกฤษ ระหว่างเกิดกบฏซีปอย ใน พ.ศ. 2400 – 2401 อาหมัด ข่านได้ให้ความช่วยเหลือชาวอังกฤษมาก และพยายามเขียนหนังสือเพื่อสร้างความใจอันดีระหว่างอังกฤษกับมุสลิม งานเขียนของเขามีส่วนในการลดความระแวงของชาวอังกฤษต่อมุสลิมในอินเดียได้มาก อาหมัด ข่านยังให้ความสำคัญต่อการศึกษา เขาได้ตั้งวิทยาลัยสำหรับมุสลิมขึ้นเป็นครั้งแรกที่เมืองอะลีการ์ใน พ.ศ. 2418 และต่อมาวิทยาลัยนี้ได้ยกระดับเป็นมหาวิทยาลัยมุสลิมแห่งอะลีการ์ใน พ.ศ. 2464 ในด้านการเมือง อาหมัด ข่านไม่เห็นด้วยกับการให้อินเดียเป็นเอกราชเพราะเกรงว่าผู้นับถือศาสนาฮินดูที่เป็นคนส่วนใหญ่จะกดขี่มุสลิม จึงต้องการให้อังกฤษปกครองอินเดียต่อไป เขาได้จัดตั้งสมาคมรวมชาวอินเดียผู้รักชาติขึ้นใน พ.ศ. 2431 และเขายังเป็นเจ้าของทฤษฎีชนสองชาติคือชาวอินเดียที่นับถือศาสนาฮินดูและมุสลิมนั้น เป็นคนละชนชาติกัน อาหมัด ข่านถึงแก่อนิจกรรมใน 27 มีนาคม พ.ศ. 2430 แต่ความคิดของเขาก็ยังมีอิทธิพลต่อมา เช่น อังกฤษยอมจัดให้มีการเลือกตั้งตามเขตกลุ่มชนที่นับถือศาสนาต่างกัน และยังมีส่วนต่อแนวคิดในการแยกปากีสถานออกจากอินเดียในเวลาต่อมา</doc>
