<doc id="466159" url="https://th.wikipedia.org/wiki?curid=466159" title="เดินหน้าผ่าความจริง หยุดล้างผิดคนโกง">เดินหน้าผ่าความจริง หยุดล้างผิดคนโกง เดินหน้าผ่าความจริง หยุดล้างผิดคนโกง เป็นกิจกรรมการปราศรัยของพรรคประชาธิปัตย์ (ปชป.) ในวันสุดสัปดาห์ ช่วงกลางปี พ.ศ. 2555 จนถึงปี พ.ศ. 2556 ที่จัดขึ้นในระหว่างที่รัฐสภาปิดสมัยการประชุม โดยเนื้อหาที่ปราศรัยเป็นการเชิญชวนให้ประชาชนต่อต้านกฎหมายนิรโทษกรรมและการแก้ไขรัฐธรรมนูญฉบับ ปี พ.ศ. 2550 โดยทางฝ่ายพรรคเพื่อไทย (พท.) และรัฐบาล ที่ทางพรรคประชาธิปัตย์เชื่อว่าเป็นการออกกฎหมายเพื่อนิรโทษกรรมให้แก่ผู้ที่กระทำผิดในช่วงเหตุการณ์วิกฤตทางการเมืองที่เกิดขึ้นมาก่อนหน้านั้น โดยกิจกรรมนี้ ผู้ริเริ่ม คือ นายสุเทพ เทือกสุบรรณ อดีตเลขาธิการพรรคเป็นผู้จัดการและออกค่าใช้จ่ายเองทั้งหมด โดยที่มิได้ใช้งบประมาณของพรรคแต่ประการใด โดยผู้ปราศรัย ส่วนใหญ่จะเป็นสมาชิกพรรคที่สำคัญ อาทิ นายอภิสิทธิ์ เวชชาชีวะ, นายชวน หลีกภัย, นายสุเทพ เทือกสุบรรณ, นายกรณ์ จาติกวณิช และเสริมด้วยบุคคลอื่น ๆ เช่น นักวิชาการ เช่น นายแก้วสรร อติโพธิ, นักศึกษา และผู้จัดรายการสายล่อฟ้า เป็นต้น โดยมีการถ่ายทอดสดทางโทรทัศน์ผ่านสถานีโทรทัศน์ต่าง ๆ ได้แก่ บลูสกายแชนแนล, ทีนิวส์ และไทยทีวีดี โดยถ่ายทอดสดทุกวันเสาร์ เวลา 16.30 - 21.00 น. หรือจนกว่าจนจบเวทีการปราศรัยเวทีเดินผ่าความจริง โดยก่อนหน้าที่จะเป็นเดินหน้าผ่าความจริง หยุดล้างผิดคนโกง นั้น กิจกรรมนี้ใช้ชื่อว่า "สานเสวนาเวทีประชาชน" มาก่อน โดยการจัดเวทีปราศรัยได้เริ่มต้นในพื้นที่ภาคใต้ ตั้งแต่เดือนพฤษภาคม พ.ศ. 2555 ที่จังหวัดชุมพร ก่อนที่จะหมุนวนไปอีกหลายจังหวัด และทำการเปิดตัวอย่างเป็นทางการที่ กรุงเทพมหานคร เป็นครั้งแรก นับเป็นครั้งที่ 8 และปิดท้ายกิจกรรมที่อาคารกีฬาเวสน์ 2 สนามกีฬาศูนย์เยาวชนกรุงเทพมหานคร (ไทย-ญี่ปุ่น) แขวงดินแดง เขตดินแดง เป็นครั้งที่ 16 เวทีเดินหน้าผ่าความจริง หยุดล้างผิดคนโกง กลับมาจัดอีกครั้งที่จังหวัดจันทบุรี ในวันเสาร์ที่ 18 สิงหาคม ปีเดียวกัน และจัดเป็นครั้งพิเศษ เป็นกรณีเฉพาะเรื่อง "ชายชุดดำ" จากเหตุการณ์ความรุนแรงที่สี่แยกราชประสงค์ พ.ศ. 2553 ในครั้งที่ 25 ในวันเสาร์ที่ 13 ตุลาคม ที่สวนลุมพินี และนับตั้งแต่วันที่ 29 มิถุนายน พ.ศ. 2556 ไปตลอดจนถึงสิ้นเดือนกรกฎาคม ปีเดียวกัน เวทีเดินหน้าผ่าความจริง หยุดล้างผิดคนโกง ได้กลับมาจัดที่กรุงเทพมหานครทุกสัปดาห์ และหลังจากวันที่ 27 กรกฎาคม ไปสิ้นเดือนกรกฎาคม จะมีเวทีเดินหน้าผ่าความจริง หยุดล้างผิดคนโกงทุกวัน ทั้งนี้เพื่อเป็นการปลุกผู้ที่เข้าฟังให้ร่วมกันต่อต้านพระราชบัญญัตินิรโทษกรรมหรือพระราชบัญญัติปรองดองแห่งชาติ (พ.ร.บ.นิรโทษกรรม) ที่เป็นกฎหมายนิรโทษกรรมผู้กระทำความผิดทั้งหมดจากกรณีวิกฤตการณ์การเมืองที่ผ่านมาก่อนหน้านั้น โดยเฉพาะกรณีการที่ห้างเซ็นทรัลเวิลด์และหลายสถานที่สำคัญทั้งกรุงเทพมหานคร และต่างจังหวัดถูกเผา ที่เชื่อว่าจะถูกนำเข้าพิจารณาในสภาผู้แทนราษฎร ในเดือนสิงหาคม ซึ่งในหลายต่อหลายครั้งนั้น ได้มีการรบกวนจากกลุ่มแนวร่วมประชาธิปไตยต่อต้านเผด็จการแห่งชาติ (นปช.) หรือกลุ่มคนเสื้อแดง โดยเฉพาะอย่างยิ่งในวันเสาร์ที่ 20 เมษายน พ.ศ. 2556 ที่จังหวัดศรีสะเกษ ต้องเปลี่ยนสถานที่จากหอประชุม มหาวิทยาลัยราชภัฏศรีสะเกษ เป็นสนามกีฬาโรงเรียนเทศบาล 7 และในวันเสาร์ที่ 8 มิถุนายน พ.ศ. 2556 ที่จังหวัดลำพูน มีการยิงลูกแก้ว ลูกน็อตเข้าใส่ผู้เข้าชม ทำให้ต้องยุติก่อนกำหนดการ และนายอภิสิทธิ์ รวมถึงสมาชิกคนสำคัญของพรรคประชาธิปัตย์ หลายคนไม่สามารถขึ้นปราศรัยได้ โดยในเวลา 16.30 น. ของวันอังคารที่ 6 สิงหาคม ต่อเนื่องเช้าวันพุธที่ 7 สิงหาคม พ.ศ. 2556 เวลา 09.00 น. เป็นครั้งแรกการถ่ายทอดสดแบบข้ามคืน เพื่อที่ผู้ที่มาร่วมกิจกรรมจะร่วมกันเดินเท้าส่ง ส.ส. ของพรรคเข้าไปอภิปรายในรัฐสภา เพื่อคัดค้านพระราชบัญญัตินิรโทษกรรม (พ.ร.บ.นิรโทษกรรม) จากเวทีที่ปราศรัย คือ ลานกีฬาใต้ทางด่วนอุรุพงษ์ รวมเวลาถ่ายทอดสดทั้งหมด 16 ชั่วโมง 30 นาที กิจกรรมปราศรัยเดินหน้าผ่าความจริง หยุดล้างผิดคนโกง ได้จัดเป็นครั้งสุดท้าย คือ ในวันที่ 19 ตุลาคม พ.ศ. 2556 ที่ตลาดธนบุรี สนามหลวง 2 นับเป็นครั้งที่ 74 ก่อนที่จะยุติลงไปเนื่องจากได้มีการชุมนุมใหญ่คัดค้านพระราชบัญญัตินิรโทษกรรมเกิดขึ้นที่สถานีรถไฟสามเสนแทน ในวันที่ 31 ตุลาคม และกลายมาเป็นกปปส. (คณะกรรมการประชาชนเพื่อการเปลี่ยนแปลงประเทศไทยให้เป็นประชาธิปไตยอันมีพระมหากษัตริย์ทรงเป็นประมุข) ในที่สุดกิจกรรม กิจกรรม. หมายเหตุ- ในครั้งที่ 56 เมื่อวันเสาร์ที่ 29 มิถุนายน พ.ศ. 2556 ที่ลานคนเมือง กรุงเทพมหานคร เดิมได้กำหนดไว้ว่าจะจัดที่จังหวัดสุรินทร์ แต่ได้เปลี่ยนสถานที่เนื่องจากกลุ่ม นปช. หรือกลุ่มคนเสื้อแดง ประกาศว่าจะมาปั่นป่วน - ในครั้งที่ 75 เมื่อวันเสาร์ที่ 26 ตุลาคม พ.ศ. 2556 ที่โรงเรียนวิชูทิศ เขตดินแดง ได้ถูกงดไป เนื่องจากเป็นการถวายอาลัยแด่สมเด็จพระญาณสังวร สมเด็จพระสังฆราช สกลมหาสังฆปริณายก ที่สิ้นพระชนม์ อีกทั้งครั้งต่อมาในวันเสาร์ที่ 2 พฤศจิกายน ปีเดียวกัน ที่วัดจันทร์ประดิษฐาราม เขตภาษีเจริญ ก็ถูกงดไป เนื่องจากกลายเป็นการชุมนุมใหญ่แทน</doc>
