<doc id="171870" url="https://th.wikipedia.org/wiki?curid=171870" title="ลีออน สก็อตต์ เคนเนดี">ลีออน สก็อตต์ เคนเนดี ลีออน สก็อตต์ เคนเนดี () เป็นตัวละครสมมุติในแฟรนไชส์สื่อแนวสยองขวัญชุด เรซิเดนต์อีวิล ของแคปคอม เขาเปิดตัวในฐานะหนึ่งในตัวเอกที่ควบคุมได้สองตัวในวิดีโอเกม เรซิเดนต์อีวิล 2 ต่อมาลีออนกลับมาเป็นตัวละครหลักในเกม เรซิเดนต์อีวิล 4 และเป็นหนึ่งในตัวเอกหกตัวในเกม เรซิเดนต์อีวิล 6 ตัวละครได้รับการตอบรับด้านบวก ตามเหตุการณ์ในเกม เรซิเดนต์อีวิล 2 ลีออนเป็นเจ้าหน้าที่ตำรวจมือใหม่ที่เดินทางถึงเมืองแร็กคูนซิตีช้าไปในวันปฏิบัติงานวันแรก เพียงเพื่อเผชิญหน้ากับซอมบีระบาดระลอกแรก ตลอดเนื้อเรื่องในเกม เขาร่วมมือกับผู้รอดชีวิตชื่อ แคลร์ เรดฟิลด์ เพื่อช่วยชีวิตเด็กหญิง เชอร์รี เบอร์คิน และได้รับความช่วยเหลือจากเอด้า วอง อย่างลึกลับ หกปีต่อมาในเกม เรซิเดนต์อีวิล 4 ลีออนกลับมาทำหน้าที่สายลับให้กับรัฐบาลกลางแห่งสหรัฐอเมริกา หลังจากได้รับมอบหมายให้ช่วยชีวิตลูกสาวของประธานาธิบดีจากลัทธิบูชาที่มุ่งร้าย ในเกม เรซิเดนต์อีวิล 6 เขายังคงทำงานให้รัฐบาลสหรัฐอเมริกา และกลับมารวมตัวกับเอด้า และเชอร์รีที่โตเป็นผู้ใหญ่แล้ว ลีออนยังปรากฏเป็นตัวละครที่เล่นได้ในวิดีโอเกมอื่น ๆ มากมาย และมีบทบาทสำคัญในภาพยนตร์แอนิเมชันเรื่อง ผีชีวะ สงครามปลุกพันธุ์ไวรัสมฤตยู และผีชีวะ สงครามดับพันธุ์ไวรัส โดยเขารับบทเป็นสายลับให้รัฐบาล ลีออนในภาพยนตร์คนแสดงรับบทโดยโยฮันน์ เอิร์บ ในภาพยนตร์ผีชีวะ 5 สงครามไวรัสล้างนรก</doc>
