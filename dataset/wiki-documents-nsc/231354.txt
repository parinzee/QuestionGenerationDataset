<doc id="231354" url="https://th.wikipedia.org/wiki?curid=231354" title="ISO 1">ISO 1 ISO 1 คือมาตรฐานสากลที่ระบุว่า อุณหภูมิอ้างอิงมาตรฐานสำหรับข้อกำหนดและการตรวจสอบผลิตภัณฑ์ในเชิงเรขาคณิต (การวัดขนาด) ให้อยู่ที่ 20 ℃ ซึ่งเท่ากับ 293.15 K หรือ 68 ℉ เนื่องจากวัตถุมีการขยายตัวเนื่องจากความร้อน การกำหนดอุณหภูมิที่แน่นอนจึงเป็นสิ่งจำเป็นเพื่อความแม่นยำในการวัดความยาว ISO 1 ช่วยในการเปรียบเทียบการวัดโดยการนิยามค่าอุณหภูมิไว้เช่นนั้น ค่าอุณหภูมิ 20 ℃ ได้นำมาจาก คณะกรรมการชั่งตวงวัดระหว่างประเทศ (CIPM) เมื่อวันที่ 15 เมษายน ค.ศ. 1931 (พ.ศ. 2474) และกลายเป็นคำแนะนำของ ISO หมายเลข 1 เมื่อ ค.ศ. 1950 (พ.ศ. 2493) ในเวลาต่อมามาตรฐานนี้ก็แพร่หลายไปทั่วโลก และได้แทนที่อุณหภูมิอ้างอิงอื่น ๆ ที่อุตสาหกรรมการผลิตนั้นเคยใช้มาก่อน อาทิ 0 ℃, 62 ℉, 25 ℃ เหตุผลที่เลือกใช้ 20 ℃ เนื่องจากอุณหภูมินี้เป็นอุณหภูมิที่สะดวกและสามารถทำงานได้ในทางปฏิบัติ และเป็นค่าจำนวนเต็มสำหรับทั้งหน่วยเซลเซียสและฟาเรนไฮต์</doc>
