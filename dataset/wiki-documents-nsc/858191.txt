<doc id="858191" url="https://th.wikipedia.org/wiki?curid=858191" title="ฌอร์ฌ ด็องตง">ฌอร์ฌ ด็องตง ฌอร์ฌ ฌัก ด็องตง () เป็นนักกฎหมายและนักเคลื่อนไหวคนสำคัญในช่วงต้นของการปฏิวัติฝรั่งเศส นักประวัติศาสตร์ได้อธิบายว่าเขาเป็น "หัวหอกที่โค่นล้มระบอบกษัตริย์ฝรั่งเศสและสถาปนาสาธารณรัฐฝรั่งเศสที่ 1" ในช่วงสมัยแห่งความน่าสะพรึงกลัว เขาในฐานะเลขาสภาพยายามผลักดันให้สภาฝรั่งเศสรักษาสันติภาพกับบรรดาต่างชาติไว้ แต่ท้ายที่สุด สภาก็ประกาศสงครามกับมหาอำนาจยุโรปอย่างอังกฤษ สเปน และโปรตุเกส ด็องตงหันไปร่วมมือกับนักหนังสือพิมพ์คนหนึ่ง ลงบทความหนังสือพิมพ์ชื่อ Le Vieux Cordelier ซึ่งเรียกร้องให้ยุติสมัยแห่งความน่าสะพรึงกลัวและการกีดกันศาสนาคริสต์ รวมถึงวิพากษ์วิจารณ์คณะกรรมาธิการความปลอดภัยฯ การกระทำนี้ทำให้เขาขัดแย้งกับคณะกรรมาธิการความปลอดภัยฯ ซึ่งมักซีมีเลียง รอแบ็สปีแยร์ กุมอำนาจอยู่ ส่งผลให้เริ่มมีคนพยายามขุดคุ้ยหาความผิดของเขา ด็องตงถูกฟ้องร้องในข้อหาทุจริตรับผลประโยชน์ในช่วงที่เขาเรืองอำนาจ เขาถูกเพื่อนร่วมงานของเขาให้การถึงความอู้ฟู่ในช่วงการปฏิวัติฯ รวมไปถึงทรัพย์สินอันไม่สามารถอธิบายที่มาได้ แต่หลักฐานที่นำมาแสดงกลับค่อนข้างคลุมเครือและไม่ปะติดปะต่อ ตัวด็องตงเองแม้จะถูกฟ้องร้องแต่ก็ไม่หนีไปไหนและยังคงทำงานที่สภา ในที่สุดด็องตงก็ถูกเข้าจับกุมอย่างฉับพลันในวันที่ 30 มีนาคม ค.ศ. 1794 และถูกนำตัวไปประหารด้วยกิโยตีนในอีก 6 วันให้หลัง ตัวตนของด็องตงเป็นที่ถกเถียงกันในหมู่นักประวัติศาสตร์รุ่นหลัง นักประวัติศาสตร์อย่างตีแยร์และมีแนได้ยกย่องด็องตงให้เป็นนักปฏิวัติผู้ยิ่งใหญ่ เปี่ยมด้วยปัญญาและความอดทนอดกลั้นต่อการใช้ความรุนแรง แต่ลามาร์ตีนกลับมองว่าด็องตงเป็นบุรุษไร้เกียรติ ไร้หลักการและจรรยา คอยเสาะแสดงหาแต่อำนาจในยุคปฏิวัติ</doc>
