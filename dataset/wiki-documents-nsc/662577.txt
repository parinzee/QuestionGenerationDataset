<doc id="662577" url="https://th.wikipedia.org/wiki?curid=662577" title="มาร์ก โอเฟอร์มาร์ส">มาร์ก โอเฟอร์มาร์ส มาร์ก โอเฟอร์มาร์ส () เกิดเมื่อวันที่ 29 มีนาคม ค.ศ. 1973 เป็นอดีตนักฟุตบอลชาวดัตช์ซึ่งปัจจุบันทำหน้าที่ผู้อำนวยการฟุตบอลในสโมสรอายักซ์ ตลอดอาชีพนักฟุตบอล เขาเล่นในตำแหน่งปีกและขึ้นชื่อในเรื่องความเร็ว โอเฟอร์มาร์สเกิดในเมืองแอ็มสต์ในจังหวัดแค็ลเดอร์ลันด์และคลั่งไคล้ฟุตบอลมาตั้งแต่เด็ก เขาเริ่มต้นชีวิตการเป็นนักฟุตบอลกับสโมสรเอสเฟ เอเปอ (SV Epe) ก่อนจะเข้าร่วมทีมเยาวชนของโกอะเฮดอีเกิลส์ (Go Ahead Eagles) ในปี ค.ศ. 1987 เขาสามารถยึดตำแหน่งตัวจริงในทีมหลักได้เมื่อถึงฤดูกาล 1990–91 จากนั้นก็ย้ายไปอยู่กับวิลเลิมตเว (Willem II) ได้ทันสำหรับการลงเล่นในฤดูกาลถัดไป เขาอยู่สโมสรนี้ได้ไม่นานโดยได้ลงเล่นเพียง 31 นัด ก่อนจะไปเซ็นสัญญากับอายักซ์ในปี ค.ศ. 1992 เขาก้าวขึ้นมาเป็นสมาชิกคนสำคัญของทีมซึ่งคว้าแชมป์เอเรอดีวีซี 3 สมัยติดกันตั้งแต่ปี ค.ศ. 1994 ถึง ค.ศ. 1996 และยูฟ่าแชมเปียนส์ลีกในปี ค.ศ. 1995 ในเดือนธันวาคม ค.ศ. 1995 โอเฟอร์มาร์สได้รับบาดเจ็บเส้นเอ็นในข้อเข่าฉีกขาด ทำให้เขาไม่สามารถลงสนามได้นานถึง 8 เดือน ในปี ค.ศ. 1997 โอเฟอร์มาร์สได้ย้ายมาร่วมสโมสรอาร์เซนอล ในช่วงแรกเขายังทำผลงานได้ไม่ดีนักและตกเป็นเป้าการวิพากษ์วิจารณ์จากบรรดาเกจิฟุตบอลและแฟนบอล แต่เมื่อจบฤดูกาลแรก โอเฟอร์มาร์สก็กลายเป็นหัวใจสำคัญในการนำทีมคว้าทั้งแชมป์ลีกและแชมป์ถ้วยได้สำเร็จ โดยเป็นผู้ทำประตูชัยในเกมที่อาร์เซนอลพบกับคู่แข่งสำคัญอย่างแมนเชสเตอร์ยูไนเต็ดซึ่งช่วยกรุยทางสู่การเป็นแชมป์พรีเมียร์ลีกของสโมสร และยังเป็นผู้ยิงประตูเบิกร่องให้ทีมเอาชนะนิวคาสเซิลยูไนเต็ดในรอบชิงชนะเลิศของเอฟเอคัพ 1998 อีกด้วย ในปี ค.ศ. 2000 โอเฟอร์มาร์สย้ายไปยังบาร์เซโลนาด้วยข้อตกลงมูลค่า 25 ล้านปอนด์ และกลายเป็นนักเตะที่มีค่าตัวแพงที่สุดในประวัติศาสตร์ฟุตบอลดัตช์ แต่บาร์เซโลนากลับไม่สามารถคว้าแชมป์รายการใด ๆ มาครองได้เลยในช่วงที่เขาค้าแข้งอยู่กับทีม การเปลี่ยนผู้จัดการสโมสรหลายครั้งทำให้เขากลายเป็นนักเตะส่วนเกินของทีม และอาการบาดเจ็บเรื้อรังที่หัวเข่าก็ทำให้เขาต้องประกาศเลิกเล่นฟุตบอลอาชีพในปี ค.ศ. 2004 แต่ในปี ค.ศ. 2008 เขาก็เปลี่ยนใจกลับมาเล่นให้กับโกอะเฮดอีเกิลส์เป็นเวลาหนึ่งฤดูกาลก่อนจะเลิกเล่นไปอีกครั้ง ในปี ค.ศ. 2012 เขาได้รับการแต่งตั้งเป็นผู้อำนวยการฟุตบอลของสโมสรอายักซ์ โอเฟอร์มาร์สเล่นให้กับทีมชาติเนเธอร์แลนด์อยู่ 11 ปี โดยได้ลงเล่นเปิดตัวเมื่อปี ค.ศ. 1993 ในนัดที่พบกับตุรกีซึ่งเป็นนัดที่เขาทำประตูได้ด้วย และเป็นส่วนหนึ่งของทีมชาติในการแข่งขันใหญ่ 4 รายการ ได้แก่ ฟุตบอลโลก 1994 และ 1998 และฟุตบอลชิงแชมป์แห่งชาติยุโรป 2000 และ 2004</doc>
