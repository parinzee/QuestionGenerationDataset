<doc id="861107" url="https://th.wikipedia.org/wiki?curid=861107" title="เคลนบิวเทรอล">เคลนบิวเทรอล เคลนบิวเทรอล (Clenbuterol) หรือชื่อทางการค้าคือ ไดลาเทรอล (Dilaterol), สปิโรเพนท์ (Spiropent) เป็นสารออกฤทธิ์กระตุ้นระบบประสาทซิมพาเทติก ถูกใช้เป็นยาขยายหลอดลมและยาลดอาการคัดจมูก ผู้ป่วยโรคหืดมักใช้เคลนบิวเทรอลเพื่อช่วยทำให้หายใจได้ง่ายมากขึ้น เคลนบิวเทรอลถือเป็นสารขยายหลอดลมกลุ่มออกฤทธิระยะยาว โดยมีระยะเวลาการออกฤทธิ 36 ถึง 48 ชั่วโมง ผลข้างเคียงจากการใช้ยาได้แก่ อาการประหม่า, ไทรอยด์เป็นพิษ, หัวใจเต้นเร็วผิดปกติ, ความดันในเลือดสูง, หลอดเลือดแดงในหัวใจตีบ การใช้ยาเกินขนาด (120 มิลลิกรัม) อาจทำให้กล้ามเนื้อมีอาการสั่น, ปวดหัว, เวียนหัว, ระคายเคืองกระเพาะอาหาร ในนักกีฬาอาจมีอาการอาเจียน, ภาวะเหงื่อท่วม, อาการใจสั่น, กล้ามเนื้อหัวใจตายเหตุขาดเลือด สามารถตรวจสอบการใช้ยานี้ได้โดยการตรวจน้ำอสุจิหรือตรวจปัสสาวะ ยานี้ถูกแบนโดยคณะกรรมการโอลิมปิกสากลโดยถือว่าเป็นยาในกลุ่มสารกระตุ้นที่ห้ามนักกีฬาใช้ ยานี้เป็นยาในกลุ่มสารเร่งเนื้อแดงและถูกสั่งห้ามโดยองค์การอาหารและยาสหรัฐ (FDA) มิให้ใช้ยานี้ในสัตว์ที่จะเป็นหรืออาจเป็นอาหารของมนุษย์ ประเทศส่วนใหญ่ไม่อนุญาติให้ใช้ยานี้ในมนุษย์ แต่ในบางครั้งก็พบการลักลอบใช้ยานี้ในมนุษย์เพื่อเป็นยาลดความอ้วน</doc>
