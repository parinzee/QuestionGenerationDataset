<doc id="84540" url="https://th.wikipedia.org/wiki?curid=84540" title="สามก๊ก มหาสนุก">สามก๊ก มหาสนุก สามก๊ก มหาสนุก เป็นงานเขียนการ์ตูนเรื่องยาวจากวรรณกรรมอิงประวัติศาสตร์จีนเรื่อง สามก๊ก (แต่งโดย หลอกว้านจง) โดย สุชาติ พรหมรุ่งโรจน์ (หมู นินจา) ตีพิมพ์ในนิตยสารมหาสนุกตั้งแต่ พ.ศ. 2548 จนถึง พ.ศ. 2550 ได้พิมพ์รวมเล่มเป็นการ์ตูนสีรวมทั้งหมด 45 เล่ม และบริษัทวิธิตาได้นำเรื่องสามก๊กมาสร้างเป็นการ์ตูนแอนิเมชั่นมาแล้ว 2 ภาค ออกฉายทางช่อง 7 ล่าสุดได้รับการแปลเป็นภาษาเกาหลีแล้ว ซึ่งจัดจำหน่ายโดย บริษัท พีเอ็มจี โฮลดิ้ง คอร์ปอเรชั่น จำกัด และบริษัท ซัมซุง บุ๊ค พับลิเชอร์ สามก๊ก มหาสนุกที่เป็นหนังสือการ์ตูนนั้น ใช้ชื่อว่า "การ์ตูนมหาสนุก ฉบับ สามก๊ก" ส่วนสามก๊ก มหาสนุกที่เป็นการ์ตูนแอนิเมชันนั้นใช้ชื่อว่า "สามก๊ก มหาสนุก"ลักษณะการดำเนินเรื่อง ลักษณะการดำเนินเรื่อง. การ์ตูนสามก๊กฉบับนี้ดำเนินเรื่องค่อนข้างรวดเร็ว แต่คงเนื้อหาและใจความหลักของเรื่องเดิมไว้เป็นส่วนใหญ่ ภายในเรื่องจะมีการสอดแทรกมุขเสียดสีสถานการณ์บ้านเมืองขณะที่เขียนไว้อย่างแสบๆ คันๆ อยู่เสมอ ตอนใดที่ในสามก๊กฉบับภาษาจีนมีบทกวีที่ไพเราะ ก็จะมีการแปลแทรกและเขียนประกอบไว้ในเรื่องด้วย เช่น ตอนหองจูเปียนรำพันก่อนถูกลิยู ลูกน้องของตั๋งโต๊ะปลงพระชนม์ ตอนโจสิดต้องร่ายกลอนให้สำเร็จภายในชั่ว 7 ก้าวเดินเพื่อเอาชีวิตรอด เป็นต้น ในหนังสือการ์ตูนนั้น เนื้อเรื่องเริ่มจากการเล่าย้อนถึงความเป็นไปของราชวงศ์ฮั่นอย่างพอสังเขปดำเนินมาถึงรัชสมัยของพระเจ้าเลนเต้และเริ่มกล่าวถึงตอนเตียวก๊กตั้งกองกำลังโจรโพกผ้าเหลือง แล้วดำเนินเรื่องจนถึงตอนขงเบ้งเสียชีวิตและอุยเอี๋ยนก่อกบฏ ในเหตุการณ์หลังจากนี้ได้กล่าวได้เพียงสรุปว่าแต่ละปี มีเหตุการณ์อะไรเกิดขึ้นอีกบ้าง อนึ่ง ในตอนสุดท้าย เป็นตอนภาคผนวกที่กล่าวถึงการล่มสลายของจ๊กก๊กโดยเฉพาะ โดยกล่าวตั้งแต่พระเจ้าเล่าเสี้ยนลุ่มหลงสุรานารี จนถึงตอนพระเจ้าเล่าเสี้ยนไปงานเลี้ยงของสุมาเจียว ส่วนในการ์ตูนแอนิเมชัน ภาคแรก เริ่มเรื่องตั้งแต่ตอนเตียวก๊กตั้งกองกำลังโจรโพกผ้าเหลือง จนถึงตอนเล่าปี่เตรียมรับกองทัพโจโฉที่ชีจิ๋ว ส่วนในภาคสอง เริ่มตั้งแต่โจโฉยึดเมืองชีจิ๋วจนถึงตอนจิวยี่เสียชีวิต แล้วจึงกล่าวสรุปเหตุการณ์หลังจิวยี่เสียชีวิตถึงสามก๊กรวมเป็นหนึ่งแต่พอสังเขปการแทรกอารมณ์ขันในเรื่อง การแทรกอารมณ์ขันในเรื่อง. ในสามก๊ก มหาสนุกบางฉากจะมีการนำคำพูดดังๆ ในช่วงเวลาที่เขียนเรื่องมาให้ตัวละครในเรื่องพูดตามสถานการณ์ที่เกิดขึ้น เช่น ฉากโจโฉคิดฆ่าตั๋งโต๊ะแต่ไม่สำเร็จเพราะตั๋งโต๊ะตื่นเสียก่อน ตั๋งโต๊ะสังเกตเห็นโจโฉเหงื่อไหลออกมากผิดปกติด้วยความตกใจ โจโฉจึงทำทีกลบเกลื่อนโดยใช้คำพูดของพระพยอม กัลยาโณในโฆษณาชิ้นหนึ่ง ที่ว่า "ขยันให้เหงื่อออกทางขุมขน ดีกว่าขี้เกียจแล้วยากจน จนน้ำล้นออกมาทางตา" เป็นต้น (ปรากฏอยู่ในสามก๊กรวมเล่ม เล่มที่ 4) บางฉากของสามก๊ก มหาสนุกก็มีการนำอุปกรณ์หรือเครื่องมือสื่อสารในโลกปัจจุบันมาใช้เป็นอุปกรณ์ของตัวละครในเรื่อง เช่น โทรศัพท์มือถือ มอเตอร์ไซค์ เป็นต้น โดยมากมักอยู่ในฉากการวางแผนการรบ (แสดงความหมายถึงการสื่อสารโดยม้าเร็ว) การนำเพลงที่กำลังเป็นที่นิยมที่ขณะที่เขียนการ์ตูนมาแทรกอยู่ในตัวเรื่องก็ถือเป็นอีกกลวิธีการแทรกอารมณ์ขันในสามก๊ก มหาสนุก เช่น ตอนที่ตันก๋งจับตัวโจโฉที่กำลังถูกทางการประกาศจับมาไต่สวน โจโฉได้แก้ตัวว่าตนชื่อฮองฮู ไม่ใช่โจโฉ ตันก๋งไม่เชื่อจึงได้ร้องเพลง 'อมพระมาพูด' ของธงไชย แมคอินไตย์ และเสก โลโซ อีกกลวิธีการแทรกอารมณ์ขันคือการนำเหตุการณ์สำคัญในช่วงที่เขียนการ์ตูนมาล้อเลียน เช่น สถานการณ์ความไม่สงบในสามจังหวัดชายแดนภาคใต้ การแพร่ระบาดของไข้หวัดนก เป็นต้นตัวละครสำคัญที่ปรากฏตัวละครสำคัญที่ปรากฏ. - วุยก๊ก - โจโฉ - สุมาอี้ - กุยแก - ซุนฮก - ซุนฮิว - เคาทู - เตียวเลี้ยว - เตียนอุย - เตงงาย - แฮหัวตุ้น - ซิหลง- จ๊กก๊ก - เล่าปี่ - ขงเบ้ง - บังทอง - เกียงอุย - กวนอู - เตียวหุย - จูล่ง - ม้าเฉียว - ฮองตง - เงียมหงัน - อุยเอี๋ยน- ง่อก๊ก - ซุนเกี๋ยน - ซุนเซ็ก - ซุนกวน - จิวยี่ - โลซก - ลิบอง - ลกซุน - ไทสูจู้ - กำเหลง - อุยกาย - ง่อก๊กไท่- อื่น ๆ - ตั๋งโต๊ะ - ลิโป้ - อ้องอุ้น - เตียวเสี้ยน - อ้วนเสี้ยว - อ้วนสุด - เตียวสิ้ว - เล่าเปียว - เล่าเจี้ยง - เตียวล่อ - ฮัวโต๋การตีพิมพ์ฉบับรวมเล่มและฉบับอื่นๆการตีพิมพ์ฉบับรวมเล่มและฉบับอื่นๆ. - สามก๊ก มหาสนุก ฉบับรวมเล่ม สามก๊ก มหาสนุก ฉบับรวมเล่ม มีจำนวน 45 เล่ม จำหน่ายในราคาเล่มละ 50 บาท พิมพ์สี่สี ภายในมีเนื้อหา 4 ตอนต่อเล่ม นอกจากนี้ยังการนำสามก๊กมาจัดเป็นชุด ทั้งหมด 8 ชุด ชุดละ 6 เล่ม โดยชุดสุดท้ายมีเล่มที่ 43-45, สามก๊กฉบับ Special Editor และสามก๊กฉบับมินิตูนอีก 2 เล่ม- สามก๊กฉบับ Special Editor สามก๊กฉบับ Special Editorเป็นหนังสือที่รวบรวมข้อมูลต่างๆ ในสามก๊ก โดยเน้นที่ชีวประวัติและเกร็ดข้อมูลของขงเบ้ง และยังมีประวัติโดยย่อของตัวละครสำคัญและเกร็ดความรู้ต่างๆ ในสามก๊ก- สามก๊กฉบับมินิตูน สามก๊กฉบับมินิตูน เป็นสามก๊กฉบับย่อจากสามก๊ก มหาสนุก ของหมู นินจาทั้ง 45 เล่มให้เหลือเพียง 2 เล่ม แต่ยังคงใจความสำคัญไว้ โดยจัดพิมพ์แบบ 4 สี เขียนโดยวิรัตน์ ยืนยงพัฒนากิจ (เอก วิรัตน์) โดยแบ่งเนื้อหาทั้งสองเล่มดังนี้1. ปฐมภาค ยุทธการกู้ชาติ 2. บริบูรณ์ภาค ขงเบ้ง จอมปราชญ์สะท้านแผ่นดิน- สามก๊ก มหาสนุก ชุดหนังสือปกแข็ง ในปี พ.ศ. 2553 ได้มีการจัดพิมพ์บ๊อกซ์เซ็ตของสามก๊กมหาสนุกเป็นหนังสือปกแข็ง โดยนำสามก๊กฉบับ 45 เล่มมารวบรวมไว้ด้วยกันเป็นหนังสือปกแข็งจำนวน 8 เล่มรางวัลรางวัล. - รางวัลสุดยอดการ์ตูนแอนิเมชั่นเรื่องยาว (TAM AWARD : Best Animation for TV Long Form) ในงานไทยแลนด์ แอนิเมชั่น แอนด์ มัลติมีเดีย หรือ TAM 2006เกี่ยวกับการ์ตูนเกี่ยวกับการ์ตูน. - จากการเริ่มการจัดระดับความเหมาะสมของรายการโทรทัศน์ไทย เมื่อวันที่ 1 ธันวาคม พ.ศ. 2549 สามก๊ก มหาสนุกซึ่งฉายทางช่อง 7 เป็นตอนสุดท้ายในขณะนั้น ได้รับการจัดระดับให้อยู่ในระดับ ท คือเหมาะสมกับผู้ชมทุกเพศทุกวัย</doc>
