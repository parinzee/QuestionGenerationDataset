<doc id="71043" url="https://th.wikipedia.org/wiki?curid=71043" title="อนาคิน โซโล">อนาคิน โซโล อนาคิน โซโล (Anakin Solo) เป็นตัวละครในเรื่องแต่งชุด สตาร์ วอร์ส ไม่มีบทบาทในภาพยนตร์ แต่มีบทบาทในหนังสือนิยายและหนังสือการ์ตูนในเรื่องแต่งเสริมจำนวนมาก ถูกกล่าวถึงครั้งแรกในหนังสือนิยาย Dark Empire และปรากฏตัวครั้งแรกในหนังสือนิยาย Dark Empire II อนาคิน โซโล ถือกำเนิดตามเวลาในท้องเรื่องในปีที่ 10.5 หลังยุทธการยาวิน เป็นบุตรคนสุดท้องของฮัน โซโล และเลอา ออร์กานา โซโล เป็นน้องของฝาแฝด ไจนาและจาเซน ชื่อของอนาคินได้มาจากชื่อของตาของเขา คืออนาคิน สกายวอล์คเกอร์ และเป็นผู้มีพรสวรรค์ทั้งในด้านการบิน การใช้ "พลัง" และวิศวะเครื่องกลประวัติชีวิตในช่วงต้น (ปีที่ 10.5 หลังยุทธการยาวิน - ปีที่ 22 หลังยุทธการยาวิน) ประวัติ. ชีวิตในช่วงต้น (ปีที่ 10.5 หลังยุทธการยาวิน - ปีที่ 22 หลังยุทธการยาวิน). การถือกำเนิดของอนาคิน โซโล ถูกทำนายไว้ก่อนล่วงหน้าถึงกว่าหนึ่งพันปีโดยอาจารย์เจไดคนหนึ่ง อนาคินได้รับการตั้งชื่อตามชื่อตาของเขา คืออนาคิน สกายวอล์คเกอร์ โดยตอนแรกอนาคินจะถูกตั้งชื่อว่า ฮัน โซโล จูเนียร์ แต่เลอาเลือกที่จะตั้งชื่อของเขาตามชื่อตา เนื่องจากต้องการที่จะกู้ชื่อให้กับบิดา แต่เหตุผลที่แท้จริงก็คือเลอาต้องการที่จะสลายความหวาดกลัวดาร์ธ เวเดอร์ โดยการมองเห็นว่าพ่อของเธอจะกลายเป็นคนเช่นไร ผ่านบุตรของตน และอนาคินก็กลายเป็นคนที่มีพรสวรรค์ในพลัง เป็นนักบินที่เก่งกาจ และช่างกลที่มีฝีมือ สมดังที่มาของชื่อของเขาการลักพาตัว การลักพาตัว. ช่วงเวลาที่อนาคินถือกำเนิดขึ้นเป็นช่วงเวลาที่ยังสับสนวุ่นวาย สาธารณรัฐใหม่กำลังเผชิญหน้ากับกลุ่มองค์กรจักรวรรดิที่รวมตัวกันภายใต้การนำของจักรพรรดิพัลพาทีนที่คืนชีพใหม่ ในครั้งหนึ่ง พัลพาทีนได้ลอบสัมผัสอนาคินตั้งแต่ยังอยู่ในครรภ์ และต่อมาพัลพาทีนได้พยายามที่จะเข้าครอบครองร่างของทารกในครรภ์ ด้วยว่าต้องการร่างใหม่ที่ทรงพลังกว่า โชคดีที่วิญญาณของพัลพาทีนถูกทำลายไปเสียก่อนที่แผนการนี้จะสำเร็จ อนาคินใช้ชีวิตในขวบปีแรกๆ ของชีวิตในสถานที่อันปลอดภัยแต่ห่างจากครอบครัวภายใต้การดูแลของดรอยด์พี่เลี้ยงและเพื่อนสนิทของเลอา คือวินเตอร์ หน่วยจู่โจมของจักรวรรดินำโดยเอกอัครราชทูตเฟอร์แกนได้เข้าโจมตีดาวอานอธในปีที่ 11 หลังยุทธการยาวิน เพื่อพยายามลักพาตัวอนาคิน โชคดีอีกครั้งที่วินเตอร์สามารถคุ้มครองอนาคินได้โดยเปิดระบบรักษาความปลอดภัยของฐานและต่อสู้กับพวกจักรวรรดิด้วยตัวเธอเองวัยเด็ก วัยเด็ก. เมื่อเติบโตขึ้น อนาคินได้มีโอกาสกลับไปอยู่กับครอบครัวที่คอรัสซานท์ แต่เนื่องจากทั้งอนาคิน จาเซน และไจนา ต่างก็ใช้ชีวิตห่างไกลจากทั้งฮันและเลอาเป็นเวลานาน ทั้งสามจึงเห็นวินเตอร์เป็นเหมือนแม่แท้ๆ มากกว่า และเห็นเลอาเป็นคนแปลกหน้า</doc>
