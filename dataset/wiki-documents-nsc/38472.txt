<doc id="38472" url="https://th.wikipedia.org/wiki?curid=38472" title="คอมพิวเตอร์ อตานาซอฟฟ์-เบอร์รี">คอมพิวเตอร์ อตานาซอฟฟ์-เบอร์รี คอมพิวเตอร์ อตานาซอฟฟ์-เบอร์รี (Atanasoff-Berry Computer ย่อว่า ABC) เป็นเครื่องคำนวณดิจิทัลอิเล็กทรอนิกส์เครื่องแรกของสหรัฐอเมริกา เริ่มสร้างเมื่อ พ.ศ. 2480 (ค.ศ. 1937) มันสามารถแก้สมการเชิงเส้นได้สูงสุด 29 ตัวแปร โดยผ่านการทดสอบอย่างสมบูรณ์ แม้ว่าใน พ.ศ. 2485 (ค.ศ. 1942) กลไกการรับส่งข้อมูลเข้าออกจะยังคงไม่น่าเชื่อถือ เมื่อ จอห์น อตานาซอฟฟ์ และ คลิฟฟอร์ด เบอร์รี ผู้ประดิษฐ์มันออกจากวิทยาลัยไอโอวาสเตตเพื่อรับหน้าที่ในสงครามโลกครั้งที่ 2 ABC ได้บุกเบิกส่วนประกอบที่สำคัญของคอมพิวเตอร์สมัยใหม่ ซึ่งรวมถึงเลขคณิตฐานสองและสวิตช์อิเล็กทรอนิกส์ แต่ด้วยความที่มันเป็นเครื่องคำนวณเฉพาะงาน ไม่สามารถบันทึกโปรแกรมได้ ทำให้มันแตกต่างอย่างชัดเจนจากคอมพิวเตอร์สมัยใหม่ งานคอมพิวเตอร์ของอตานาซอฟฟ์ไม่เป็นที่รู้จักในวงกว้างจนกระทั่งถูกค้นพบอีกครั้งในคริสต์ทศวรรษ 1960 ท่ามกลางความขัดแย้งเกี่ยวกับการอ้างสิทธิ์เครื่องคอมพิวเตอร์อิเล็กทรอนิกส์เครื่องแรก ตามความเข้าใจสมัยใหม่มักจะถือกันว่าคอมพิวเตอร์อีนิแอกเป็นคอมพิวเตอร์เครื่องแรก แต่ใน พ.ศ. 2517 ศาลแขวงสหรัฐฯ ได้ตัดสินให้สิทธิบัตรของอีนิแอกเป็นโมฆะ และสรุปว่า ABC เป็น "คอมพิวเตอร์" เครื่องแรก ABC เป็นเครื่องคำนวณแบบเปลี่ยนโปรแกรมไม่ได้ (ไม่เหมือนกับคอมพิวเตอร์ที่ใช้สถาปัตยกรรมแบบ ฟอน นอยมันน์หรือสถาปัตยกรรมแบบฮาร์วาร์ด หรือเครื่องคำนวณแบบ plug-board ที่โปรแกรมได้) ที่ใช้สำหรับแก้สมการเชิงเส้น</doc>
