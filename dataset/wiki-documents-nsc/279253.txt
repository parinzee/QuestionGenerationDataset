<doc id="279253" url="https://th.wikipedia.org/wiki?curid=279253" title="สตรีใส่เสื้อสีน้ำเงินยืนอ่านจดหมาย">สตรีใส่เสื้อสีน้ำเงินยืนอ่านจดหมาย สตรีใส่เสื้อสีน้ำเงินยืนอ่านจดหมาย () เป็นภาพเขียนสีน้ำมันที่เขียนโดยโยฮันส์ เวร์เมร์จิตรกรคนสำคัญชาวเนเธอร์แลนด์ของสมัยบาโรก ที่ปัจจุบันตั้งแสดงอยู่ที่พิพิธภัณฑ์แห่งชาติแห่งอัมสเตอร์ดัมในเมืองอัมสเตอร์ดัมในประเทศเนเธอร์แลนด์ ภาพ “สตรีใส่เสื้อสีน้ำเงินยืนอ่านจดหมาย” ที่เขียนระหว่างปี ค.ศ. 1663 ถึงปี ค.ศ. 1664 เป็นภาพสตรีคนเดียวที่ยืนหมกมุ่นกับการอ่านจดหมายอยู่ริมหน้าต่าง การจัดวางองค์ประกอบของภาพนี้มีลักษณะที่ง่าย โดยไม่มีหน้าต่างให้เห็นทางซ้ายของภาพเหมือนภาพอื่น แม้แต่โต๊ะและเก้าอี้ที่ตั้งอยู่รอบตัวแบบหลักก็หมดความสำคัญลงไป สิ่งที่ขวางความกลมกลืนของภาพเพียงอย่างเดียวคือแผนที่ขนาดใหญ่บนผนัง การเขียนของเวร์เมร์เพิ่มความละเอียดและฝีมือมากขึ้นในภาพนี้ โดยใช้สีน้ำเงินของเสื้อของสตรีเป็นสีหลัก ภาพที่จัดอย่างง่ายโดยมีแสงอาบจากด้านซ้ายของภาพโดยมีผนังเรียบเป็นฉากหลัง กับแผนที่สีออกน้ำตาลเท่านั้นที่สร้างดุลยภาพกับแสงที่สาดมาจากหน้าต่าง ความง่ายของภาพที่สร้างความดึงดูดจากผู้ชมเป็นความสามารถในการสร้างงานชั้นเอกของเวร์เมร์</doc>
