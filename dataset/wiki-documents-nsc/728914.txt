<doc id="728914" url="https://th.wikipedia.org/wiki?curid=728914" title="ยุทธการที่กันไน">ยุทธการที่กันไน ยุทธการที่กันไน เป็นยุทธการสำคัญในสงครามพิวนิกครั้งที่สองซึ่งเกิดขึ้นเมื่อวันที่ 2 สิงหาคม 216 ปีก่อน ค.ศ. ในแคว้นปูลยาทางตะวันออกเฉียงใต้ของประเทศอิตาลี กองทัพคาร์เธจใต้การบังคับบัญชาของฮันนิบาลพิชิตกองทัพสาธารณรัฐโรมันที่ใหญ่กว่า ภายใต้การบังคับบัญชาของกงสุลลูกิอุส ไอมิลิอุส ปาอุลลุส (Lucius Aemilius Paullus) และกายุส เตเรนติอุส วาร์โร (Gaius Terentius Varro) ได้โดยเด็ดขาด ถือว่าเป็นความสำเร็จทางยุทธวิธีที่ยิ่งใหญ่ที่สุดครั้งหนึ่งในประวัติศาสตร์การทหาร ความปราชัยครั้งเลวร้ายที่สุดครั้งหนึ่งในประวัติศาสตร์โรมัน และเป็นการรบที่มีจำนวนผู้เสียชีวิตมากที่สุด เป็นรองแต่เพียงยุทธการที่อาเราซิโอเมื่อ 105 ปีก่อน ค.ศ. หลังฟื้นฟูจากความสูญเสียที่แม่น้ำเตรบเบีย (218 ปีก่อน ค.ศ.) และทะเลสาบตราซีเมเน (217 ปีก่อน ค.ศ.) ฝ่ายโรมันตัดสินใจประจัญกับฮันนิบาลที่กันไน ด้วยกำลังพลโรมันและพันธมิตรราว 86,000 นาย ฝ่ายโรมันกระจุกทหารราบหนักในรูปขบวนลึกกว่าปกติ เมื่อฮันนิบาลใช้ยุทธวิธีตีโอบสองชั้น (double-envelopment) ซึ่งประสบความสำเร็จจนกองทัพโรมันถูกทำลายลงโดยสิ้นเชิง หลังความปราชัย กาปูอาและนครรัฐอิตาลีอื่นอีกหลายแห่งแปรพักตร์จากสาธารณรัฐโรมันไปเข้ากับคาร์เธจ</doc>
