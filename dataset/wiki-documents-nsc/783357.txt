<doc id="783357" url="https://th.wikipedia.org/wiki?curid=783357" title="มาร์ติน ไฮน์ริช คลาพรอท">มาร์ติน ไฮน์ริช คลาพรอท มาร์ติน ไฮน์ริช คลาพรอท (; 1 ธันวาคม ค.ศ. 1743 – 1 มกราคม ค.ศ. 1817) เป็นนักเคมีชาวเยอรมัน เกิดที่เมืองแวร์นิแกโรเดอร์ ชีวิตส่วนใหญ่ของเขาทำงานในร้านขายยาที่เมืองเควดลินแบร์ก ฮันโนเวอร์และดันซิก ในปี ค.ศ. 1771 คลาพรอทย้ายมาอยู่เบอร์ลินเพื่อเป็นผู้จัดการร้านของวาเลนติน โรสที่เพิ่งเสียชีวิต ต่อมาเขาทำงานเป็นผู้ประเมินด้านเภสัชศาสตร์ของวิทยาลัยแพทย์ชั้นสูง (Ober-Collegium Medicum) และอาจารย์สอนวิชาเคมีที่กรมทหารปืนใหญ่ปรัสเซีย ในปี ค.ศ. 1789 เขาค้นพบธาตุยูเรเนียมและเซอร์โคเนียม 14 ปีต่อมาเขาค้นพบธาตุซีเรียม เมื่อมีการสถาปนามหาวิทยาลัยเบอร์ลินในปี ค.ศ. 1810 คลาพรอทได้รับเลือกให้ดำรงตำแหน่งศาสตราจารย์ด้านเคมีคนแรก ด้านชีวิตส่วนตัว คลาพรอทแต่งงานกับคริสติแอน โซฟี เลห์มันน์ ในปี ค.ศ. 1780 มีบุตรด้วยกัน 1 คนคือ จูเลียส คลาพรอท ซึ่งต่อมาเป็นนักบูรพคดีศึกษาที่มีชื่อเสียง คลาพรอทเสียชีวิตที่เบอร์ลินในปี ค.ศ. 1817 ต่อมาชื่อของเขาได้รับการนำไปตั้งเป็นชื่อแอ่งดวงจันทร์</doc>
