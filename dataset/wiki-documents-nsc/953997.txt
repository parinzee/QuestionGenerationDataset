<doc id="953997" url="https://th.wikipedia.org/wiki?curid=953997" title="นิสสัน ลีฟ">นิสสัน ลีฟ นิสสัน ลีฟ เป็นรถยนต์ไฟฟ้าแฮทช์แบ็ก 5 ประตูขนาดเล็ก ผลิตขึ้นโดยนิสสันและเปิดตัวในประเทศญี่ปุนและประเทศสหรัฐอเมริกาในเดือนธันวาคม พ.ศ. 2553 ตามด้วยประเทศแคนาดาและหลายประเทศในยุโรปปี พ.ศ. 2554 สำนักงานคุ้มครองสิ่งแวดล้อมแห่งสหรัฐอเมริกา (EPA) ได้ทดสอบระยะทางที่ลีฟรุ่นปี 2016 วิ่งได้ไกลสุดจากแบตเตอรีขนาด 30 กิโลวัตต์ชั่วโมงได้ 172 กิโลเมตร (107 ไมล์) ขณะที่แบตเตอรีมีความจุเต็ม ขณะที่แบตเตอรีขนาด 24 กิโลวัตต์ชั่วโมงที่มีขนาดเล็กกว่าได้ระยะทางไกลสุด 135 กิโลเมตร (84 ไมล์) เท่ากับรุ่นปี 2014/15 แบตเตอรีของลีฟสามารถชาร์จจากความจุว่างเปล่าถึงความจุ 80 เปอร์เซ็นต์ได้ในเวลาประมาณ 30 นาทีโดยใช้การชาร์จเร็วแบบกระแสตรง ถึงเดือนมกราคม พ.ศ. 2561 ลีฟมากกว่า 300,000 คันได้ขายไปแล้วทั่วโลก ทำให้นิสสัน ลีฟเป็นรถยนต์ไฟฟ้าที่มียอดจำหน่ายสูงที่สุดในประวัติศาสตร์ สหรัฐเป็นตลาดที่ใหญ่ที่สุดของลีฟโดยขายได้ 114,827 คัน ตามด้วยประเทศญี่ปุ่น 72,500 คันและประเทศในยุโรปเกือบ 68,000 คัน ในการที่ลีฟเป็นรถพลังงานไฟฟ้า นิสสัน ลีฟจึงไม่ได้ผลิตไอเสียหรือแก๊สเรือนกระจกในขณะขับขี่และช่วยลดการพึ่งพานำมันปิโตรเลียม ในบรรดารางวัลที่ได้รับ นิสสัน ลีฟได้รับรางวัล Green Car Vision Award ประจำปี พ.ศ. 2553, European Car of the Year ประจำปี พ.ศ. 2554, World Car of the Year ประจำปี พ.ศ. 2554 และ Car of the Year Japan ประจำปี พ.ศ. 2554–2555ตลาดและยอดขาย ตลาดและยอดขาย. นิสสันได้จัดงานเปิดตัวลีฟอย่างเป็นทางการที่สำนักงานใหญ่ในโยโกฮามะเมื่อวันที่ 3 ธันวาคม พ.ศ. 2553 ลูกค้าชาวอเมริกันรายแรกได้รับรถที่ตอนเหนือของรัฐแคลิฟอร์เนียในวันที่ 10 ธันวาคม พ.ศ. 2553 และลูกค้าชาวญี่ปุ่นได้รับรถครั้งแรกที่จังหวัดคานางาวะในวันที่ 22 ธันวาคม การส่งมอบให้กับลูกค้ารายย่อยเริ่มขึ้นในไอร์แลนด์ตั้งแต่เดือนกุมภาพันธ์ พ.ศ. 2554 ในสหราชอาณาจักรในเดือนมีนาคม พ.ศ. 2554 และในประเทศฝรั่งเศสในเดือนสิงหาคม พ.ศ. 2554 การส่งมอบให้กับลูกค้าองค์กรเริ่มขึ้นในโปรตุเกสในเดือนธันวาคม พ.ศ. 2553 ที่ประเทศเนเธอร์แลนด์ในเดือนมีนาคม พ.ศ. 2554 และในแคนาดาในเดือนกรกฎาคม พ.ศ. 2554 การจัดส่งเริ่มต้นในสเปนและนอร์เวย์ในเดือนกันยายน พ.ศ. 2554 ในประเทศสวิสเซอร์แลนด์ในเดือนพฤศจิกายน พ.ศ. 2554 และในเยอรมนีในเดือนมกราคม พ.ศ. 2555 ถึงเดือนมกราคม พ.ศ. 2561 นิสสัน ลีฟมีจำหน่ายมากกว่า 60 ประเทศในสี่ทวีป ตั้งแต่เดือนธันวาคม พ.ศ. 2553 นิสสันได้ขายลีฟ 49,117 คันทั่วโลกภายในสองปีแรกที่ได้เริ่มทำตลาด ทำให้ลีฟกลายเป็นรถยนต์พลังงานไฟฟ้าที่มียอดขายมากสุดตลอดกาลด้วยยอดขายทั่วโลกมากว่า 22,000 หน่วยในปี พ.ศ. 2554 และลีฟก็มียอดขายนำมิตซูบิชิ ไอ ไมอีวีกลายเป็นรถยนต์พลังงานไฟฟ้าที่มียอดขายสูงที่สุดในประวัติศาสตร์ ยอดขายลีฟทั่วโลกในปี พ.ศ. 2555 ได้ 26,973 หน่วย เพิ่มขึ้น 22% จากยอดขายปี พ.ศ. 2554 นำโดยในประเทศญี่ปุ่นด้วยยอดขาย 11,115 หน่วยซึ่งเพิ่มขึ้น 8% จากยอดขายปี พ.ศ. 2554 ตามด้วยประเทศสหรัฐอเมริกา 9,819 หน่วย เพิ่มขึ้น 1.5% จากยอดขายปี พ.ศ. 2554 ในช่วงครึ่งปีแรกของปี พ.ศ. 2555 ลีฟได้มีส่วนแบ่งตลาด 49% ของยอดขายรถยนต์พลังงานไฟฟ้าล้วนทั้งโลก ยอดขายลีฟดำเนินมาถึง 50,000 หน่วยทั่วโลกในกลางเดือกมกราคม พ.ศ. 2556 ลีฟทั้งหมด 47,716 คันได้ถูกขายไปในปี พ.ศ. 2556 เพิ่มขึ้น 77% จากปี พ.ศ. 2555 และทำให้ลีฟเป็นรถยนต์เสียบปลั๊กที่ขายได้ดีที่สุดในโลกปี พ.ศ. 2556 ถึงเดือนมกราคมปี พ.ศ. 2557 และหลังจากผ่านไปสามปีแล้วลีฟมียอดขายทั่วโลก 100,000 คันโดยมีส่วนแบ่งตลาด 45% ของรถยนต์ไฟฟ้าบริสุทธิ์ที่จำหน่ายทั่วโลกตั้งแต่ปี พ. ศ. 2553 ในช่วงปี พ.ศ. 2557 ลีฟมียอดขาย 61,507 หน่วยทั่วโลก ลีฟได้รับการจัดอันดับให้เป็นรถเสียบปลั๊กที่ขายดีที่สุดในโลกเป็นปีที่สองติดต่อกันและจนถึงเดือนธันวาคม พ.ศ. 2556 ยอดขายรวมทั้งหมดทั่วโลกทั้งสิ้นได้มากกว่า 158,000 หน่วยเมื่อสิ้นปี พ.ศ. 2557 ยอดขายลีฟทั่วโลกได้ผ่าน 200,000 หน่วยในเดือนธันวาคม พ.ศ. 2558 โดยยอดขายทั่วโลกทั้งสิ้น 43,651 หน่วยใน พ.ศ. 2558 ลดลง 29% จาก พ.ศ. 2557 ทำให้ลีฟกลายเป็นรถยนต์เสียบปลั๊กที่ขายได้เป็นอันดับสองของโลกรองจากเทสลา โมเดล เอส ในปี พ.ศ. 2558 ประเทศสหรัฐอเมริกาตลาดใหญ่ของลีฟมียอดขาย 17,269 หน่วย ลดลง 42.8% จาก พ.ศ. 2557 ตามด้วยยอดขายในยุโรป 15,630 หน่วย ยอดขายทั่วโลกในปี พ. ศ. 2562 เพิ่มขึ้นเป็น 49,245 คันทำให้ลีฟเป็นรถที่ขายดีเป็นอันดับสองของโลกรองจากเทสลา โมเดล เอสเป็นปีที่สอง ยอดขายในปี พ.ศ. 2559 นำโดยยุโรป 18,718 คัน รองลงมาคือประเทศญี่ปุ่น 14,793 คัน อเมริกาเหนือ 15,512 คัน ส่วนที่เหลือของโลกคิดเป็น 222 คัน ยอดขายลีฟทั่วโลกผ่าน 250,000 หน่วยในเดือนธันวาคม พ.ศ. 2559 และถึง 300,000 หน่วยในเดือนมกราคม พ.ศ. 2561 ทำให้นิสสัน ลีฟกลายเป็นรถยนต์ไฟฟ้าที่ขายได้มากที่สุดในประวัติศาสตร์ ถึงเดือนธันวาคม พ.ศ. 2559 ประเทศสหรัฐอเมริกาได้เป็นตลาดที่ลีฟขายได้มากที่สุดด้วยยอดขาย 103,597 หน่วยที่ส่งมอบไปแล้ว ตามมาด้วยประเทศญี่ปุ่น 72,494 หน่วย และยุโรป 67,829 หน่วย ตลาดทวีปยุโรปนำโดยประเทศนอร์เวย์ 19,407 คันที่จดทะเบียนใหม่ถึงเดือนธันวาคม พ.ศ. 2559 เนื่องจากมีการนำเข้าสินค้าที่จดทะเบียนในประเทศเป็นจำนวนมาก โดยมีลีฟทั้งสิ้นประมาณ 27,500 คันบนถนนนอร์เวย์เมื่อสิ้นเดือนธันวาคม พ.ศ. 2559 ส่วนสหราชอาณาจักรเป็นอันดับสองด้วยยอดขาย 15,000 หน่วยในกลางเดือนกันยายน พ.ศ. 2559 ใน พ.ศ. 2560 ในประเทศสหรัฐอเมริกา นิสสันได้จ่ายเงินโดยเฉลี่ย 16,000 ดอลลาร์สหรัฐต่อคันเพื่อกระตุ้นยอดขาย</doc>
