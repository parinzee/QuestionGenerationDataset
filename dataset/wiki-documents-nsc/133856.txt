<doc id="133856" url="https://th.wikipedia.org/wiki?curid=133856" title="เคียร์ดัน">เคียร์ดัน เคียร์ดัน (Círdan) เป็นตัวละครตัวหนึ่งในปกรณัมชุด มิดเดิลเอิร์ธ ของ เจ. อาร์. อาร์. โทลคีน ชื่อของเขาปรากฏอยู่ในงานเขียนทั้ง เดอะลอร์ดออฟเดอะริงส์, ซิลมาริลลิออน, Unfinished Tales และ ประวัติศาสตร์มิดเดิลเอิร์ธ ในฐานะของนายนาวากรผู้มีฝีมือในการสร้างเรือเป็นอันดับหนึ่งในโลก เขาเป็นหนึ่งในชนเผ่าเอลฟ์ ที่มีอายุมากที่สุดในมิดเดิลเอิร์ธ และเคยเป็นผู้ครองแหวนนาร์ยา หนึ่งในสามของแหวนแห่งเอลฟ์ประวัติ ประวัติ. เคียร์ดันเป็นเอลฟ์ชาวเทเลริ ที่เชื่อกันว่าเป็นเอลฟ์ที่ตื่นขึ้นพร้อมกับเหล่าเอลฟ์ทั้งหลาย ริมทะเลสาบคุยวิเอเนน ตั้งแต่สมัยยุคแห่งพฤกษาของโลกอาร์ดา นามที่แท้จริงของเขานั้นไม่เป็นที่ทราบแน่ชัด ทว่าจากการสืบค้นของเพงโกล็อธ ครูตำนานแห่งกอนโดลิน สันนิษฐานว่าชื่อของเขานั้นคือ โนเว (Nowë) เคียร์ดันได้เข้าร่วมในการเดินทางครั้งใหญ่ของเหล่าเอลฟ์มุ่งสู่วาลินอร์ ทว่าเช่นเดียวกับชาวเทเลริอื่นๆ อีกหลายคน เคียร์ดันตกค้างอยู่บนแผ่นดินเบเลริอันด์เนื่องจากมัวแต่ติดตามหา เอลเว ธิงโกล กษัตริย์ของตน จึงไม่ได้ออกเดินทางข้ามมหาสมุทรใหญ่ไปสู่แผ่นดินอามัน เคียร์ดันกับเอลฟ์ชาวเทเลริจำนวนหนึ่งตั้งถิ่นฐานลงที่ริมฝั่งมหาสาคร บริเวณนั้นเรียกชื่อต่อมาว่า แคว้นฟาลัส ตัวเขาและผองชนเหล่านั้นเรียกตัวเองว่า ชาวฟาลาธริม มีการปกครองตัวเองแยกต่างหากแม้ว่าจะยังนับถือธิงโกลเป็นกษัตริย์ของตนอยู่ เคียร์ดันได้เป็นผู้นำของชาวฟาลาธริมเหล่านี้ ในระหว่างเหตุการณ์สงครามแห่งอัญมณี แคว้นฟาลัสไม่ใคร่ถูกรุกรานจากมอร์กอธมากนัก เพราะพวกเขาอยู่ไกลลงไปทางตอนใต้ของเบเลริอันด์ แต่พวกฟาลัสได้ให้ความช่วยเหลือในการศึกสงครามอยู่บ่อยๆ และยังให้การสนับสนุนเรือเร็วในการขึ้นล่องส่งข่าว และรับส่งกองกำลังสอดแนมอยู่ตามริมชายฝั่งมหาสาครอีกด้วย จนกระทั่งถึงช่วงปลายของยุคที่หนึ่ง หลังจากทัพโนลดอร์แตกพ่ายยับเยินในสงครามเนียร์นายธ์อาร์นอยดิอัด มอร์กอธยกทัพใหญ่พร้อมช่างโลหะและช่างอาวุธลงมา พร้อมจะปักหลักต่อสู้ระยะยาวกับพวกเขา เอลฟ์ฟาลัสกับเอลฟ์ที่แตกหนีมาจากการสงครามพากันล่าถอยลงเรือไปยังเกาะบาลาร์ ในจำนวนนี้มีเอเรย์นิออน โอรสของกษัตริย์ฟิงกอน ที่ถูกส่งตัวมาอยู่กับเคียร์ดันตั้งแต่เด็กๆ ถูกพาหนีไปเกาะบาลาร์ด้วย เมื่อทูออร์และเออาเรนดิลอพยพลี้ภัยมาจากการล่มสลายของกอนโดลิน และมาพำนักอยู่ที่ปากแม่น้ำซิริออน เคียร์ดันได้ผูกสมัครเป็นมิตรกับพวกเขา และสอนให้คนทั้งสองต่อเรือ ซึ่งภายหลังทูออร์ได้สร้างเรือ เออาราเม ออกเดินทางไปสู่อามันพร้อมกับอิดริล ส่วนเออาเรนดิลได้สร้าง วิงกิล็อต อันเป็นนาวาที่ได้รับเกียรติสูงยิ่งในการอัญเชิญดวงมณีซิลมาริลเพื่อส่องแสงสว่างแก่โลก เมื่อสิ้นสุดยุคที่หนึ่ง เคียร์ดันพากิลกาลัดไปพำนักอยู่ที่ลินดอน และร่วมสร้างอาณาจักรเอลฟ์ในยุคที่สองขึ้นที่นี่ ครั้นถึงยุคที่อันนาทาร์ร่วมกับเอลฟ์ช่างแห่งเอเรกิออนสร้างแหวนแห่งอำนาจขึ้น เคียร์ดันว่ากล่าวห้ามปรามการสร้างแหวนดังกล่าว แต่พวกเอลฟ์ช่างไม่เชื่อฟังเขา เวลาเดียวกันนั้น เคเลบริมบอร์ได้ลอบสร้างแหวนแห่งเอลฟ์ขึ้นสามวง โดยที่อันนาทาร์ไม่มีส่วนด้วย จนภายหลังเมื่อพวกเอลฟ์ล่วงรู้ว่าที่แท้อันนาทาร์ก็คือ เซารอน เคเลบริมบอร์จึงส่งแหวนเอลฟ์สองวง ได้แก่ วิลย่า และ นาร์ย่า มายังลินดอน ให้อยู่ในความคุ้มครองของกิลกาลัด ภายหลังกิลกาลัดมอบแหวนแห่งลม วิลย่า ให้แก่เอลรอนด์ และมอบแหวนแห่งไฟ นาร์ย่า ให้แก่เคียร์ดัน ล่วงถึงยุคที่สาม เมื่อเหล่าอิสตาริเดินทางมาถึงมิดเดิลเอิร์ธ เคียร์ดันได้พบกับแกนดัล์ฟ และล่วงรู้ว่าที่แท้แกนดัล์ฟคือเทพไมอาที่เดินทางมาช่วยเหล่าบุตรแห่งอิลูวาทาร์ เขาจึงมอบแหวนนาร์ย่า ให้แก่แกนดัล์ฟ เคียร์ดันพำนักอยู่ที่ลินดอนตลอดช่วงชีวิตบนมิดเดิลเอิร์ธของเขา ไม่เคยเดินทางไปที่อื่นเลย เขาต่อเรือลำแล้วลำเล่าเพื่อให้เหล่าปฐมชนใช้เดินทางข้ามมหาสาครกลับไปยังแผ่นดินอามัน โดยตัวเขาเองเป็นผู้แล่นเรือลำสุดท้ายออกจากโลกนี้ไป</doc>
