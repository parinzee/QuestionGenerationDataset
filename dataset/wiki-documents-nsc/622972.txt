<doc id="622972" url="https://th.wikipedia.org/wiki?curid=622972" title="การโจมตีรถไฟใต้ดินไทเป พ.ศ. 2557">การโจมตีรถไฟใต้ดินไทเป พ.ศ. 2557 การโจมตีรถไฟใต้ดินไทเป พ.ศ. 2557 เกิดขึ้นเมื่อชายผู้หนึ่งใช้มีดไล่แทงผู้โดยสารรถไฟใต้ดินไทเป ณ วันที่ 21 พฤษภาคม 2557 เป็นเหตุให้มีผู้เสียชีวิตสี่คน และบาดเจ็บอีกยี่สิบเอ็ดคน นับเป็นการโจมตีรถไฟใต้ดินครั้งแรกในประเทศไต้หวันนับแต่เปิดทำการรถไฟใต้ดินเมื่อปี 2539การโจมตี การโจมตี. เหตุเกิดเมื่อวันที่ 21 พฤษภาคม 2557 ณ รถไฟใต้ดินไทเปสายสีฟ้าซึ่งมุ่งหน้าไปทางตะวันตกระหว่างสถานีวัดหลงซานในกรุงไทเปและสถานีเจียงจื่อชุ่ยในนครไทเปใหม่ ซึ่งเป็นระยะทางที่ยาวที่สุดในระบบรถไฟฟ้าดิน กินเวลาเดินทางราวห้านาที วันนั้น เวลาราว 16:25 นาฬิกา (เวลาท้องถิ่น) นักศึกษาคนหนึ่งนุ่งกางเกงขาสั้นสีดำ เสื้อยืดสีแดง มือถือมีดสองเล่มเข้าทิ่มแทงผู้โดยสารในขบวนรถที่กำลังเคลื่อนอยู่ ผู้โดยสารนับร้อยจึงหวีดร้องอื้ออึงและเรียกให้ช่วย ครั้นรถหยุด นักศึกษาคนดังกล่าวกระโจนออกจากรถเพื่อหลบหนี เจ้าหน้าที่ตำรวจจึงไล่กวด นักศึกษาผู้นั้นถูกผู้โดยสารคนหนึ่งถีบล้มลง เจ้าหน้าที่จึงจับไว้แล้วคุมไปสถานีตำรวจใกล้เคียง สำนักข่าวเอบีซีว่า ผู้ก่อการมุ่งแทงที่หน้าอกและช่องท้อง ส่วน เดอะสเตรตส์ไทมส์ ว่า เห็นเลือดไหลนองฉานไปทั้งคันรถผู้เสียหาย ผู้เสียหาย. เจ้าหน้าที่ตำรวจว่า มีผู้เสียชีวิตสี่คน คนหนึ่งเป็นชายอายุยี่สิบหกปี ศึกษาปริญญาโทอยู่ที่มหาวิทยาลัยเฉิงกงแห่งชาติ คนหนึ่งเป็นชายวัยยี่สิบแปดปี คนหนึ่งเป็นหญิงอายุสี่สิบเจ็ดปี และอีกคนหนึ่งเป็นหญิงอายุหกสิบสองปี สามคนแรกเสียชีวิตระหว่างนำส่งโรงพยาบาล คนสุดท้ายเสียชีวิตในห้องผ่าตัดสี่ชั่วโมงหลังถูกทำร้าย นอกจากนี้ มีผู้บาดเจ็บอีกยี่สิบเอ็ดคนเป็นอย่างน้อย ในจำนวนนี้ สิบคนบาดเจ็บสาหัสผู้ก่อการ ผู้ก่อการ. ผู้ก่อการชื่อ เจิ้ง เจี๋ย (鄭捷; Cheng Chieh) อายุยี่สิบเอ็ดปี เป็นนักศึกษาปีสอง มหาวิทยาลัยตงไห่ เขาตอบเจ้าหน้าที่ว่า ที่ประพฤติลงไปนั้นเพราะต้องการกระทำบางสิ่งบางอย่างที่ "ยิ่งใหญ่และสยองขวัญ" และครุ่นคิดเรื่องทำร้ายผู้คนมาแต่เด็กแล้ว มีแรงจูงใจเท่านี้ ไม่มีสาเหตุอื่นอีก เจ้าหน้าที่มหาวิทยาลัยตงไห่ว่า เจิ้ง เจี๋ย ลงข้อความในเฟซบุ๊กตนเองเมื่อเดือนเมษายน 2557 ว่า "ปีนี้จะทำเรื่องใหญ่" มหาวิทยาลัยจึงส่งอาจารย์แนะแนวไปหาเขา อาจารย์กลับมารายงานว่า นักศึกษาปรกติดี มหาวิทยาลัยจึงพักเรื่องไว้เท่านั้น เจิ้ง เจี๋ย กล่าวอีกว่า เดิมตั้งใจจะก่อการตอนสำเร็จการศึกษา แต่มาตกลงปลงใจเอาในสัปดาห์ก่อนว่า จะไม่รอให้เรียนจบแล้ว เพราะเหนื่อยหน่ายกับชีวิต เมื่อคิดได้ก็ไปซื้อมีดทั้งสองเล่มที่ร้านชำในกรุงไทเป เล่มหนึ่งยาวสามสิบเซนติเมตร อีกเล่มยาวสิบเซนติเมตร แล้วเลือกลงมือวันที่ 21 พฤษภาคม 2557 เพราะวันนั้นไม่มีเรียน เจ้าหน้าที่ตำรวจว่า ไม่พบประวัติการใช้ยาเสพติดหรือจิตผิดปรกติของเจิ้ง เจี๋ย และจะตั้งข้อหาฆ่าคนให้แก่เขาปฏิกิริยา ปฏิกิริยา. ทันทีที่เหตุสงบ เห่า หลงปิน (郝龍斌; Hau Lung-bin) นายกเทศมนตรีไทเป สั่งให้เพิ่มกำลังตำรวจบนรถไฟใต้ดิน และจะขอให้สำนักงานตำรวจแห่งชาติสนับสนุนกำลังพลด้วย</doc>
