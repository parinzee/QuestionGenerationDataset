<doc id="823092" url="https://th.wikipedia.org/wiki?curid=823092" title="คาร์ล วิลเฮล์ม แฟร์ดีนันด์ ดยุกแห่งเบราน์ชไวค์-โวลเฟนบึทเทิล">คาร์ล วิลเฮล์ม แฟร์ดีนันด์ ดยุกแห่งเบราน์ชไวค์-โวลเฟนบึทเทิล คาร์ล วิลเฮล์ม แฟร์ดีนันด์ () เป็นผู้ปกครองของเบราน์ชไวค์-โวลเฟนบึทเทิล และยังเป็นรัฐบุรุษและผู้นำทหาร ในเอกสารส่วนมากของอังกฤษ มักจะกล่าวถึงพระองค์โดยเรียกย่อๆว่า ดยุกแห่งเบราน์ชไวค์ พระองค์ขึ้นสืบบัลลังก์ต่อจากพระบิดาในราชรัฐเบราน์ชไวค์-โวลเฟนบึทเทิล ซึ่งมีสถานะเป็นแคว้นหนึ่งของจักรวรรดิโรมันอันศักดิ์สิทธิ์ พระองค์ยังได้รับการกล่าวถึงในแง่ของเป็นผู้เชี่ยวชาญการยุทธ์ในศตวรรษที่ 18 โดยระหว่าง ค.ศ. 1756-63 ทรงเข้ามีส่วนร่วมในสงครามเจ็ดปี ร่วมกองกำลังผสมระหว่างบรรดาแคว้นเยอรมันเหนือภายใต้บัญชาของเจ้าชายวิลเลียม ดยุกแห่งคัมบาลันด์ เพื่อพิทักษ์รัฐฮาโนเวอร์ (พันธมิตรของอังกฤษ) จากการรุกรานของฝรั่งเศส แม้จะไม่สามารถปกป้องฮาโนเวอร์ไว้ได้ แต่ก็ยังทรงรับราชการทหารต่อและได้ขึ้นเป็นผู้บัญชาการกองทัพเหนือแทนดยุกแห่งคัมบาลันด์ ต่อมาในปี 1773 ทรงได้รับแต่งตั้งเป็นนายพลแห่งกองทัพปรัสเซีย และต่อมาในปี 1787 ได้รับแต่งตั้งเป็นจอมพล และจัดทัพ 20,000 นายไปรุกรานเนเธอร์แลนด์ การรุกรานเนเธอร์แลนด์ของพระองค์เป็นไปอย่างรวดเร็วและไร้การนองเลือด ในวันที่ 14 ตุลาคม 1806 ระหว่างสงครามประสานมิตรครั้งที่สี่ พระองค์บัญชาทัพเข้าเผชิญหน้ากับทัพฝรั่งเศสที่นำโดยหลุยส์-นีกอลา ดาวู และได้รับความพ่ายแพ้ พระองค์สูญเสียดวงตาทั้งของข้างจากการต้องกระสุนปืนในศึกครั้งนี้และได้รับบาดเจ็บหนัก และสิ้นพระชนม์ในวันที่ 10 พฤศจิกายน 1806 นอกจากนี้พระองค์ยังมีความใกล้ชิดกับราชวงศ์อังกฤษ โดยเสกสมรสกับเจ้าหญิงออกัสตาแห่งบริเตนใหญ่ ซึ่งเป็นพระขนิษฐาในพระเจ้าจอร์จที่ 3 แห่งสหราชอาณาจักร นอกจากนี้ หนึ่งในพระธิดาของพระองค์ยังเสกสมรสเข้าสู่ราชวงศ์อังกฤษได้ขึ้นเป็นสมเด็จพระราชินีแห่งสหราชอาณาจักร ทำให้ทรงมีศักดิ์เป็นพระอัยกา(ตา)ของเจ้าหญิงชาร์ลอตต์แห่งเวลส์</doc>
