<doc id="834278" url="https://th.wikipedia.org/wiki?curid=834278" title="แคลิโก (บริษัท)">แคลิโก (บริษัท) แคลิโก () เป็นบริษัทวิจัยและพัฒนาด้านเทคโนโลยีชีวภาพ ก่อตั้งในปี ค.ศ. 2013 โดยบริษัทกูเกิลและอาร์เธอร์ ดี. เลวินสัน โดยมีวัตถุประสงค์เพื่อศึกษาโรคที่เกี่ยวข้องกับความชรา แลร์รี เพจ หนึ่งในผู้ก่อตั้งกูเกิลกล่าวว่าแคลิโก "สนใจด้านสุขภาพ ความเป็นอยู่ที่ดีและการมีชีวิตที่ยืนยาว" ชื่อบริษัทมาจากคำย่อของ California Life Company ในเดือนกันยายน ค.ศ. 2014 แคลิโกร่วมกับบริษัทยาแอบบ์วีเพื่อการศึกษาโรคที่เกี่ยวกับความชรา เช่น ความเสื่อมของเซลล์ประสาทและมะเร็ง ในเดือนเดียวกัน แคลิโกร่วมกับศูนย์การแพทย์เซาท์เวสเทิร์น มหาวิทยาลัยเท็กซัสและบริษัท 2M เพื่อพัฒนายารักษาความผิดปกติของเซลล์ประสาท ในปี ค.ศ. 2015 แคลิโกร่วมกับสถาบันบรอด, สถาบันบักเพื่อการวิจัยด้านอายุและสถาบันแคลิฟอร์เนียเพื่อชีววิทยาศาสตร์เชิงปริมาณ แคลิโกเป็นเจ้าของสิทธิบัตรยาทดลองเพิ่มการทำงานของเอนไซม์นิโคทินาไมด์ฟอสฟอไรโบซิลทรานสเฟอเรส ซึ่งมีประโยชน์ในการรักษาโรคความเสื่อมของเซลล์ประสาท หลังการปรับโครงสร้างองค์กรของกูเกิลด้วยการก่อตั้งบริษัทแอลฟาเบตเป็นบริษัทแม่ แคลิโกได้ย้ายไปเป็นบริษัทในเครือแอลฟาเบตในปี ค.ศ. 2015</doc>
