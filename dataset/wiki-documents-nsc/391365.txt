<doc id="391365" url="https://th.wikipedia.org/wiki?curid=391365" title="โยะชิฮิโกะ โนะดะ">โยะชิฮิโกะ โนะดะ โยะชิฮิโกะ โนะดะ () (20 พฤษภาคม พ.ศ. 2500 — ) นายกรัฐมนตรีคนที่ 54 ของประเทศญี่ปุ่น สมาชิกพรรคประชาธิปไตยญี่ปุ่น และสมาชิกสภาผู้แทนราษฎรในสภาไดเอ็ต (สภานิติบัญญัติแห่งชาติ) เขาได้รับการเสนอชื่อชิงตำแหน่งนายกรัฐมนตรีแทนนะโอะโตะ คัง หลังได้รับเสียงสนับสนุนในพรรคเหนือกว่าบันริ ไคเอดะ และได้รับการโปรดเกล้าฯ แต่งตั้งอย่างเป็นทางการโดยองค์จักรพรรดิเมื่อวันที่ 2 กันยายน พ.ศ. 2554 หลังการลาออกจากตำแหน่งของคังในเดือนสิงหาคม พ.ศ. 2554 โนดะเป็นผู้สมัครในการเลือกตั้งหัวหน้าพรรคที่จะมาเป็นนายกรัฐมนตรีคนถัดไป เขาได้เสียงสนับสนุนเหนือกว่าบันริ ไคเอดะ และรับช่วงการแก้ปัญหาความท้าทายการฟื้นฟูบูรณะประเทศหลังแผ่นดินไหวและคลื่นสึนามิในโทโฮะกุ พ.ศ. 2554 ในการกล่าวสุนทรพจน์แรกหลังดำรงตำแหน่งนายกรัฐมนตรีเมื่อวันที่ 2 กันยายน โนะดะยืนยันว่ารัฐบาลของเขาจะยกเลิกพลังงานนิวเคลียร์ต่อไป โดยไม่สร้างโรงไฟฟ้าพลังนิวเคลียร์เพิ่มหรือขยายการใช้งานโรงไฟฟ้าที่ล้าสมัยไปแล้ว อย่างไรก็ตาม โรงไฟฟ้าซึ่งปัจจุบันยังไม่ดำเนินการหลังเกิดอุบัติเหตุนิวเคลียร์ฟุกุชิมะไดอิชิจะเปิดอีกครั้งเพื่อตอบสนองความต้องการพลังงานเร่งด่วนของญี่ปุ่น โนะดะสมรสแล้ว และมีบุตรธิดารวมสองคน เขาเป็นแฟนกีฬาป้องกันตัวและมวยปล้ำอาชีพ เขายังได้สายดำในกีฬายูโด</doc>
