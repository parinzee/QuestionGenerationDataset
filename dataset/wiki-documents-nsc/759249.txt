<doc id="759249" url="https://th.wikipedia.org/wiki?curid=759249" title="โจว จื่อ-อฺวี๋">โจว จื่อ-อฺวี๋ โจว จื่อ-อฺวี๋ (; ; เกิด 14 มิถุนายน 1999) ชื่อในการแสดงว่า จื่อ-อฺวี๋ (Tzuyu) เป็นนักร้องเคป็อปชาวไต้หวัน ทั้งเป็นสมาชิกทไวซ์ (Twice) กลุ่มดนตรีหญิงซึ่งบริษัทเจวายพีเอนเตอร์เทนเมนต์ (JYP Entertainment) จัดตั้งขึ้นในเกาหลีใต้เมื่อปี 2015 ผ่านรายการรีแอลลิตีโชว์ชื่อ ซิกซ์ทีน (Sixteen) เดือนมกราคม 2016 มีการเผยแพร่ภาพจื่อ-อฺวี๋ ถือธงชาติไต้หวัน ทางอินเทอร์เน็ต พร้อมกล่าวหาว่า จื่อ-อฺวี๋ สนับสนุนให้ไต้หวันแยกตัวเป็นเอกราชจากจีน เป็นเหตุให้ชาวจีนเดือดดาล ครั้นวันที่ 15 มกราคม 2016 เจวายพีเอนเตอร์เทนเมนต์ให้จื่อ-อฺวี๋ ออกวีดิทัศน์ขอขมา เชื่อกันว่า ข้อกล่าวหาจื่อ-อฺวี๋ นั้นเป็นไปเพื่อให้มีผลต่อความคิดของสาธารณชนในการเลือกตั้งประธานาธิบดีอันจะมีขึ้นในวันถัดมา ผู้มีสิทธิเลือกตั้งบางคนระบุว่า เดิมสนับสนุนพรรคประชาธิปไตยก้าวหน้า (民主進步黨) ซึ่งชูนโยบายหนุนเอกราชไต้หวัน ก็ต้องทบทวนความคิดใหม่หลังเกิดเหตุการณ์ของจื่อ-อฺวี๋ อย่างไรก็ดี ครั้นมีการเลือกตั้งแล้ว ปรากฏว่า พรรคประชาธิปไตยก้าวหน้ายังคงได้คะแนนเสียงท่วมท้น ส่งผลให้ผู้สมัครจากพรรคได้เป็นประธานาธิบดีหญิงคนแรกในประวัติศาสตร์ประวัติ ประวัติ. จื่อ-อฺวี๋ กำเนิดเมื่อวันที่ 14 มิถุนายน 1999 ณ นครไถหนัน ประเทศไต้หวัน ครั้นปี 2012 แมวมองในวงการบันเทิงพบจื่อ-อฺวี๋ ที่ "การประชุมเชิงปฏิบัติการทางศิลปะการแสดงของมิวซ์" (MUSE Performing Arts Workshop) ในไถหนัน จึงนำพาจื่อ-อฺวี๋ ไปยังเกาหลีใต้ในปีนั้นเพื่อฝึกฝนให้เป็นดารา เมื่อได้ฝึกฝนมากว่าสองปี จื่อ-อฺวี๋ จึงปรากฏตนเป็นครั้งแรกในรายการโทรทัศน์ชื่อ ซิกซ์ทีน เมื่อปี 2015 และได้รับเลือกเป็นหนึ่งในหญิงสาวเก้าคนที่ประกอบกันเป็นกลุ่มดนตรีกลุ่มใหม่ชื่อ "ทไวซ์" เพื่อเปิดตัวในเดือนตุลาคม 2015 ในปี 2015 นั้นเอง ทีซีแคนด์เลอร์ (TC Candler) ยังจัดให้จื่อ-อฺวี๋ เป็นหนึ่งในร้อยบุคคลผู้มีโฉมหน้างดงามที่สุดด้วยกรณีธงชาติเหตุการณ์ กรณีธงชาติ. เหตุการณ์. ในเดือนพฤศจิกายน 2015 จื่อ-อฺวี๋ กับเพื่อนร่วมวงทไวซ์ ออกรายการชื่อ มายลิตเติลเทเลวิชัน (My Little Television) ในเกาหลีใต้ ในรายการนั้น จื่อ-อฺวี๋ แนะนำตนว่า มาจากไต้หวัน พร้อมถือธงชาติไต้หวันและธงชาติเกาหลีใต้ อนึ่ง ยังปรากฏธงชาติญี่ปุ่นเพื่อบ่งบอกประเทศที่มาของสมาชิกคนอื่น ๆ ด้วย หฺวาง อัน (黄安) นักร้องชาวไต้หวันซึ่งทำงานอยู่ในจีน นำรูปจื่อ-อฺวี๋ ถือธงดังกล่าวลงเผยแพร่ในบัญชีซินล่างเวย์ปั๋วของตัว แล้วกล่าวหาว่า จื่อ-อฺวี๋ สนับสนุนให้ไต้หวันแยกตนเป็นเอกราชจากจีน ก่อนหน้านี้ หฺวาง อัน เคยกล่าวหาบุคคลอื่น ๆ ในทำนองเดียวกันมาแล้ว เช่น หวัง สี่ (王喜) นักร้องชาวฮ่องกงซึ่งถูกหาว่า เขียนเฟซบุ๊กปรามาสจีน จนต้องออกโทรทัศน์ขออภัย ข้อกล่าวของหฺวาง อัน ทำให้สื่อมวลชนและผู้ใช้อินเทอร์เน็ตชาวจีนตอบโต้จื่อ-อฺวี๋ อย่างรุนแรงว่า หากินกับแผ่นดินใหญ่แล้วกลับหักหลังหนุนแผ่นดินแม่ให้แยกตัว ในไม่ช้า สถานีโทรทัศน์จีนก็ถอดรายการเกี่ยวกับกลุ่มทไวซ์ออกทั้งสิ้น และหัวเว่ย (华为) บริษัทโทรศัพท์เคลื่อนที่ในจีน ก็ปลดสินค้าที่จื่อ-อฺวี๋ อนุมัติให้จำหน่ายในนามของเธอ เจวายพีเอนเตอร์เทนเมนต์จึงจำต้องระงับกิจกรรมทั้งหมดของจื่อ-อฺวี๋ ในแผ่นดินใหญ่ ครั้นวันที่ 15 มกราคม 2016 พัก จิน-ย็อง (박진영) ประธานเจวายพีเอนเตอร์เทนเมนต์ เขียนขออภัยสื่อมวลชนจีนในบัญชีเวย์ปั๋วของตัว แล้วให้จื่อ-อฺวี๋ อ่านแถลงการณ์ขอขมาลงวีดิทัศน์เผยแพร่ ความตอนหนึ่งว่าปฏิกิริยา ปฏิกิริยา. วีดิทัศน์ดังกล่าวทำให้เธอได้รับเสียงปลอบประโลมจากทั่วโลก แต่ก็ทำให้ชาวไต้หวันส่วนใหญ่เสียขวัญ ทั้งโกรธเกรี้ยวที่หญิงสาววัยสิบหกปีถูกปฏิบัติเช่นนี้ ในช่วงนั้นเอง จะมีการเลือกตั้งประธานาธิบดี ผู้สมัครชิงตำแหน่งประธานาธิบดีทั้งสามคนล้วนแถลงให้กำลังใจจื่อ-อฺวี๋ ไช่ อิงเหวิน (蔡英文) จากพรรคประชาธิปไตยก้าวหน้า ระบุว่า "พลเมืองชาวสาธารณรัฐจีนไม่สมควรเอาโทษเธอที่โบกธงชาติสนับสนุนบ้านเกิดเมืองนอนของเธอ เธอถูกบีบให้กล่าววาจาอันเห็นได้ชัดว่า ขัดต่อความประสงค์ที่แท้จริงของเธอ ฉะนั้น นี่ย่อมเป็นเรื่องร้ายแรง ย่ำยีจิตใจชาวไต้หวันทั้งมวล" ส่วนจู ลี่หลุน (朱立倫) จากพรรคชาตินิยม (國民黨) กล่าวว่า รับไม่ได้ที่คนจีนเอาความเกลียดชังไปลงยังเด็กหญิงวัยสิบหกปี เขายังว่า ได้ชมวีดิทัศน์ที่เธอขอขมาแล้ว ยิ่งรับไม่ได้กับการกระทำของหฺวาง อัน และเจวายพีเอนเตอร์เทนเมนต์ ขณะที่หม่า อิงจิ่ว (馬英九) ผู้ซึ่งกำลังพ้นจากตำแหน่งประธานาธิบดี ว่า "ไม่ได้ทำอะไรผิด กลับถูกบีบให้ขอโทษเช่นนี้ ผมอยากบอกหนูโจวว่า หนูไม่จำเป็นต้องขอโทษใครเลย พวกเราสนับสนุนหนูเสมอ"ผลต่อการเลือกตั้ง ผลต่อการเลือกตั้ง. เหตุการณ์นี้เป็นที่สนใจของคนทั้งโลก และเชื่อกันว่า อาจมีผลต่อการเลือกตั้งประธานาธิบดี มีการสำรวจพบว่า หลังจากเหตุการณ์นี้แล้ว บางคนที่เคยสนับสนุนไช่ อิงเหวิน ซึ่งหนุนเอกราชไต้หวันนั้น ระบุว่า ต้องทบทวนความคิดของตัวอีกครั้ง ถึงอย่างนั้น เมื่อมีการเลือกตั้งในวันที่ 16 มกราคม 2016 ก็ปรากฏว่า ไช่ อิงเหวิน ยังคงได้รับคะแนนเสียงถล่มทลาย และได้เป็นประธานาธิบดีหญิงคนแรกของประเทศ ไม่ช้าหลังรู้ผลเลือกตั้ง สภากิจการแผ่นดินใหญ่ (大陸委員會) หน่วยงานไต้หวันซึ่งรับผิดชอบนโยบายที่ไต้หวันมีต่อจีน จึงออกโรงปกป้องจื่อ-อฺวี๋ และแถลงต่อสำนักกิจการไต้หวัน (台灣事務辦公室) หน่วยงานจีนที่ดูแลนโยบายซึ่งจีนมีต่อไต้หวัน ขอให้สนใจเหตุการณ์ทำนองนี้ให้มากยิ่งขึ้น และให้ป้องปรามภาคเอกชนในบ้านเมืองของตัวเสียบ้าง เพราะพฤติการณ์เช่นนี้ย่อมกระทบกระเทือนทั้งต่อจิตใจชาวไต้หวัน และต่อความสัมพันธ์ระหว่างจีนกับไต้หวัน นอกจากนี้ สภาฯ ยังประณามหฺวาง อัน ว่า พฤติกรรมของเขาส่งผลร้ายแรงต่อความสัมพันธ์ของจีนกับไต้หวัน ในที่สุด สภาฯ วิงวอนให้ประชาชนทั้งสองฝ่ายอย่าได้คลายความรักใคร่สมัครสมานกันผลต่อหฺวาง อัน ผลต่อหฺวาง อัน. คำขอขมาของจื่อ-อฺวี๋ ทำให้เกิดการต่อต้านหฺวาง อัน ขึ้นในไต้หวัน สื่อมวลชนไต้หวันยกเลิกรายการที่หฺวาง อัน จะมาปรากฏตัว และลบรายการคาราโอเกะเพลงของหฺวาง อัน ทิ้ง ประชาชนไต้หวันกว่าหนึ่งหมื่นคนกำหนดจะเดินขบวนประท้วงในวันที่ 24 มกราคม 2016 แต่เลิกล้มไปเพราะไม่ประสงค์จะให้เกิดผลกระทบต่อจื่อ-อฺวี๋ หวัง เข่อฟู่ (王可富) นักกฎหมายสิทธิมนุษยชนชาวไต้หวัน ฟ้องหฺวาง อัน กับเจวายพีเอนเตอร์เทนเมนต์ เป็นจำเลยที่ฝ่าฝืนประมวลกฎหมายอาญาโดยบังคับจิตใจจื่อ-อฺวี๋ และริดรอนสิทธิในการกำหนดตนเองของจื่อ-อฺวี๋ หฺวาง อัน ประกาศลงบัญชีเวย์ปั๋วของตัวว่า จะแถลงข่าว ณ วันที่ 3 กุมภาพันธ์ 2016 ในไต้หวัน เพื่อชี้แจงข้อมูลฝ่ายตนบ้าง โดยระบุว่า ตนมิได้ทำอะไรผิด หากแต่เป็นผู้ได้รับผลกระทบจากเหตุการณ์นี้มากกว่า ไม่นานหลังจากนั้น หฺวาง อัน ลบเนื้อหาในบัญชีเวย์ปั๋วของตัวทิ้งทั้งสิ้น คิดเป็นข้อความและรูปภาพราว 4,900 ชุดผลต่อเจวายพีเอนเตอร์เทนเมนต์ ผลต่อเจวายพีเอนเตอร์เทนเมนต์. วันที่ 18 มกราคม 2016 ไม่กี่วันหลังจื่อ-อฺวี๋ ขอขมา หุ้นของเจวายพีเอนเตอร์เทนเมนต์ในตลาดหุ้นคอสแด็ก (KOSDAQ) ร่วงอย่างหนัก จาก 6,300 วอนลงไปที่ 4,000 วอน และปิดตัวที่ 4,300 วอน นอกจากคดีที่หวัง เข่อฟู่ ฟ้องในไต้หวันข้างต้นแล้ว ศูนย์เกาหลีหลากวัฒนธรรม (Center for Multicultural Korea) ยังตั้งข้อสงสัยต่อจริยธรรมของเจวายพีเอนเตอร์เทนเมนต์ ทั้งจะสอบสวนว่า จื่อ-อฺวี๋ ขอขมาโดยเต็มใจหรือไม่ ถ้าพบว่า จื่อ-อฺวี๋ ถูกบีบให้แถลงขอขมา ก็จะฟ้องเจวายพีเอนเตอร์เทนเมนต์ กับประธาน คือ พัก จิน-ย็อง ฐานเลือกปฏิบัติเพราะเหตุแห่งเชื้อชาติ และฐานละเมิดสิทธิมนุษยชน ในช่วงเวลาเดียวกัน นักเลงคอมพิวเตอร์นิรนามหลายรายรุกเข้าไปในเว็บไซต์ของเจวายพีเอนเตอร์เทนเมนต์และก่อกวนระบบด้วยวิธีโจมตีโดยปฏิเสธการให้บริการ เจวายพีเอนเตอร์เทนเมนต์กล่าวว่า แม้ไม่อาจระบุตัวผู้บุกรุก แต่ก็เชื่อว่า เกี่ยวพันกับกรณีของจื่อ-อฺวี๋ เจวายพีเอนเตอร์เทนเมนต์ยังกล่าวว่า เตรียมกำหนดวิธีการใหม่ในการดำเนินกิจกรรมต่างแดน เพื่อมิให้เกิดความขัดแย้งแก่ลูกจ้างของตนอีก วิธีการเหล่านี้รวมถึงการฝึกอบรมเกี่ยวกับความอ่อนไหวทางวัฒนธรรม ซึ่งจะรวมประเด็นความขัดแย้งทางการเมืองระหว่างประเทศเอาไว้ด้วย</doc>
