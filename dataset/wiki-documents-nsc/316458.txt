<doc id="316458" url="https://th.wikipedia.org/wiki?curid=316458" title="ภาษามาลายาลัมของชาวยิว">ภาษามาลายาลัมของชาวยิว ภาษามาลายาลัมของชาวยิว (Judeo-Malayalam) เป็นภาษาท้องถิ่นของชาวยิวโคชินหรือชาวยิวมาลาบาร์จากรัฐเกรละ ภาคใต้ของอินเดีย มีผู้พูด 8,000 คนในอิสราเอลและประมาณ 100 คนในอินเดีย ภาษามาลายาลัมของชาวยิวเป็นภาษาของชาวยิวภาษาเดียวที่อยู่ในตระกูลภาษาดราวิเดียน อีกภาษาหนึ่งที่เคยมีชาวยิวพูดคือภาษาเตลูกูแต่มีเป็นจำนวนน้อยและเป็นชาวยิวกลุ่มใหม่ที่พบในรัฐอานธรประเทศ เนื่องจากภาษานี้ไม่มีความแตกต่างทางไวยากรณ์และการเรียงประโยคเมื่อเทียบกับภาษามาลายาลัมที่เป็นภาษาแม่ นักภาษาศาสตร์บางส่วนจึงจัดให้เป็นสำเนียง ไม่ใช่ภาษาเอกเทศ จุดที่แตกต่างจากภาษาของชาวยิวอื่นๆคือ ภาษามาลายาลัมของชาวยิวไม่เคยเขียนด้วยอักษรฮีบรูแม้จะมีคำยืมจากภาษาฮีบรูเป็นจำนวนมาก ภาษานี้เขียนด้วยอักษรมาลายาลัม รากศัพท์และการออกเสียงของภาษานี้เป็นลักษณะที่พบในภาษามาลายาลัมก่อนจะแยกออกมาจากภาษาทมิฬอย่างสมบูรณ์ นอกจากจะได้รับอิทธิพลจากภาษามาลายาลัม ภาษาทมิฬ และภาษาฮีบรูแล้ว ภาษานี้ยังได้รับอิทธิพลจากภาษาของชาวยิวอื่นๆที่อพยพตามมาภายหลัง เช่น ภาษาลาดิโน และได้รับอิทธิพลจากภาษาสันสกฤตซึ่งเป็นผลมาจากการอยู่ร่วมกับวัฒนธรรมฮินดู</doc>
