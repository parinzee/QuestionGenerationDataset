<doc id="305416" url="https://th.wikipedia.org/wiki?curid=305416" title="เด็ก ๆ ของพระเจ้าและรองเท้าที่หายไป">เด็ก ๆ ของพระเจ้าและรองเท้าที่หายไป เด็ก ๆ ของพระเจ้าและรองเท้าที่หายไป (, เปอร์เซีย: بچه‌های آسمان) เป็นภาพยนตร์สัญชาติอิหร่าน ฉายภายในประเทศอิหร่านเมื่อปี ค.ศ. 1997 เขียนบทภาพยนตร์และกำกับการแสดงโดย มาจิด มาจิดีเนื้อเรื่อง เนื้อเรื่อง. อาลี เด็กน้อยจากครอบครัวที่ยากจนในกรุงเตหะราน ได้ทำรองเท้าที่เพิ่งซ่อมมาของ ซาร่าห์ น้องสาว หายในระหว่างที่เดินทางกลับจากโรงเรียนมาบ้าน โดยอาลีเมื่อกลับมาถึงบ้านรู้สึกเจ็บเท้า ก็จะแช่เท้าไว้กับบ่อปลาทองหน้าบ้านให้ปลาทองมาตอดเท้า อาลีเชื่อพ่อกับแม่ไม่มีเงินพอที่จะซื้อรองเท้าคู่ใหม่ให้แน่ จึงตกลงกับซาร่าห์จะเก็บเรื่องนี้ไว้เป็นความลับไม่ให้พ่อแม่รู้ ต่อมา อาลีกับซาร่าห์ได้วางแผนขึ้นมา โดยให้ซาร่าห์สวมรองเท้าไปโรงเรียนในตอนเช้า แล้วอาลีจะนำรองเท้านั้นมาใส่กลับบ้านในตอนบ่าย แต่แล้วซาร่าห์ก็ได้พบว่า รองเท้าคู่ที่หายไปนั้นบัดนี้ตกไปอยู่กับเด็กผู้หญิงอีกคนหนึ่งในโรงเรียนเดียวกัน ซาร่าห์กับอาลีได้สะกดรอยตามเด็กคนนั้นไปจนถึงบ้าน ก็พบว่าพ่อของเด็กหญิงคนนั้นตาบอด และมีอาชีพเร่ขายของเล็ก ๆ น้อย ๆ ประทังชีวิต และชีวิตครอบครัวก็ดูเหมือนจะลำบากกว่ามาก ในที่สุดซาร่าห์และอาลีก็ล้มเลิกความคิดที่ทวงคืนรองเท้าคู่นั้นมา ไม่กี่วันต่อมา อาลีอ่านเจอประกาศรับสมัครแข่งขันวิ่งมาราธอนสำหรับนักเรียนชาย ซึ่งรางวัลที่ 3 จะเป็นรองเท้าผ้าใบคู่ใหม่เอี่ยม แม้จะต้องเจอกับอุปสรรคอยู่บ้าง แต่อาลีก็ตั้งใจอย่างยิ่งที่จะคว้ารางวัลที่ 3 นี้มาให้ได้ โดยไม่สนรางวัลที่ 1 หรือรางวัลที่ 2 เลยความสำเร็จ ความสำเร็จ. Children of Heaven เป็นภาพยนตร์จากประเทศอิหร่านอีกเรื่องหนึ่ง ที่มีเนื้อหาเกี่ยวกับชีวิตของเด็ก ๆ ท่ามกลางเมืองใหญ่ในประเทศ เช่นเดียวกับ The White Balloon (ค.ศ. 1995) ที่ประสบความสำเร็จอย่างมากก่อนหน้านั้น ของจาฟาร์ ปานาฮี และ The Mirror (ค.ศ. 1997) ของจาฟาร์ ปานาฮี อีกเช่นกัน ภาพยนตร์เรื่องนี้ด้รับการเสนอเข้าชิงรางวัลออสการ์ สาขาภาพยนตร์ต่างประเทศยอดเยี่ยม ประจำปี ค.ศ. 1999 แต่ไม่ได้รับรางวัล (ซึ่งภาพยนตร์เรื่องที่ได้รับรางวัลนี้คือ Life Is Beautiful ของโรแบร์โต เบนิญี่) ในประเทศไทย ภาพยนตร์เรื่องนี้เข้าฉายเฉพาะที่ลิโด้เพียงแห่งเดียวเท่านั้น เมื่อวันที่ 1 กุมภาพันธ์ พ.ศ. 2543 โดยฉายเป็นภาษาเปอร์เซีย บรรยายไทย สำหรับในเว็บไซต์IMDb ได้ให้คะแนนภาพยนตร์เรื่องนี้ไว้ 8.0 ดาว จากทั้งหมด 10 ดาว</doc>
