<doc id="702732" url="https://th.wikipedia.org/wiki?curid=702732" title="ยะมะโมะโตะ ยะเอะโกะ">ยะมะโมะโตะ ยะเอะโกะ ยะมะโมะโตะ ยะเอะโกะ (, 1 ธันวาคม ค.ศ. 1845 - 14 มิถุนายน ค.ศ. 1932) หรือ นิอิจิมะ ยะเอะ () เป็นสตรีที่มีช่วงชีวิตอยู่ในปลายยุคเอะโดะ หรือ บะกุมะสึ จนถึงยุคเมจิ ยะมะโมะโตะ ยะเอะโกะ เกิดเมื่อค.ศ. 1845 ที่แคว้นไอซุ จังหวัดฟุกุชิมะ ประเทศญี่ปุ่นในปัจจุบัน เป็นธิดาของซะมุไรยะมะโมะโตะ คมปะชิ () ผู้มีอาชีพเป็นครูสอนการยิงปืนอยู่ในแคว้นไอซุ ตระกูลยะมะโมะโตะนี้อ้างการสืบเชื้อสายจากยะมะโมะโตะ คันซุเกะ () ทหารเอกคนสนิทของทะเกะดะ ชิงเง็น นางยะเอะโกะมีพี่ชายคือ ยะมะโมะโตะ คะกุมะ () ในช่วงวัยเยาว์นางยะเอะมีความสนใจในการใช้อาวุธปืนซึ่งผิดแปลกไปจากสตรีในยุคสมัยเดียวกัน ต่อมาคะกุมะผู้เป็นพี่ชายเดินทางไปศึกษาวิทยาการตะวันตกที่เมืองเอะโดะ ได้แนะนำให้นางยะเอะรู้จักกับคะวะซะกิ โชโนะซุเกะ () ซึ่งนางยะเอะได้สมรสกับนายโชโนะซุเกะเมื่อค.ศ. 1865 ในช่วงสงครามโบะชิง (Boshin War) หลังจากที่เข้ายึดนครเอะโดะได้แล้ว ทัพฝ่ายพระจักรพรรดิได้รุกคืบขึ้นมาทางเหนือ เข้าโจมตีเมืองไอซุอันเป็นฐานที่มั่นสำคัญของฝ่ายสนับสนุนโชกุน เกิดเป็นยุทธการไอซุ (Battle of Aizu) ขึ้นในค.ศ. 1868 นางยะเอะได้ตัดสินใจปลงผมแต่งตัวเป็นชายถือปืนเข้าร่วมรบในการปกป้องปราสาทไอซุวะกะมะซึ (Aizuwakamatsu Castle) ในยุทธการครั้งนี้เมืองไอซุถูกทัพฝ่ายพระจักรพรรดิเข้ายึดครองในที่สุด คมปะชิบิดาของนางยะเอะเสียชีวิตในที่รบ และนายโชโนะซุเกะผู้เป็นสามีถูกจับเป็นเชลยศึก หลังจากสงครามแล้วนางยะเอะได้เดินทางไปยังเมืองเกียวโต เพื่อเยี่ยมและดูแลพี่ชายนายคะกุมะซึ่งถูกกุมตัวในฐานะเชลยศึกอยู่ นางยะเอะได้พบกับนายโจเซฟ ฮาร์ดี นีซีมา (Joseph Hardy Neesima) หรือ นิอิจิมะ โจ () มิชชันนารีชาวญี่ปุ่น นางยะเอะเข้ารีตคริสต์ศาสนาและสมรสใหม่กับนายนิอิจิมะเมื่อค.ศ. 1876 นางยะเอะได้ร่วมกับนายนิอิจิมะผู้เป็นสามีในการก่อตั้งมหาวิทยาลัยโดชิชะ (Dōshisha University) นายนิอิจิมะผู้เป็นสามีคนที่สองเสียชีวิตลงเมื่อค.ศ. 1890 หลังจากนั้นนางยะเอะได้ผันตนเองมาสู้ด้านการพยาบาลและเข้าทำงานในสภากาชาดญี่ปุ่น (Japanese Red Cross) ในช่วงสงครามจีน-ญี่ปุ่นครั้งที่หนึ่ง (First Sino-Japanese War) นางยะเอะได้เข้าทำงานที่เมืองฮิโระชิมะในฐานะนางพยาบาลช่วยเหลือทหารญี่ปุ่นที่ได้รับบาดเจ็บในสงคราม ด้วยคุณงามความชอบทำให้นางยะเอะได้รับพระราชทานเครื่องราชอิสริยาภรณ์รัตนมงกุฎ (Order of the Precious Crown) จากสมเด็จพระจักรพรรดิเมจิเมื่อค.ศ. 1896 ในค.ศ. 1904 นางยะเอะได้เข้าช่วยเหลือทหารบาดเจ็บอีกครั้งในสงครามรัสเซีย-ญี่ปุ่น นางยะเอะถึงแก่กรรมในปีค.ศ. 1932 ด้วยอายุ 86 ปี ที่เมืองเกียวโต ประเทศญี่ปุ่น</doc>
