<doc id="881011" url="https://th.wikipedia.org/wiki?curid=881011" title="ราตรีประดับดาว (เพลงพระราชนิพนธ์)">ราตรีประดับดาว (เพลงพระราชนิพนธ์) เพลงราตรีประดับดาว เป็นบทเพลงพระราชนิพนธ์เพลงแรกในพระบาทสมเด็จพระปกเกล้าเจ้าอยู่หัว พระมหากษัตริย์ที่ ๗ แห่งราชวงศ์จักรี กล่าวกันว่าพระบาทสมเด็จพระปกเกล้าเจ้าอยู่หัว ทรงโปรดดนตรีไทยเป็นอย่างยิ่ง และทรงมีพระปรีชาสามารถในการบรรเลงเครื่องดนตรีไทย โดยเฉพาะการทรงซอ ทรงศึกษาดนตรีไทยจากหลวงไพเราะเสียงซอ (อุ่น ดูรยชีวิน) และหลวงประดิษฐ์ไพเราะ (ศร ศิลปบรรเลง) ซึ่งเป็นครูดนตรีไทยที่มีชื่อเสียงในสมัยนั้น  โดยทรงพระราชนิพนธ์เนื้อเพลงขึ้นและทรงประดิษฐ์ทำนองขยายขึ้นเป็นอัตราสามชั้น และตัดแต่งลงเป็นชั้นเดียวจนครบเป็นเพลงเถา กับทรงพระราชนิพนธ์บทร้องขึ้นสำหรับร้องเป็นประจำโดยเฉพาะว่า (สามชั้น) วันนี้แสนสุดยินดี พระจันทร์วันเพ็ญ  ขอเชิญสายใจเจ้า ไปเที่ยวเล่น(๒)  ลมพัดเย็นเย็น หอมกลิ่นมาลี  หอมดอกราตรี แม้ไม่สดสีแต่หอมดีน่าดม  เหมือนงามน้ำใจ แม้ไม่ขำคม  กิริยาน่าชม สมใจจริงเอย  ชมแต่ดวงเดือน ที่ไหนจะเหมือนได้ชมหน้าน้อง  พี่อยู่แดเดียวเปลี่ยวใจหม่นหมอง  เจ้าอย่าขุ่นข้องจงได้เมตตา  หอมดอกชำมะนาด สีไม่ฉูดฉาดแต่หอมยวนใจ  เหมือนน้ำใจดีปรานีปราศรัย  ผูกจิตสนิทได้ให้รักจริงเอย  (สองชั้น) ขอเชิญเจ้าฟังเพลงวังเวงใจ  เพลงของท่านแต่ใหม่ในวังหลวง  หอมดอกแก้วยามเย็น  ไม่เห็นใจพี่เสียเลยเอย  ดวงจันทร์หลั่นลดเกือบหมดดวง  โอ้หนาวทรวงยอดชีวาไม่ปรานี  หอมมะลิกลีบซ้อน  อ้อนวอนเจ้าไม่ฟังเอย  (ชั้นเดียว) จวนจะรุ่งแล้วนะเจ้าพี่ขอลา  แสงทองส่องฟ้าสง่าศรี  หอมดอกกระดังงา  ชิชะช่างน่าเจ็บใจจริงเอย  หมู่ภมรร่อนหาช่อมาลี  แต่ตัวพี่จำจากพรากไปไกล  หอมดอกจำปี  นี่แน่ะพรุ่งนี้จะกลับมาเอย ฯ</doc>
