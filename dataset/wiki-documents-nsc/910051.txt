<doc id="910051" url="https://th.wikipedia.org/wiki?curid=910051" title="ตวนกู ซารา ซาลิม">ตวนกู ซารา ซาลิม ดูลี ยัง มาฮา มูลียา ราจา เปอร์ไมซูรี ตวนกู ซารา ซาลิม () พระนามเดิม ซารา ซาลิม เดวิดสัน (; 22 มีนาคม พ.ศ. 2516) เป็นพระอัครมเหสีในสุลต่านนัซริน ชะฮ์ สุลต่านรัชกาลปัจจุบันแห่งรัฐเประก์ พระองค์เป็นลูกครึ่งมาเลเซีย-อังกฤษสืบจากพระราชชนก และมีเชื้อสายแห่งราชวงศ์เกอดะฮ์และเชื้อสายไทย-มอญจากคุณหญิงเนื่อง ฤทธิสงครามรามภักดีในสายพระราชชนนี พระองค์เคยฝึกงานเป็นวิศวกรเคมีเพื่อจะปูทางเข้าไปทำงานในบริษัทน้ำมันและก๊าซในกัวลาลัมเปอร์ ทรงพบรักกับสุลต่านนัซริน ชะฮ์มานานเกือบสิบปีก่อนอภิเษกสมรสกัน ครั้นเมื่อพระราชสวามีได้เถลิงถวัลยราชสมบัติขึ้นเป็นสุลต่านแห่งเประก์ จึงได้สถาปนาให้เจ้าหญิงซารา ซาลิม พระชายาฯ ขึ้นเป็นรายาประไหมสุหรีแห่งเประก์มาแต่นั้นพระราชประวัติพื้นฐานครอบครัวและการศึกษา พระราชประวัติ. พื้นฐานครอบครัวและการศึกษา. ตวนกู ซารา ซาลิม พระราชสมภพเมื่อวันที่ 22 มีนาคม พ.ศ. 2516 ณ เมืองอีโปะฮ์ รัฐเประก์ ประเทศมาเลเซีย เป็นบุตรคนเล็กจากทั้งหมดสี่คนของดาโต๊ะซาลิม เดวิดสัน (นามเดิม วิลเลียม สแตนลีย์ วอล์กเกอร์ "บิล" เดวิดสัน) ทนายความชาวอังกฤษ กับดาตินชารีฟะฮ์ อาซาลียะฮ์ ไซยิด โอมาร์ ชาฮาบูดิน เชื้อพระวงศ์เกอดะฮ์ พระองค์เป็นพระภาคิไนยของตุนกู อับดุล ระฮ์มัน นายกรัฐมนตรีคนแรกของมาเลเซีย และเป็นเหลนของคุณหญิงเนื่อง ฤทธิสงครามรามภักดีเมื่อนับจากสายพระราชชนนี พระองค์สนพระทัยการศึกษาด้านภาษามาตั้งแต่ทรงพระเยาว์ ทรงเข้าศึกษาในโรงเรียนเอสเอ็มเคคอนเวนต์อีโปะฮ์ ระหว่างที่ทรงศึกษา พระองค์เป็นนักกีฬาของโรงเรียนทรงลงแข่งสควอชและเทนนิส รวมทั้งเคยเป็นนักกีฬาว่ายน้ำของรัฐเประก์ช่วงปี 2524–2530 หลังทรงสำเร็จการศึกษาระดับเอจากวิทยาลัยไพรม์เมื่อปี พ.ศ. 2535 พระองค์ได้ศึกษาต่อด้านวิศวกรรมเคมี ณ มหาวิทยาลัยนอตติงแฮม สหราชอาณาจักร จนสำเร็จการศึกษาเกียรตินิยมอันดับหนึ่งเมื่อเดือนกรกฎาคม พ.ศ. 2538 และได้รับรางวัลนักศึกษาชั้นนำในช่วงปีสุดท้ายอภิเษกสมรส อภิเษกสมรส. ตวนกู ซารา ซาลิมอภิเษกสมรสกับสุลต่านนัซริน ชะฮ์เมื่อวันที่ 17 พฤษภาคม พ.ศ. 2550 ณ พระราชวังอิสกันดารียะฮ์ เมืองกัวลากังซาร์ รัฐเประก์ วันรุ่งขึ้นจึงมีพระราชพิธีถวายสัตย์ปฏิญาณ แล้วจึงโปรดเกล้าฯ สถาปนาซารา ซาลิม เดวิดสันขึ้นเป็นเจ้าหญิงพระชายาในมกุฎราชกุมาร (ราจามูดา) เป็นต้นไป ทั้งสองมีพระราชโอรส-ธิดาด้วยกันสองพระองค์ คือ1. ราจา อัซลัน มุซซัฟฟาร์ ชาห์ (14 มีนาคม 2551) 2. ราจา นาซีรา ซาฟียา (2 สิงหาคม 2554) หลังสุลต่านอัซลัน ชาห์แห่งเประก์เสด็จสวรรคต สุลต่านนัซริน ชะฮ์พระราชโอรสจึงเสวยราชสมบัติสืบมา จึงโปรดเกล้าฯ สถาปนาเจ้าหญิงซารา พระชายาฯ ขึ้นเป็นสมเด็จพระราชินี (รายาประไหมสุหรี) แห่งเประก์มาตั้งแต่นั้นพงศาวลี</doc>
