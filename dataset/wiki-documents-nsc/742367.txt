<doc id="742367" url="https://th.wikipedia.org/wiki?curid=742367" title="ดาวน์ตันแอบบีย์">ดาวน์ตันแอบบีย์ ดาวน์ตันแอบบีย์ () เป็นซีรีส์ละครชุดทางโทรทัศน์ของอังกฤษสร้างขึ้นโดยจูเลียน เฟลโลวส์ และร่วมผลิตโดยคาร์นิวัลฟิมส์และแมสเตอร์พีซ ออกอากาศครั้งแรกทางสถานีโทรทัศน์ไอทีวีในสหราชอาณาจักรเมื่อวันที่ 26 กันยายน ค.ศ. 2010 และพีบีเอสในประเทศสหรัฐอเมริกาเมื่อวันที่ 9 มกราคม ค.ศ. 2011 เป็นการบอกเล่าเรื่องราวของขุนนางตระกูลครอว์ลีย์ที่มั่งคั่ง ฤดูกาลที่ 5 ออกอากาศในฤดูใบไม้ร่วง ค.ศ. 2014 ในสหราชอาณาจักรและไอร์แลนด์ และเริ่มออกอากาศในสหรัฐอเมริกาเมื่อวันที่ 4 มกราคม ค.ศ. 2015 เมื่อวันที่ 26 มีนาคม ค.ศ. 2015 คาร์นิวัลฟิมส์และไอทีวีประกาศว่าฤดูกาลที่ 6 จะเป็นฤดูกาลสุดท้าย เริ่มออกอากาศในไอทีวีวันที่ 20 กันยายน ค.ศ. 2015 และตอนสุดท้ายพิเศษวันคริสมาสต์ ออกอากาศวันที่ 25 ธันวาคม 2015 เวลา 20.45 น. มีความยาวเกือบ 2 ชม. ตัวละครทั้งหมดอยู่ในดาวน์ตันแอบบีย์ ซึ่งเป็นคฤหาสน์ชนบทสมมุติในเทศมณฑลยอร์กเชอร์ แสดงให้เห็นถึงชีวิตของคนในครอบครัวชนชั้นสูงครอว์ลีย์และคนรับใช้ของพวกเขาหลังสมัยเอ็ดเวิร์ด กับความเปลี่ยนแปลงครั้งใหญ่ที่มีผลกระทบต่อชีวิตของพวกเขาและในสังคมชนชั้นสูงอังกฤษ เหตุการณ์ดังกล่าวปรากฏตลอดทุกฤดูกาลเช่น ข่าวการจมของเรือไททานิกในฤดูกาลแรก, เกิดสงครามโลกครั้งที่หนึ่ง, เกิดโรคไข้หวัดใหญ่ระบาดในปี ค.ศ. 1918 และเรื่องอื้อฉาวมาร์โคนีในฤดูกาลที่ 2, เกิดสมัยระหว่างสงคราม และการก่อตัวของเสรีรัฐไอริชในฤดูกาลที่ 3, เรื่องอื้อฉาวทีพอตโดมในฤดูกาลที่ 4 การเลือกตั้งของสหราชอาณาจักร ค.ศ. 1923, การสังหารหมู่ที่อมฤตสาร์ และเกิดการกบฏโรงเบียร์ในฤดูกาลที่ 5 ดาวน์ตันแอบบีย์ ได้รับเสียงวิจารณ์ชื่นชมจากนักวิจารณ์โทรทัศน์และรับรางวัลมากมาย เช่น รางวัลลูกโลกทองคำ สาขามินิซีรีส์หรือภาพยนตร์สำหรับฉายทางโทรทัศน์ และรางวัลเอ็มมี สาขามินิซีรีส์หรือภาพยนตร์สำหรับฉายทางโทรทัศน์ยอดเยี่ยม ซีรีส์เรื่องนี้เป็นที่ยอมรับอย่างมากและมีการบันทึกลงในกินเนสส์บุ๊คให้เป็นซีรีส์โทรทัศน์อังกฤษที่ได้รับเสียงชื่นชมมากที่สุดในปี ค.ศ. 2011 กลายเป็นซีรีส์โทรทัศน์ที่น่าจับตามองมากที่สุดทั้งบนสถานีโทรทัศน์ไอทีวีและพีบีเอส และเป็นละครย้อนยุคของสหราชอาณาจักรที่ประสบความสำเร็จมากที่สุดนับตั้งแต่ละครชุด ไบรด์สเฮดรีวิซิตทิด ในปี ค.ศ. 1981 โดยตั้งแต่ฤดูกาลที่ 3 ซีรีส์เรื่องนี้ก็กลายเป็นหนึ่งในละครโทรทัศน์ที่ได้รับการยอมรับอย่างแพร่หลายจากทั่วโลก</doc>
