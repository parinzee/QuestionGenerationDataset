<doc id="561795" url="https://th.wikipedia.org/wiki?curid=561795" title="มหาวิทยาลัยไฟรบวร์ค">มหาวิทยาลัยไฟรบวร์ค มหาวิทยาลัยไฟรบวร์ค (; ) หรือชื่อเต็มว่า มหาวิทยาลัยอัลเบิร์ตลุดวิกแห่งไฟรบวร์ค (Albert Ludwig University of Freiburg) เป็นมหาวิทยาลัยรัฐในเมืองไฟรบวร์คอิมไบรส์เกา รัฐบาเดิน-เวือร์ทเทมแบร์ก ประเทศเยอรมนี ค.ศ. 1457 ราชวงศ์ฮับสบูร์กก่อตั้งมหาวิทยาลัยนี้ขึ้นเป็นมหาวิทยาลัยแห่งที่สองในดินแดนออสเตรีย-ฮับสบูร์ก แห่งแรกคือ มหาวิทยาลัยเวียนนา มหาวิทยาลัยไฟร์บูร์กมีประเพณียาวนานทางด้านการเรียนการสอนมนุษยศาสตร์ สังคมศาสตร์ และวิทยาศาสตร์ ทั้งยังเป็นแหล่งศึกษาของบุคคลสำคัญทางด้านวัฒนธรรมตะวันตกหลายคน เป็นต้นว่า มาร์ทิน ไฮเดกเกอร์ (Martin Heidegger), ฮันนาห์ อาเร็นดท์ (Hannah Arendt), รูดอล์ฟ คาร์แนป (Rudolf Carnap), เดวิด โดบ (David Daube), โจฮัน เอก (Johann Eck), ฮันส์-เกออร์ก กาดาเมอร์ (Hans-Georg Gadamer), ฟรีดริช ฮาเยก (Friedrich Hayek), เอ็ดมุนด์ ฮุสเซิร์ล (Edmund Husserl), ฟรีดริช ไมเนกเคอ (Friedrich Meinecke) และ มักซ์ เวเบอร์ (Max Weber) อนึ่ง ยังมีบุคลากรได้รับรางวัลโนเบลสิบเก้าคน และมีนักวิชาการสิบห้าคนได้รับรางวัลกอทท์ฟรีดวิลเฮล์มไลบ์นิซ (Gottfried Wilhelm Leibniz Prize) อันเป็นรางวัลสูงสุดของประเทศ ขณะปฏิบัติงานอยู่ ณ มหาวิทยาลัยนี้ด้วย ปัจจุบัน ไฟร์บูร์กเป็นมหาวิทยาลัยเก่าแก่เป็นอันดับที่ห้าในประเทศเยอรมนี และเป็นสถานศึกษาและวิจัยชั้นสูงของยุโรป ประกอบด้วยคณะทั้งสิ้นสิบเอ็ดคณะ และมีนักศึกษาทั้งจากทั่วประเทศและจากประเทศอื่นอีกกว่าหนึ่งร้อยยี่สิบประเทศ นักศึกษาต่างชาตินั้นนับได้ราวร้อยละสิบหกของนักศึกษาทั้งหมด วงวิชาการ การเมือง และสื่อมวลชนขนานนามไฟร์บูร์กว่าเป็นมหาวิทยาลัยผู้ดีแห่งเยอรมนี ด้วยกิตติคุณอันมากยิ่งและยาวนานเช่นนี้ มหาวิทยาลัยจึงมีความมุ่งหมายไปทั้งในทางอดีตและอนาคต คือ ธำรงรักษามรดกทางวิชาการด้านประวัติศาสตร์และวัฒนธรรม กับทั้งพัฒนากระบวนการและสร้างสรรค์โอกาสใหม่ ๆ ให้รับกับโลกที่เปลี่ยนแปลงอยู่เสมอ</doc>
