<doc id="14383" url="https://th.wikipedia.org/wiki?curid=14383" title="อาภัสรา หงสกุล">อาภัสรา หงสกุล อาภัสรา หงสกุล นางสาวไทย พ.ศ. 2507 คนที่ 14 ครองมงกุฎนางงามจักรวาล ค.ศ. 1965 เป็นนางงามจักรวาลคนที่ 14 และคนที่ 2 ของเอเชีย ต่อจากอากิโกะ โคจิมะ นางงามญี่ปุ่นที่ครองตำแหน่งนี้เมื่อ ค.ศ. 1959 สำหรับอาภัสรา เป็นสาวไทยคนที่ 3 ที่เป็นตัวแทนของประเทศไทย ต่อจากอมรา อัศวนนท์ รองนางสาวไทย พ.ศ. 2496 ซึ่งเป็นตัวแทนคนแรกเข้าร่วมประกวดนางงามจักรวาล ค.ศ. 1956 ตามด้วย สดใส วานิชวัฒนา ค.ศ. 1959 ในครั้งนั้น บริษัทน้ำมันเชลล์เป็นเจ้าภาพ ถือเป็นนางงามจักรวาลคนแรกของราชอาณาจักรไทย และ นางงามจักรวาล คนไทยคนแรกในรัชสมัยพระบาทสมเด็จพระปรมินทรมหาภูมิพลอดุลยเดช มีส่วนสูง 165 ซม. สัดส่วน 35-23-35 ซม. เกิดที่กรุงเทพมหานคร เป็นบุตรคนที่ 2 ในจำนวน 6 คนของนาวาอากาศเอก (พิเศษ) เพิ่ม หงสกุล และเกยูร หงสกุล และเป็นพี่สาวของปวีณา หงสกุล ประธานมูลนิธิปวีณา หงสกุล เพื่อเด็กและสตรี ในปีที่ได้รับตำแหน่งนางงามจักรวาลนั้น การประกวดจัดขึ้นที่หาดไมอามี รัฐฟลอริดา สหรัฐอเมริกา โดยรองนางงามจักรวาลคนที่ 1 คือ นางงามจากฟินแลนด์, ที่ 2 นางงามจากสหรัฐอเมริกา, ที่ 3 นางงามจากสวีเดน และ ที่ 4 นางงามจากฮอลแลนด์ อาภัสราจบมัธยม ซึ่งสมัยนั้นถือว่าดี สมรสครั้งแรกกับหม่อมราชวงศ์เกียรติคุณ กิติยากร โอรสของหม่อมเจ้าขจรจบกิตติคุณ กิติยากร กับหม่อมราชวงศ์วิจิตรโฉม กิติยากร (ชยางกูร) มีบุตรชาย คือ หม่อมหลวงรุ่งคุณ กิติยากร และสมรสอีกครั้งกับสุทธิเกียรติ จิราธิวัฒน์ มีบุตรคือ นายภัสสรกรณ์ จิราธิวัฒน์ ปัจจุบัน เปิดสปาในชื่อ "อารา บิวตี้ สลิมมิ่ง สปา" และทำธุรกิจส่วนตัว ขายนาฬิกาและเครื่องสำอาง</doc>
