<doc id="168184" url="https://th.wikipedia.org/wiki?curid=168184" title="ธงชาติหมู่เกาะโซโลมอน">ธงชาติหมู่เกาะโซโลมอน ธงชาติหมู่เกาะโซโลมอน เป็นธงสี่เหลี่ยมผืนผ้า กว้าง 1 ส่วน ยาว 2 ส่วน พื้นธงแบ่งเป็น 2 ส่วนตามแนวทแยงมุม จากมุมล่างด้านคันธงไปยังมุมบนด้านปลายธง ครึ่งบนพื้นสีน้ำเงิน ครึ่งล่างพื้นสีเขียวแก่ ระหว่างทั้งสองส่วนดังกล่าวมีแถบยาวสีเหลืองแบ่งทั้งสองสีออกจากกัน ที่มุมธงบนด้านคันธงในพื้นสีน้ำเงินนั้น มีรูปดาวห้าแฉกสีขาว 5 ดวง เรียงเป็นรูปสี่เหลี่ยมจัตุรัส ธงนี้ประกาศใช้เมื่อวันที่ 18 พฤศจิกายน พ.ศ. 2520 พื้นสีเขียวหมายถึงแผ่นดินของหมู่เกาะโซโลมอน ส่วนสีน้ำเงินคือผืนนี้ที่ล้อมรอบหมู่เกาะแห่งนี้ แถบสีเหลืองหมายถึงแสงอาทิตย์ที่สาดส่อง ให้ความอบอุ่นแก่ชาวหมู่เกาะ ดาวสีขาวทั้ง 5 ดวงหมายถึงเกาะหลักทั้ง 5 เกาะของประเทศ ธงอันเป็นเครื่องหมายสำหรับเรือต่างๆ ของหมู่เกาะโซโลมอนนั้น ล้วนใช้ตามแบบอย่างของสหราชอาณาจักรทุกอย่าง โดยเป็นธงพื้นสีต่างๆ ตามประเภทเรือ มีรูปธงชาติอยู่ที่มุมบนด้านคันธง กล่าวคือ ธงเรือพลเรือนใช้พื้นสีแดง ธงเรือราชการใช้พื้นสีน้ำเงิน ส่วนธงของกองทัพเรือใช้พื้นสีขาวมีรูปกางเขนสีแดง</doc>
