<doc id="153613" url="https://th.wikipedia.org/wiki?curid=153613" title="แทนาทอส">แทนาทอส แทนาทอส (, กรีกโบราณ: θάνατος แปลว่า ความตาย) หรือ ออร์คัส (Orcus) ในภาษาลาตินที่ชาวโรมันเรียก เป็นเทพองค์หนึ่งในตำนานเทพของกรีก เป็นเทพแห่งความความตาย เป็นผู้ที่สามารถควบคุมความตายของสิ่งมีชีวิตทุกชีวิตบนโลก เป็นบุตรชายของนิกซ์ (Nyx) เทพีแห่งราตรี และ อีราบัส (Erabus) เทพแห่งความมืด เป็นน้องชายฝาแฝดของฮิปนอส (Hypnos) เทพแห่งนิทรา โดยทั้งคู่อาศัยอยู่ยังขุมนรก เป็นเทพผู้ช่วยของฮาเดส (Hades) จ้าวแห่งนรก แทนาทอสนั้นจะรับวิญญาณของผู้ที่ตายอย่างสงบไปยังยมโลกด้วยตนเอง แต่จะให้เหล่าเคอร์ซึ่งเป็นพี่สาวจับวิญญาณที่ตายอย่างทารุณไปก่อน รูปลักษณ์ของทั้งฮิปนอสและแทนาทอส มักเป็นรูปชายหนุ่มเปลือยกาย หน้าตาเหมือนกัน ทั้งคู่จะมีปีกอยู่ที่ศีรษะคนละข้างสลับกัน มือหนึ่งของแทนาทอสมักถือผีเสื้อหรือมาลัยดอกไม้ โดยบทบาทของแทนาทอสในเทพนิยาย แทนาทอสจะเป็นผู้รับวิญญาณมนุษย์ไปยังยมโลก แต่ในบางตำนานจะยกบทบาทนี้ให้เฮอร์มีส (Hermes) เทพแห่งการสื่อสาร ปรากฏตอนนึงความว่า ได้ถูกกษัตริย์ซีซิสฟัส (Sisyphus) หลอกล่อจนหลงกลแล้วถูกจับขัง ทำให้ไม่มีคนตาย จนกระทั่งเอรีส (Ares) เทพแห่งสงครามหงุดหงิดที่ไม่มีคนตายในการสู้รบ จึงได้ใช้กำลังปลดปล่อยแทนาทอสและพาซีซิสฟัสไปยังยมโลก เนื่องจากเป็นเทพแห่งความตาย ซึ่งเป็นสิ่งที่มนุษย์ทุกคนหวาดกลัว และแม้แต่เหล่าเทพก็ยังรังเกียจแทนาทอส จึงนับว่า แทนาทอสเป็นปีศาจตนหนึ่งก็ว่าได้ โดยแทนาทอสเองก็เกลียดชังมนุษย์และเทพเจ้าอื่น ๆ เช่นเดียวกัน แทนาทอสนั้นเคยต่อสู้กับวีรบุรุษ เฮราคลีส โดยเฮราคลีสนั้นต้องการช่วยเหลือราชินีอัลเคสทิส (Alkestis) ซึ่งยอมสละชีวิตตนเพื่อให้พระสวามี แอดมีตอส (Admetos) มีพระชนม์ชีพยืนยาว เมื่อเฮราคลีสสามารถล้มแทนาทอสได้จึงเท่ากับเป็นผู้มีชัยเหนือความตาย แทนาทอสจึงยอมให้อัลเคสทิสมีชีวิตต่อไปในทางการแพทย์ ในทางการแพทย์. ในทางจิตวิทยา ชื่อของแทนาทอสมักใช้เรียกแรงขับทางจิตที่แสวงหาความทุกข์ ความเจ็บปวด และความตาย ตามทฤษฏีของซิกมุนด์ ฟรอยด์ โดยเป็นแรงขับที่ตรงข้ามกับอีรอส (Eros) ที่เป็นแรงขับแสวงหาความสุขและการมีชีวิต โดยพฤติกรรมเสี่ยงอันตรายหรือทำร้ายตัวเองนั้นเป็นพฤติกรรมที่มีผลมาจากแทนาทอส คำศัพท์ ทานาโทโฟเบีย (Thanatophobia) หมายถึงอาการโฟเบียต่อสิ่งต่างๆที่เกี่ยวกับความตาย เช่น สุสานหรือศพ บางครั้งจะเรียกอาการนี้ว่า นีโครโฟเบีย (Necrophobia) แต่ศัพท์นี้มักใช้ระบุถึงอาการกลัวซากศพมากกว่าการกลัวความตายโดยทั่วๆไป เครื่องการุณยฆาตซึ่งประดิษฐ์โดยนายแพทย์แจ็ค คีโวเคียน (Jack Kevorkian) มีชื่อว่าทานาตรอน (Thanatron)ในวัฒนธรรมสมัยนิยม ในวัฒนธรรมสมัยนิยม. แทนาทอสถูกสร้างเป็นตัวละครในการ์ตูนญี่ปุ่นเรื่อง เซนต์เซย่า ภาคศึกเทพเจ้าฮาเดส อันเป็นภาคสุดท้ายในฉบับมังงะ โดยแทนาทอสในเรื่องเซนต์เซย่า นี้ ถูกวาดให้มีดวงตาและผมเป็นสีเงิน มีดาวห้าแฉกสีดำอยู่กลางหน้าผาก และมีนิสัยโหดร้ายมากซึ่งต่างจากฮิปนอส ซึ่งเมตตากว่า ในวิดีโอเกม เพอร์โซนา 3 แทนาทอสเป็นเพอร์โซนาสูงสุดของอาร์คานา เดธ มีลักษณะคล้ายกับอสุรกายชุดดำ ใช้ดาบเป็นอาวุธ และมีโลงศพขนาดเล็กต่อกันเหมือนปีกอยู่ด้านหลัง โดยแทนาทอสปรากฏตัวเมื่อตัวเอกเรียกเพอร์โซนาออร์เฟอุสครั้งแรก ซึ่งแทนาทอสได้ฉีกร่างของออร์เฟอุสออกมาและทำลายชาโดว์ แมจิเชียน ก่อนจะคืนสภาพเป็นออร์เฟอุสตามเดิม ในภายหลัง ผู้เล่นสามารถสร้างเพอร์โซนา แทนาทอสได้โดยการรวมเพอร์โซนาอื่นทั้งหมดในกลุ่มอาร์คานา เดธ เข้าด้วยกัน นอกจากนี้ เมสไซยาห์ซึ่งเป็นเพอร์โซนาสูงสุดของอาร์คานา จัดเมนต์ก็จะได้จากการรวมออร์เฟอุสและแทนาทอสเข้าด้วยกันเท่านั้น ในเกม ก็อดออฟวอร์:โกสต์ออฟสปาร์ตาร์ แทนาทอสเป็นบอสตัวสุดท้ายของเกม ลักษณะคือ ไว้ผมยาว ใส่เกราะ และไม่มีตาดำ สามารถแปลงร่างเป็นอสุรกายได้ โดยเราจะได้เจอแทนาทอสหลังจากที่เครโทสต่อสู้กับดีมอส น้องชายของตัวเอง และแทนาทอสพยายามจะฆ่าดีมอสทิ้ง เครโทสและดีมอสจึงต้องช่วยกันกำจัดแทนาทอสเสีย แทนาทอสจับดีมอสกระแทกหน้าผาจนดีมอสตาย เครโทสแค้นมาก จึงได้สังหารแทนาทอสตายแล้วอุ้มศพดีมอสกลับไปหา gravedigger ที่รออยู่แล้ว(gravedigger ที่จริงแล้วคือซุสแปลงกายมา)</doc>
