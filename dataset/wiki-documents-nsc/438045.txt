<doc id="438045" url="https://th.wikipedia.org/wiki?curid=438045" title="เซียงกง">เซียงกง เซียงกง หรือ เชียงกง (; ) เป็นกลุ่มธุรกิจจำหน่ายอะไหล่ ชิ้นส่วนประกอบ และ เครื่องยนต์สำหรับรถใช้แล้ว คำว่าเชียงกงเพี้ยนมาจากคำว่า เซียงกง อันเป็นชื่อของศาลเจ้าเซียงกงเกง ที่ตั้งอยู่ใกล้บริเวณถนนทรงวาดส่วนที่ตัดกับถนนเจริญกรุง (วงเวียนข้าวหลาม) แขวงตลาดน้อย เขตสัมพันธวงศ์ กรุงเทพมหานคร เป็นชุมชนชาวจีน ย่านนี้เรียกว่า เซียงกง หรือชื่ออย่างเป็นทางการว่า ซอยวานิช 2 สามารถเข้ามาถึงได้จากซอยเจริญกรุง 20 หรือซอยเจริญกรุง 22 และถนนทรงวาด ทั้งนี้คำว่า "เซียงกง" นั้นแปลตรงตัวได้ว่า "ปู่เทวดา" (仙; เทวดา หรือเซียน และ 公; ปู่) ในช่วงก่อนสงครามโลกครั้งที่ 2 ชุมชนเซียงกงได้เริ่มทำธุรกิจเก็บของเก่า เช่น จักรยาน นำมาซ่อมปรับปรุงหรือแยกชิ้นส่วนออกไปจำหน่าย หลังสงครามโลกครั้งที่ 2 สิ้นสุดลงธุรกิจนี้ขยายตัวเพิ่มมากขึ้นเนื่องจากมีรถที่ใช้ในสงครามปลดประจำการลงเป็นอันมาก แต่ธุรกิจยังคงขยายตัวอย่างต่อเนื่องจนต้องมีการนำเข้าอะไหล่จากประเทศญี่ปุ่น ซึ่งอะไหล่ใช้แล้วมีบทบาทสำคัญในการผลิตรถต่าง ๆ เช่น รถสามล้อเครื่อง หรือรถตุ๊กตุ๊ก, รถอีแต๋น และในปัจจุบันคำว่า เซียงกง ก็ยังนำไปใช้เรียกย่านธุรกิจแบบเดียวกันในต่างถิ่นอีกด้วย เช่น ย่านรังสิต, ถนนพระราม 3, ถนนบางนา-ตราด หรือตามจังหวัดต่าง ๆ เช่น เชียงใหม่ หรือสมุทรปราการ เป็นต้น</doc>
