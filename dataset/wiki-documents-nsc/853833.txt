<doc id="853833" url="https://th.wikipedia.org/wiki?curid=853833" title="ลานพรุ">ลานพรุ ลานพรุ () เป็นปาล์มในวงศ์ย่อยลาน (Coryphoideae) กระจายพันธุ์ในหมู่เกาะอันดามันและนิโคบาร์ เอเชียตะวันออกเฉียงใต้ ไปจนถึงออสเตรเลีย ลักษณะเป็นปาล์มต้นเดี่ยว สูงได้ถึง 15 เมตร เส้นผ่านศูนย์กลางลำต้น 0.8-1 เมตร กาบใบแยกจรดโคน ใบรูปพัดเรียงเวียน เส้นผ่านศูนย์กลาง 2.4-3 เมตร ใบแยก 80-100 แฉก แฉกลึกเกินกึ่งหนึ่งหรือเกือบจรดเส้นกลางใบ ก้านใบยาว 2.5-4 เมตร แกนก้านเป็นร่องลึก ขอบมีหนามสีดำยาวประมาณ 2 เซนติเมตร แฮสทูลาหรือปลายก้านจุดเชื่อมติดใบมีขอบหนาชัดเจนทั้งสองด้าน ช่อดอกออกที่ยอด สูงได้ถึง 5 เมตร แยกแขนงจำนวนมาก ใบประดับช่อแยกแขนงแรกมี 2 สัน ใบประดับช่อแขนงเป็นหลอด ช่อย่อยแบบช่อวงแถวเดี่ยว ดอกสมบูรณ์เพศ มีก้านดอกเทียมสั้น กลีบเลี้ยงและกลีบดอกอย่างละ 3 กลีบ เกสรเพศผู้ 6 อัน รังไข่มี 3 ช่อง ก้านเกสรเพศเมียเรียวยาว เมื่อออกดอกแล้วต้นจะตาย ผลเส้นผ่านศูนย์กลาง 2-3 เซนติเมตร ผนังผลชั้นกลางสด มีเมล็ดเดียว เนื้อในผลอ่อนรับประทานได้ น้ำหวานจากช่อดอกใช้ทำน้ำตาลสดหรือหมักเป็นน้ำตาลเมา แป้งในลำต้นนำมาใช้ได้เหมือนแป้งสาคู รากใช้เป็นยาขับปัสสาวะ แก้ท้องร่วงและแก้ไอ ใบนำมาสานทำของใช้</doc>
