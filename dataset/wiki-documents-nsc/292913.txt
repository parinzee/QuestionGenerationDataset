<doc id="292913" url="https://th.wikipedia.org/wiki?curid=292913" title="วังฟาร์เนเซ (โรม)">วังฟาร์เนเซ (โรม) วังฟาร์เนเซ หรือ พาลัซโซฟาร์เนเซ () เป็นวังที่ตั้งอยู่ในกรุงโรมในประเทศอิตาลีที่สร้างในยุคฟื้นฟูศิลปวิทยา ในปัจจุบันเป็นที่ตั้งของสถานทูตฝรั่งเศสประจำประเทศอิตาลี สถาปนิกอังกฤษบานิสเตอร์ เฟล็ทเชอร์กล่าวว่า “ฟาร์เนเซเป็นวังอิตาลีที่มีลักษณะสง่างามที่สุดของคริสต์ศตวรรษที่ 16” ที่ออกแบบโดยอันโตนิโอ ดา ซานกาลโลผู้เยาว์ (ค.ศ. 1484-ค.ศ. 1546) ผู้เป็นผู้ช่วยคนหนึ่งของโดนาโต ดันเจโล บรามันเตในการออกแบบมหาวิหารเซนต์ปีเตอร์ การก่อสร้างวังฟาร์เนเซเริ่มขึ้นในปี ค.ศ. 1515 หลังจากการเตรียมตัวอยู่สองปี เป็นงานที่จ้างโดยอเลสซานโดร ฟาร์เนเซผู้ได้รับแต่งตั้งให้เป็นคาร์ดินัลในปี ค.ศ. 1493 เมื่อมีอายุได้ 25 ปี ผู้ใช้ชีวิตราวกับเจ้า การก่อสร้างต้องมาหยุดชะงักลงระหว่างการตีกรุงโรมในปี ค.ศ. 1527 เมื่อคาร์ดินัลอเลสซานโดร ฟาร์เนเซได้รับเลือกให้เป็นสมเด็จพระสันตะปาปาปอลที่ 3 ในปี ค.ศ. 1534 ขนาดของวังก็ได้รับการขยายให้ใหญ่โตขึ้นเป็นอันมาก พระองค์ทรงจ้างไมเคิล แอนเจโลให้ออกแบบชั้นที่สามใหม่โดยมีการตกแต่งด้วยบัวที่ลึกและออกแบบลานใหม่ไปด้วยในขณะเดียวกัน การก่อสร้างหลังปี ค.ศ. 1534 ไม่แต่จะสะท้อนถึงการเปลี่ยนแปลงทางฐานะของอเลสซานโดรเท่านั้นแต่เป็นการใช้สถาปัตยกรรมในการแสดงถึงอำนาจของตระกูลฟาร์เนเซไปด้วยในขณะเดียวกัน เช่นเดียวกับคฤหาสน์ฟาร์เนเซที่คาปราโรลา วังขนาดยักษ์และด้านหน้าเป็นสิ่งก่อสร้างที่เด่นอยู่หน้าจตุรัสฟาร์เนเซ</doc>
