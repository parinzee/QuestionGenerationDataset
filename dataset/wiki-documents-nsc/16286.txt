<doc id="16286" url="https://th.wikipedia.org/wiki?curid=16286" title="ซาฮา ฮาดิด">ซาฮา ฮาดิด ซาฮา ฮาดิด (; , 31 ตุลาคม ค.ศ. 1950 – 31 มีนาคม ค.ศ. 2016) เป็นสถาปนิกหญิงชาวอิรัก-อังกฤษ แนวดีคอนสตรักติวิสซึมชื่อดังของอังกฤษ ได้รับรางวัลพริตซ์เกอร์ ในปี ค.ศ. 2004 และได้รับเลือกเป็นหนึ่งใน 100 บุคคลที่มีอิทธิพลในหมวดหมู่นักคิดจากนิตยสารไทม์ในปี ค.ศ. 2010 ฮาดิด เกิดที่กรุงแบกแดด ประเทศอิรัก ได้รับปริญญาทางคณิตศาสตร์จากมหาวิทยาลัยอเมริกันแห่งกรุงเบรุต ก่อนที่จะเข้ารับการศึกษาต่อทางด้านสถาปัตยกรรมที่สมาคมสถาปัตยกรรม วิทยาลัยสถาปัตยกรรม ในกรุงลอนดอน หลังจบการศึกษา เธอได้กลายมาเป็นหุ้นส่วนของสำนักงานสถาปัตยกรรมเมโทรโปลิตัน ทำงานร่วมกับ เร็ม คูลฮาส สถาปนิกชื่อดังชาวดัชท์ ที่เคยเป็นอาจารย์ของเธอ ในปีค.ศ. 1979 เธอยังได้ก่อตั้งสำนักงานสถาปนิกของตนเองขึ้นในกรุงลอนดอน และในช่วงคริสต์ศตวรรษที่ 1980 เธอยังได้เป็นอาจารย์ในสถาบันเอไอเออีกด้วย ผลงานบางส่วนของซาฮา ฮาดิด- สถานีดับเพลิงวิทรา (ค.ศ. 1993) เวลอัมไรน์ เยอรมนี - ศูนย์โรเซนธาล สำหรับศิลปะร่วมสมัย (ค.ศ. 1998) ซินซินแนติ รัฐโอไฮโอ - สถานีขนส่ง และอาคารจอดรถ โอเอนไฮม์-นอร์ท (ค.ศ. 2001) สตราสบูร์ก ฝรั่งเศส - ลานกระโดดสกีแบร์จิเซล (ค.ศ. 2002) อินส์บรุค ออสเตรีย - ออร์ดรุปการ์ด แอนเน็กซ์ (ค.ศ. 2005) กรุงโคเปนเฮเกน เดนมาร์ก - ศูนย์วิทยาศาสตร์เฟโน (ค.ศ. 2005) ว็อลฟส์บูร์ก เยอรมนี - นอร์ดเคทเทนบาห์น (รถรางลอยฟ้า) อินส์บรุค ออสเตรีย - ศูนย์บีเอ็มดับบลิว (ค.ศ. 2005) ไลพ์ซิจ เยอรมนี เธอยังมีผลงานด้านการออกแบบตกแต่งภายในจำนวนมาก รวมถึง Mind Zone ที่มิลเลนเนียมโดม ในกรุงลอนดอน อีกทั้งได้รับรางวัลในการประกวดแบบนานาชาติจำนวนมาก แม้ว่าผลงานออกแบบส่วนใหญ่ของเธอจะไม่ได้สร้างจริงก็ตาม โดยเฉพาะอย่างยิ่ง เดอะ พีค คลับ ในฮ่องกง (ค.ศ. 1983) และโรงโอเปราแห่งอ่าวคาร์ดิฟ ในแคว้นเวลส์ (ค.ศ. 1994) ในปีค.ศ. 2002 เธอได้รับรางวัลการประกวดแบบนานาชาติในการออกแบบผังแม่บท วัน-นอร์ท ของสิงคโปร์ ในปีค.ศ. 2005 ผลงานออกแบบของเธอได้รับรางวัลในการประกวดแบบคาสิโนแห่งใหม่ของเมืองบาเซิล ประเทศสวิตเซอร์แลนด์ ในปี ค.ศ. 2004 ซาฮา ฮาดิด ได้กลายเป็นสตรีคนแรกที่ได้รับรางวัลพริตซ์เกอร์ทางสถาปัตยกรรม ก่อนหน้านี้ เธอได้รับการแต่งตั้งเป็นผู้บัญชาการอัศวินแห่งจักรวรรดิอังกฤษ สำหรับการอุทิศตนด้านสถาปัตยกรรม นอกจากนี้ เธอยังเป็นกรรมการของคณะบรรณาธิการสารานุกรมบริแทนนิกาอีกด้วย</doc>
