<doc id="362775" url="https://th.wikipedia.org/wiki?curid=362775" title="บุญสนอง บุณโยทยาน">บุญสนอง บุณโยทยาน บุญสนอง บุณโยทยาน อดีตหัวหน้าแผนกวิชาสังคมวิทยาและมานุษยวิทยา มหาวิทยาลัยธรรมศาสตร์ ผู้ร่วมก่อตั้งและเลขาธิการพรรคสังคมนิยมแห่งประเทศไทย บุญสนอง บุณโยทยาน หรือ ดร.บุญสนอง บุณโยทยาน ถูกลอบสังหารเสียชีวิตเมื่อเวลาประมาณ 1.30 น. ของวันที่ 28 กุมภาพันธ์ พ.ศ. 2519 ขณะดำรงตำแหน่งเป็นเลขาธิการพรรคสังคมนิยมแห่งประเทศไทย การลอบสังหารดังกล่าว เกิดขึ้นในบรรยากาศทางการเมืองที่มีความตึงเครียดอย่างมาก มีการลอบสังหารผู้นำชาวนา กรรมกร นิสิตนักศึกษา และนักการเมืองหัวก้าวหน้าถูกสังหารไปแล้วหลายราย และหลังจากนั้นก็เกิดเหตุการณ์สังหารหมู่ผู้เรียกร้องประชาธิปไตยในมหาวิทยาลัยธรรมศาสตร์เมื่อวันที่ 6 ตุลาคม 2519 ดร.บุญสนอง ศึกษาปริญญาโทสังคมวิทยา ที่มหาวิทยาลัยแคนซัส สหรัฐอเมริกา หัวข้อวิทยานิพนธ์ "คำอธิบายทางสังคมวิทยาของต้นกำเนิดการพัฒนาที่แตกต่างกันในญี่ปุ่นและประเทศไทย" (A Sociological Explanation of the Origins of Differential Development in Japan and Thailand) ปริญญาเอกที่มหาวิทยาลัยคอร์แนล หัวข้อวิทยานิพนธ์ "การเปลี่ยนแปลงทางสังคมแบบเลือกปฏิบัติของไทย: การศึกษาด้วยการอ้างอิงเปรียบเทียบกับญี่ปุ่น" (Thai Selective Social Change: A Study with Comparative Reference to Japan) ช่วงเวลาที่ ดร.บุญสนองศึกษาอยู่ที่คอร์แนล เป็นช่วงเดียวกับที่ ฉลาดชาย รมิตานนท์, ยุพา คลังสุวรรณ, บัณฑร อ่อนดำ, ศ.พิเศษ ดร.ชาญวิทย์ เกษตรศิริ, ปรานี วงษ์เทศ, ม.ร.ว.อคิน รพีพัฒน์, วารินทร์ วงศ์หาญเชาวน์, ปราโมทย์ นาครทรรพ, และอานันท์ กาญจนพันธ์ ซึ่งต่อมาจะเป็นนักวิชาการสำคัญในประเทศไทย ก็ศึกษาอยู่ที่คอร์แนลเช่นกัน</doc>
