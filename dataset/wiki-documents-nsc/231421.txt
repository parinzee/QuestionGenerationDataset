<doc id="231421" url="https://th.wikipedia.org/wiki?curid=231421" title="วิสันต์ ไกรเกรียงยุค">วิสันต์ ไกรเกรียงยุค วิสันต์ ไกรเกรียงยุค มีชื่อจริงว่า วิสันต์ ไพรอนันต์ เกิดเมื่อปี พ.ศ. 2492 ที่อำเภอเมือง จังหวัดชลบุรี ในครอบครัวที่มีพี่น้อง 5 คนเป็นนักมวยหรือบุคคลในวงการมวยทั้งหมด ตั้งแต่ พี่ชายคนโต ไพรอนันต์ สนั่นเมือง, วิสันต์ ไกรเกรียงยุค, วิชิต ลูกบางปลาสร้อย, ณรงค์ ไพรอนันต์ และ วิรัตน์ ไพรอนันต์ (ปัจจุบันรู้จักดีในชื่อของ เชน เมืองชล โปรโมเตอร์มวยไทยชื่อดัง) วิสันต์ฝึกหัดมวยกับ จรัล แสงจำรัส เจ้าของค่าย ลูกบางปลาสร้อย เพียงแต่ใช้ชื่อค่ายว่า ไกรเกรียงยุค ซึ่งเป็นชื่อซอยเล็ก ๆ ซอยหนึ่งในเขตเทศบาลเมืองชลบุรีนั่นเอง วิสันต์เป็นนักมวยรูปร่างผอมสูง ผิวขาว บอบบาง แต่เป็นมวยในสไตล์ไฟเตอร์ ชอบเดินชกแบบลุยแลกแข้งแลกหมัดอย่างไม่เกรงใคร หลายต่อหลายครั้งที่หน้าแตกเลือดอาบใบหน้า ไม่ทำให้วิสันต์เกิดอาการท้อแท้ แต่ยิ่งกลับทำให้วิสันต์เดินลุยเข้าแลกหนักขึ้นไปอีก สื่อมวลชนจึงให้ฉายาว่า "สุริยาบ้าเลือด" วิสันต์เคยปะทะกับนักมวยไทยฝีมือดีร่วมสมัยหลายคน เช่น ศิริมงคล ลูกศิริพัฒน์, ขุนพล สาครพิทักษ์, บุรีรัมย์ สวนมิสกวัน และแสนศักดิ์ เมืองสุรินทร์ โดยเฉพาะการชกกับแสนศักดิ์ที่สนามมวยเวทีลุมพินีเมื่อเดือนมีนาคม พ.ศ. 2515 วิสันต์ถูกหมัดของแสนศักดิ์ลงไปให้กรรมการนับก่อน แต่ลุกขึ้นมาแลกหมัดกับแสนศักดิ์ซึ่งเป็นนักมวยหมัดหนักอย่างไม่กลัวแพ้น็อก จนได้นับแสนศักดิ์บ้างในยกที่ 4 และเป็นฝ่ายชนะคะแนนไปในที่สุด ปัจจุบัน วิสันต์ทำงานประจำอยู่แผนกดับเพลิงเทศบาลเมืองชลบุรี</doc>
