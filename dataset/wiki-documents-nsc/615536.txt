<doc id="615536" url="https://th.wikipedia.org/wiki?curid=615536" title="Arapaima leptosoma">Arapaima leptosoma Arapaima leptosoma ปลาน้ำจืดขนาดใหญ่ชนิดหนึ่ง ในวงศ์ปลาตะพัด (Osteoglossidae) หรือวงศ์ปลาอะราไพม่า (Arapaimidae) ชนิดหนึ่ง จัดเป็นปลาอะราไพม่าชนิดใหม่ ที่เพิ่งประกาศไปเมื่อ ค.ศ. 2013 โดยถือว่าเป็นปลาอะราไพม่าชนิดใหม่ตั้งแต่มีการอนุกรมวิธานเมื่อปี ค.ศ. 1847 โดยที่คำว่า leptosoma ที่ใช้เป็นชื่อวิทยาศาสตร์นั้นมาจากภาษากรีกคำว่า leptos (ผอมเพรียว) และ soma (ร่างกาย) หมายถึง รูปร่างของปลาชนิดนี้ A. leptosoma มีความแตกต่างจากปลาอะราไพม่าชนิดอื่น คือ ครีบหางมีลายเหมือนลายดอกสีขาวลึกหรือชัดเจนกว่า มีโพรงจมูกบนส่วนหัวที่ต่างออกไป และครีบหลัง ตลอดจนสีบนลำตัว มีความยาวประมาณ 2.5 เมตร หรือมากกว่านั้น และน้ำหนักหนักได้มากกว่า 200 กิโลกรัม สามารถฮุบอากาศหายใจได้เองบนผิวน้ำเหมือนกับปลาชนิดอื่นในวงศ์เดียวกัน พบกระจายพันธุ์ในลุ่มน้ำอเมซอน ในทวีปอเมริกาใต้ เช่น บราซิล แม้จะเป็นปลาชนิดที่เพิ่งประกาศใหม่ แต่ว่าในแวดวงปลาสวยงาม ปลาอะราไพม่าชนิดนี้พบอยู่ได้ทั่วไปตามพิพิธภัณฑ์สัตว์น้ำหรือในตลาดค้าปลาสวยงาม โดยใช้ชื่อวิทยาศาสตร์ว่า A. gigas ซึ่งเป็นชื่อของชนิดดั้งเดิมที่เป็นที่รู้จัก ปัจจุบันพิพิธภัณฑ์สัตว์น้ำในทวีปยุโรปเริ่มที่จะระบุชื่อวิทยาศาสตร์อย่างถูกต้องบ้างแล้ว ซึ่งปลาส่วนใหญ่ที่พบโดยทั่วไปนั้น เป็นชนิด A. leptosoma นี้ มากกว่า</doc>
