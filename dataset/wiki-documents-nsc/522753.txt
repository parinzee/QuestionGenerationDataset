<doc id="522753" url="https://th.wikipedia.org/wiki?curid=522753" title="อาสนวิหารน็องซี">อาสนวิหารน็องซี อาสนวิหารน็องซี () หรือชื่อเต็มว่า อาสนวิหารแม่พระรับสารและนักบุญซีฌแบร์แห่งน็องซี () เป็นอาสนวิหารโรมันคาทอลิกที่มีฐานะเป็นทั้ง ไมเนอร์บาซิลิกา (Minor Basilica) และ ไพรเมต (Primate) เป็นที่ตั้งของมุขนายกประจำมุขมณฑลน็องซี-ตูลร่วมกับอาสนวิหารนักบุญสเทเฟนแห่งตูล ตั้งอยู่ในเขตเมืองน็องซี จังหวัดเมอร์เตมอแซล แคว้นกร็องแต็สต์ ประเทศฝรั่งเศส สร้างขึ้นเพื่ออุทิศแด่แม่พระรับสารและนักบุญซีฌแบร์ (พระเจ้าซีฌแบร์ที่ 3 แห่งราชวงศ์เมรอแว็งเฌียง) อาสนวิหารน็องซีได้ขึ้นทะเบียนเป็นอนุสรณ์สถานทางประวัติศาสตร์เมื่อปี ค.ศ. 1906สถาปัตยกรรม สถาปัตยกรรม. แบบการสร้างได้รับการเสนอโดยโจวันนี เบตโต สถาปนิกชาวอิตาลี โดยใช้แบบมาจากโบสถ์ Sant'Andrea della Valle ที่กรุงโรม ประเทศอิตาลี ต่อมาได้รับการปรับปรุงแบบโดยฌูล อาร์ดวง-ม็องซาร์ และต่อมาสิ้นสุดการก่อสร้างโดยแฌร์แม็ง โบฟร็อง ลักษณะสถาปัตยกรรมเป็นแบบคลาสสิก โดยส่วนใหญ่ใช้เสาแบบคอรินเทียน อาสนวิหารเป็นทรงกางเขนแบบละติน โถงทางเดินโบสถ์มีความยาว 60 เมตร กว้าง 14 เมตร ด้านบนประดับด้วยรูปปั้นเทวดาอันเป็นสัญลักษณ์ของพระแม่มารี บริเวณช่องทางเดินด้านข้างฝั่งซ้ายและขวา ประกอบด้วยชาเปลฝั่งละ 3 หลัง และบริเวณจุดตัดกลางโบสถ์มีหอหลังคาโดมด้านบนตกแต่งเป็นภาพจิตรกรรมฝาผนังแบบภาพปูนเปียก แท่นบูชาหินอ่อนเป็นงานย้อมสีอย่างวิจิตร ทำขึ้นในปีค.ศ. 1763 ล้อมรอบด้วยบริเวณร้องเพลงสวดที่เป็นงานไม้สลักเสลาอย่างสวยงาม เป็นงานฝีมือของแฌร์แม็ง โบฟร็อง หน้าบันอาคารมีลักษณะสมมาตรตามแบบงานแบบคลาสสิกอย่างสมดุล โดยขนาบข้างด้วยหอระฆังฐานสี่เหลี่ยมจัตุรัสทั้งสองข้าง ยอดหอเป็นหลังคาทรงแปดเหลี่ยมพร้อมหน้าต่างเพื่อนำแสงเข้าสู่ด้านใน</doc>
