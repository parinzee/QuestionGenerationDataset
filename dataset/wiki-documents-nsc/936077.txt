<doc id="936077" url="https://th.wikipedia.org/wiki?curid=936077" title="งานเลือกตั้งเซ็มบัตสึ">งานเลือกตั้งเซ็มบัตสึ งานเลือกตั้งเซ็มบัตสึ หรือ เซ็มบัตสึโซเซ็งเกียว () เป็นงานกิจกรรมประจำปีของเอเคบีโฟร์ตีเอต (AKB48) ที่เปิดโอกาสให้แฟนคลับสามารถลงคะแนนสมาชิกที่ตนชื่นชอบให้เป็นเซ็มบัตสึของซิงเกิลได้ กิจกรรมนี้จัดขึ้นครั้งแรกใน พ.ศ. 2552 และได้จัดขึ้นอีกทุกปีเรื่อยมาแนวคิด แนวคิด. กิจกรรมนี้เป็นการค้นหาสมาชิกวงที่ได้รับความนิยมจากมุมมองของแฟนคลับ ซึ่งจัดขึ้นทุก ๆ ปีในช่วงเดือนมิถุนายนตั้งแต่ พ.ศ. 2552 การลงคะแนนสามารถทำได้ผ่านทางการซื้อแผ่นซีดีซิงเกิลที่บรรจุบัตรลงคะแนนไว้อยู่ สมาชิกที่ได้รับคะแนนอันดับต้น ๆ จะได้มีส่วนร่วมกับเพลงในหน้าเอ (A-side) ส่วนสมาชิกที่เหลือจะได้ออกเพลงในหน้าบี (B-side) สมาชิกที่มีคะแนนสูงเป็น 7 อันดับแรกจะเรียกว่า "คามิเซเวน" (神7 Kami 7) ซึ่งแปลว่า "เทพเจ้าทั้ง 7" เนื่องจากวงเอเคบีโฟร์ตีเอตมีสมาชิกจำนวนมาก จึงเป็นเรื่องยากที่จะให้สมาชิกทุกคนมีเวลาออกอากาศเท่า ๆ กัน ดังนั้นจึงมีการเลือกสมาชิกแถวหน้าจำนวน 10 ถึง 20 คน (ส่วนใหญ่ 16 คน) มาเป็นสมาชิกหลักที่เรียกว่า "เซ็มบัตสึ" (; หรือ "สมาชิกที่ได้รับเลือก") ซึ่งก่อนที่จะมีงานเลือกตั้ง ยาซูชิ อากิโมโตะ โปรดิวเซอร์ของวง เป็นผู้เลือกเซ็มบัตสึด้วยตัวเองมาโดยตลอด แต่ภายหลังเริ่มมีกระแสวิพากษ์วิจารณ์จากแฟนคลับถึงการตัดสินใจเลือกเซ็มบัตสึของอากิโมโตะ โดยตั้งข้อสงสัยว่าเป็นการเลือกโดยมีอคติและความลำเอียง นอกจากนี้ ตำแหน่งเซ็นเตอร์ของวง (ผู้ที่ยืนอยู่ตรงกลาง) นั้นเป็นของอัตสึโกะ มาเอดะ มาโดยตลอด ทำให้ผู้คนจำนวนมากไม่พอใจถึงการกระทำดังกล่าว และมองว่าไม่เป็นการเปิดโอกาสให้กับสมาชิกอื่น เหตุการณ์เหล่านี้จุดประกายความคิดของอากิโมโตะให้จัดงานเลือกตั้งขึ้นมา ในประเทศญี่ปุ่น เอเคบีโฟร์ตีเอตถือเป็นวงไอดอลกลุ่มแรกที่มีระบบการคัดสรรสมาชิกจากคะแนนโหวตอย่างเปิดเผยการหาเสียง การหาเสียง. การหาเสียงของงานเลือกตั้งเซ็มบัตสึมีความคล้ายคลึงกับการเลือกตั้งทั่วไป สมาชิกที่เข้าร่วมงานแต่ละคนจะได้รับโปสเตอร์หาเสียงของตนเอง และจะมีเวลาออกอากาศบนเครือข่ายอินเทอร์เน็ตสำหรับการกล่าวปราศรัยหาเสียงทั่วประเทศญี่ปุ่นเป็นเวลาประมาณ 1 ถึง 2 นาที นอกจากนี้สมาชิกยังสามารถแต่งกาย ทำทรงผม หรือทำท่างใด ๆ ให้เป็นที่น่าสนใจจากผู้ชมได้รายชื่อกิจกรรมการจัดสรรตำแหน่ง การจัดสรรตำแหน่ง. ในวันงานจะมีการถ่ายทอดสดและการประกาศคะแนนโหวตแก่สมาชิกทุกคนที่เข้าร่วม สมาชิกต้องมีอันดับสูงกว่าที่กำหนดไว้ถึงจะมีตำแหน่งโดยนับจากคะแนนที่สมาชิกผู้นั้นได้รับ แต่ละงานจะมีการจัดอันดับแต่ละตำแหน่งแตกต่างกันออกไป รวมถึงจำนวนคนในแต่ละตำแหน่งเช่นกัน สำหรับงานเลือกตั้งครั้งที่ 10 นั้น สมาชิกที่ได้รับอันดับที่ 1 ถึง 16 จะเรียกว่า "เซ็มบัตสึ" (Senbatsu), อันดับที่ 17 ถึง 32 เรียกว่า "อันเดอร์เกิลส์" (Undergirls), อันดับที่ 33 ถึง 48 เรียกว่า "เน็กซ์เกิลส์ " (Next Girls), อันดับที่ 49 ถึง 64 เรียกว่า "ฟิวเจอร์เกิลส์" (Future Girls), อันดับที่ 65 ถึง 80 เรียกว่า "อัพคัมมิงเกิลส์" (Upcoming Girls), และอันดับที่ 81 ถึง 100 เรียกว่า "คิเน็นวากุ" (Kinenwaku) ส่วนสมาชิกได้คะแนนน้อยกว่าอันดับที่ 100 จะถือว่าไม่ติดอันดับ</doc>
