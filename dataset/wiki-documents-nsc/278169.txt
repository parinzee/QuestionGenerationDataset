<doc id="278169" url="https://th.wikipedia.org/wiki?curid=278169" title="เพียงเธอ..รักนี้ดีสุดแล้ว">เพียงเธอ..รักนี้ดีสุดแล้ว As Good as It Gets () เป็นภาพยนตร์ตลก-โรแมนติก ที่ออกฉายในปี พ.ศ. 2540 กำกับโดยเจมส์ แอล. บรูก นำแสดงโดยแจ็ก นิโคลสัน และเฮเลน ฮันท์ รับบทชายปากร้ายที่เป็นโรคย้ำคิดย้ำคำ (Obsessive–compulsive disorder) และเป็นโรคกลัวความสกปรก (Mysophobia) ที่เข้ามาพัวพันกับสาวเสิร์ฟลูกติด และเพื่อนบ้านเกย์ ภาพยนตร์เรื่องนี้ได้รับการเสนอชื่อเข้าชิงรางวัลออสการ์สาขาภาพยนตร์ยอดเยี่ยม และสาขานักแสดงนำทั้งหญิงและชาย นักแสดงนำทั้งคู่ได้รับรางวัลนักแสดงนำชาย และนักแสดงนำหญิงยอดเยี่ยม ทั้งรางวัลออสการ์ และรางวัลลูกโลกทองคำ ในปีเดียวกันกับภาพยนตร์เรื่อง Titanic (ไททานิค)เรื่องย่อ เรื่องย่อ. เมลวิน ยูดอล (แจ็ก นิโคลสัน) นักเขียนนวนิยายรักมีชื่อ ที่เป็นโรคย้ำคิดย้ำคำ กลัวความสกปรก เหยียดผิว และปากร้าย มีนิสัยเห็นแก่ตัว และชอบพูดจาถากถางใครๆ ให้เจ็บใจ เป็นที่เอือมระอาต่อเพื่อนบ้าน โดยเฉพาะไซมอน (เกร็ก คินเนียร์) จิตรกรเกย์ข้างห้อง ที่เลี้ยงหมาตัวเล็กๆ ชื่อ เวอร์เดล ทุกวันเมลวินจะต้องไปกินอาหารที่ร้านเดิม ที่โต๊ะตัวเดิม แต่ด้วยนิสัยปากร้าย ทำให้ไม่มีพนักงานเสิร์ฟคนไหนอยากบริการเขา มีเพียงคนเดียวคือ แครอล (เฮเลน ฮันท์) ที่รับมือกับเมลวินได้ วันหนึ่งแครอลไม่มาทำงาน เมลวินจึงตามไปที่บ้าน เพราะถ้าหากเธอไม่มาเสิร์ฟอาหารให้ ก็ไม่มีใครในร้านยินดีบริการเขา เมลวินพบว่าลูกชายของแครอลป่วยเป็นโรคภูมิแพ้และหอบหืด เขาจึงเสนอให้หมอนอร์แมน เบตส์ (แฮโรลด์ รามิส) สามีของบรรณาธิการที่ตีพิมพ์นวนิยายของเขา ไปรักษาลูกชายของแครอล เพื่อให้เธอกลับมาทำงานตามปกติ ในขณะเดียวกัน ไซมอนถูกโจรทำร้ายจนต้องเข้าโรงพยาบาล เมลวินถูกแฟรงก์ ซาชส์ (คิวบา กูดิง จูเนียร์) เพื่อนข้างห้องอีกคนหนึ่ง บังคับให้นำเวอร์เดล หมาของไซมอนมาดูแล จากการที่ได้ใกล้ชิดกับสัตว์เลี้ยง เมลวินเริ่มมีนิสัยที่อ่อนโยนลง และค่อยๆ ปรับตัวเข้าหาคนอื่น จนใครๆ ก็เริ่มรับรู้ว่าแท้ที่จริง เขาก็เป็นคนมีน้ำใจประโยคที่น่าจดจำประโยคที่น่าจดจำ. - เมลวิน : I guess what I'm trying to say is... you make me want to be a better man.</doc>
