<doc id="75561" url="https://th.wikipedia.org/wiki?curid=75561" title="พระเจ้าเฟลีเปที่ 2 แห่งสเปน">พระเจ้าเฟลีเปที่ 2 แห่งสเปน พระเจ้าเฟลีเปที่ 2 แห่งสเปน (; พ.ศ. 2070-พ.ศ. 2141) ทรงสืบเชื้อสายมาจาก ราชวงศ์ฮับสบูร์กแห่งออสเตรีย ทรงดำรงฐานะเป็นทั้งกษัตริย์แห่งสเปนและโปรตุเกส โดยทรงเป็นกษัตริย์แห่งโปรตุเกสในพระนาม พระเจ้าฟีลีเปที่ 1 () รัชสมัยของพระองค์เป็นช่วงเวลาที่สเปนสามารถดำรงฐานะความเป็นชาติมหาอำนาจที่ทรงอิทธิพลทางทะเลมากที่สุดในโลก ซึ่งเป็นผลมาจากการดำเนินนโยบายขยายอำนาจของสเปนในรัชสมัยของพระองค์พระราชประวัติก่อนขึ้นครองราชย์ พระราชประวัติก่อนขึ้นครองราชย์. พระเจ้าเฟลิเปที่ 2 เป็นพระราชโอรสในสมเด็จพระจักรพรรดิชาลส์ที่ 5 (Charles, พ.ศ. 2043-พ.ศ. 2131) แห่งราชวงศ์ฮับสบูร์ก และสมเด็จพระราชินีอิซซาเบลลา แห่งโปรตุเกส (Isabella of Portugal, พ.ศ. 2046-พ.ศ. 2082) ประสูติเมื่อวันที่ 21 พฤษภาคม พ.ศ. 2070 ที่เมืองบายาโดลิด (Valladolid) จักรพรรดิชาลส์ที่ 5 พระราชบิดาเป็นพระราชโอรสในพระเจ้าเฟลิเปที่ 1 แห่งกัสติยา (Philip I of Castile, พ.ศ. 2021-พ.ศ. 2049) และสมเด็จพระราชินีโจแอนนา (Joanna of Castile, พ.ศ. 2022-พ.ศ. 2098) ส่วนพระนางอิซาเบลลา พระราชมารดาเป็นพระราชธิดาในสมเด็จพระราชาธิบดีเอมมานูเอล แห่งโปรตุเกส (Emanuel of Portugal, พ.ศ. 2012-พ.ศ. 2064) และสมเด็จพระราชินีมาเรีย แห่งอรากอน (Maria of Aragon, พ.ศ. 2025-พ.ศ. 2060) พระขนิษฐาของพระนางโจแอนนา ขณะทรงพระเยาว์ พระองค์ทรงได้รับการฝึกในเรื่อง “การวางพระองค์และศิลปะแห่งบุรุษ” (Deportment and Manly Arts) ทำให้ทรงรู้จักการวางพระองค์เป็นอย่างดี และยังโปรดการกีฬาและการล่าสัตว์อีกด้วย นอกจากนี้การศึกษาทำให้พระองค์ทรงเห็นความสำคัญของการเรียน ดังนั้นตลอดรัชสมัยของพระองค์จึงทรงให้ความสำคัญกับห้องสมุด ทั้งยังมีการสนับสนุนทุนเล่าเรียนในอาณาจักรของพระองค์อีกด้วย พระเจ้าเฟลิเป 2 ทรงได้รับการแต่งตั้งจากพระราชบิดาให้เป็นผู้สำเร็จราชการแห่งอาณาจักรกัสติยา โดยพระราชบิดาทรงต้องการให้พระราชโอรสทรงเรียนรู้การปกครองที่ดี ทั้งจักรพรรดิชาลส์ที่ 5 ยังทรงสอนศาสตร์ด้านการปกครองให้กับพระราชโอรสอีกด้วย นอกจากนี้แล้วตั้งแต่ ค.ศ. 1548 พระเจ้าฟิลิปที่ 2 ได้เสด็จประพาสยังอิตาลีตอนเหนือ เยอรมนี และกลุ่มประเทศต่ำ (เนเธอร์แลนด์ เบลเยียม และลักเซมเบิร์ก) เพื่อเรียนรู้เกี่ยวกับสิ่งที่พระองค์จะทรงกระทำในอนาคต จักรพรรดิชาลส์ที่ 5 ทรงสละราชสมบัติใน พ.ศ. 2099 และเสด็จไปประทับในอารามแห่งหนึ่งในแคว้นเอซเตรมาดูรา โดยจักรพรรดิชาลส์ที่ 5 ทรงแบ่งดินแดนของอาณาจักรออกเป็น 2 ส่วน ส่วนแรก คือ ออสเตรีย โบฮีเมีย และฮังการี ทรงมอบให้พระอนุชา ซึ่งต่อมาทรงได้รับเลือกเป็นจักรพรรดิแห่งจักรวรรดิโรมันอันศักดิ์สิทธิ์ในพระนามสมเด็จพระจักรพรรดิเฟอร์ดินานด์ที่ 1 (Ferdinand I, พ.ศ. 2046-พ.ศ. 2107) ส่วนดินแดนที่เหลือ คือ ดินแดนกลุ่มประเทศต่ำและสเปน ทรงมอบให้พระราชโอรส คือ พระเจ้าเฟลิเปที่ 2 แต่ถึงแม้ว่าจักรพรรดิชาลส์ที่ 5 จะทรงสละราชสมบัติไปแล้วก็ยังทรงคอยให้คำแนะนำพระราชโอรสอยู่ จนกระทั่งสิ้นพระชนม์ใน พ.ศ. 2101พระราชบุคลิกลักษณะ พระราชบุคลิกลักษณะ. พระองค์ทรงมีรูปร่างเตี้ย พระนลาฏกว้าง พระเนตรสีฟ้าโต พระขนงหนาและยาวเกือบติดกัน พระนาสิกงาม พระโอษฐ์กว้างและริมฝีพระโอษฐ์ล่างค่อนข้างหนา พระมัสสุสั้นไว้เป็นรูปแหลม พระฉวีค่อนข้างซีด และพระเกศาเป็นสีเหลือง พระองค์ทรงมีอากัปกิริยาแข็งตามแบบสเปน แต่มีพระนิสัยที่อ่อนหวานและสุภาพ ถึงแม้พระองค์จะทรงคิดอะไรช้า แต่ก็ทรงมีความสามารถในกิจการที่พระองค์ต้องกระทำจักรวรรดิสเปนในรัชสมัยพระเจ้าฟิลิปที่ 2 จักรวรรดิสเปนในรัชสมัยพระเจ้าฟิลิปที่ 2. จักรพรรดิชาร์ลที่ 5 พระราชบิดาของพระเจ้าฟิลิปที่ 2 ทรงได้รับมรดกเป็นดินแดนหลายส่วนในยุโรปจากฝ่ายพระราชบิดาและฝ่ายพระราชมารดา คือ- อารากอน ซาร์ดิเนีย ซิซิลี และเนเปิลส์ ของพระเจ้าเฟอร์ดินานด์ที่ 2 แห่งอารากอน (Ferdinand of Aragon, ค.ศ. 1452-1516) - อาณาจักรกัสติยาและดินแดนในทวีปอเมริกาของพระนางอิซาเบลลา (Isabella of Castile, ค.ศ. 1451-1504) - อาณาจักรออสเตรียของจักรพรรดิแมกซิมิเลียนที่ 1 (Maximilian I, ค.ศ. 1459-1519) - ดินแดนฟรองช์-กองเต (Franche-Comté) ของพระนางแมรี (Mary of Burgundy, ค.ศ. 1457-1482) หลังการสละราชสมบัติของจักรพรรดิชาลส์ที่ 5 ใน ค.ศ.1556 ดินแดนของพระองค์ส่วนหนึ่งได้ตกทอดมาสู่พระราชโอรส คือ พระเจ้าฟิลิปที่ 2 ซึ่งนอกจากการได้รับดินแดนเป็นมรดกแล้ว พระเจ้าฟิลิปที่ 2 ยังทรงดำเนินนโยบายขยายอำนาจของสเปน ยังผลให้จักรวรรดิสเปนในรัชสมัยของพระองค์มีอาณาเขตที่กว้างใหญ่ไพศาลมาก โดยจักรวรรดิสเปนในรัชสมัยของพระเจ้าฟิลิปที่ 2 ประกอบด้วยดินแดนต่างๆ คือ สเปน ดินแดนกลุ่มประเทศต่ำ (Low Countries) อิตาลี ดินแดนในทวีปอเมริกาซึ่งมีอาณาเขตดั้งแต่แม่น้ำรีโอ กรันเด (Rio Grande) ถึงเกาะเตียร์รา เดล ฟวยโก (Tierra del Fuego) หมู่เกาะฟิลิปปินส์ และโปรตุเกส ทั้งสเปนยังอ้างสิทธิเหนือดินแดนอาณานิคมของโปรตุเกส คือ ดินแดนในอเมริกาใต้และแอฟริกาอีกด้วยเหตุการณ์สำคัญในรัชสมัย เหตุการณ์สำคัญในรัชสมัย. รัชสมัยพระเจ้าเฟลิเปที่ 2 เป็นช่วงเวลาที่สเปนมี “อำนาจและอิทธิพลสูงสุดในประวัติศาสตร์โลก” ตลอดรัชสมัยของพระองค์ทรงดำเนินนโยบายทางการเมืองและศาสนาควบคู่กันไปโดยตลอด ทรงขยายอำนาจทางการเมืองของสเปน และปราบปรามพวกโปรเตสแตนต์อย่างจริงจัง จากการดำเนินนโยบายดังกล่าวของพระเจ้าเฟลิเปที่ 2 ทำให้จักรวรรดิสเปนในรัชสมัยของพระองค์มีอาณาเขตกว้างใหญ่อันประกอบไปด้วยดินแดนหลายส่วนในโลกทั้งใน ยุโรป อเมริกา แอฟริกา และเอเชีย ในรัชสมัยของพระองค์มีเหตุการณ์สำคัญ คือ- พ.ศ. 2070 ประสูติที่เมืองบายาโดลิด (Valladolid) - พ.ศ. 2086 อภิเษกสมรสกับพระนางมาเรียแห่งโปรตุเกส - พ.ศ. 2097 อภิเษกสมรสกับสมเด็จพระราชินีนาถแมรีที่ 1 แห่งอังกฤษ - พ.ศ. 2099 ขึ้นครองราชย์เป็นกษัตริย์แห่งสเปน และได้รับพระราชทานเมืองเนเปิลส์ ดินแดนกลุ่มประเทศต่ำ ซิซิลี และมิลาน จากจักรพรรดิชาลส์ที่ 5 - พ.ศ. 2102 อภิเษกสมรสกับพระนางเอลิซาเบทแห่งราชวงศ์วาลัวร์ - พ.ศ. 2110 ส่งกองทัพไปปราบปรามการลุกฮือของพวกโปรเตสแตนต์ในเนเธอร์แลนด์ - พ.ศ. 2114 เนรเทศพวกมุสลิมออกจากสเปน และกองทัพเรือของสเปนทำลายกองทัพเรือของพวกเติร์ก (Turkish Navy) - พ.ศ. 2123 สเปนอ้างสิทธิเหนือบัลลังก์โปรตุเกสและอาณานิคมของโปรตุเกส - พ.ศ. 2127 พระราชฐานเอลเอสโกเรียล สร้างเสร็จสมบูรณ์ - พ.ศ. 2131 ส่งกองทัพเรืออาร์มาดา (Spanish Armada) ไปโจมตีอังกฤษในรัชสมัยสมเด็จพระราชินีนาถอลิซาเบธที่ 1 - พ.ศ. 2133 สงครามต่อต้านพวกอูเกอโนต์ (Huguenots) ในฝรั่งเศส ตั้งแต่ ค.ศ. 1590-1598 - พ.ศ. 2141 เสด็จสวรรคต ผลจากสงครามในรัชสมัยพระเจ้าฟิลิปที่ 2 ส่งผลกระทบต่อระบบเศรษฐกิจของสเปน ทั้งการพ่ายแพ้ของกองทัพเรืออาร์มาดาต่อกองทัพเรืออังกฤษยังเป็นจุดที่นำไปสู่ความเสื่อมอำนาจทางทะเลของสเปนในช่วงเวลาต่อมาเสด็จสวรรคต เสด็จสวรรคต. สมเด็จพระราชาธิบดีเฟลิเปที่ 2 เสด็จสวรรคตเมื่อวันที่ 13 กันยายน พ.ศ. 2141 ณ พระราชวังเอส เอสกอเรียล พระบรมศพได้รับการฝังในพระราชวังแห่งนี้ร่วมกับพระบรมศพของพระราชบิดาและพระราชมารดา</doc>
