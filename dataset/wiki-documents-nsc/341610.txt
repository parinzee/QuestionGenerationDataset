<doc id="341610" url="https://th.wikipedia.org/wiki?curid=341610" title="ระห่ำ กระฉูด">ระห่ำ กระฉูด ระห่ำ กระฉูด () เป็นภาพยนตร์ฮอลลีวูด นำแสดงโดย แดนนี เทรโฮ, โรเบิร์ต เดอ นีโร, สตีเว่น ซีกัล, มิเชลล์ ร็อดริเกซ, เจสสิกา อัลบา, ลินด์ซีย์ โลแฮน กำกับการแสดงและบทภาพยนตร์โดยโรเบิร์ต ร็อดริเกซเรื่องย่อ เรื่องย่อ. มาเชเต (แดนนี เทรโฮส์) เป็นนายตำรวจเชื้อสายเม็กซิโก เขาเป็นนักฆ่าระดับมืออาชีพ แต่ทว่าถูกหักหลัง ลูกเมียถูกฆ่าตายหมด 5 ปีผ่านไป มาเชเตมาใช้ชีวิตอย่างหลบ ๆ ซ่อน ๆ ที่เทกซัส พรมแดนสหรัฐ-เม็กซิโก ในฐานะคนหลบหนีเข้าเมืองเหมือนเช่นชาวเม็กซิโกคนอื่น ๆ ที่นั่น สมาชิกวุฒิสภาสหรัฐอเมริกาจะมีการเลือกตั้ง แม็กลัฟลิน (โรเบิร์ต เดอ นีโร) กำลังได้รับความนิยมจากนโยบายผลักดันชาวเม็กซิโกให้ออกไปจากพื้นที่ด้วยความละมุนละม่อม วันหนึ่ง มาเชเตได้รับการติดต่อให้ไปสังหารแม็กลัฟลิน แต่ทว่าเกิดความผิดพลาด กลับเป็นมาเชเตเองที่ถูกตามล่า ด้วยความแค้นบวกกับการถูกตามล่า มาเชเตจึงต้องสู้ด้วยการใช้อาวุธชนิดต่าง ๆ โดยเฉพาะอย่างยิ่งมีดยาวที่มีชื่อเรียกว่า มาเชเต โดยมีผู้ช่วยเป็น 3 สาวสวยผู้รักความยุติธรรม ที่แต่ละคนมีความแสบสันต์ไม่แพ้กันทั้ง 3 คน ได้แก่ เช สาวรถบรรทุกที่มาเชเตช่วยไว้จากแก๊งค์ทรชน (มิเชลล์ ร็อดริเกซ), เอพริล สาวไฮโซลูกสาวของคู่ปรับที่โดนจับมาเป็นตัวประกันแต่กลับใจมาช่วยเพราะหลงเสน่ห์ มาเชเต (ลินด์ซีย์ โลฮาน) และซาร์ทานา ตำรวจตรวจคนเข้าเมืองที่ทนความอยุติธรรมในสังคมไม่ไหว (เจสสิก้า อัลบ้า) ก่อนที่จะรู้ว่าเบื้องหลังทั้งหมดนั้นคือการค้ายาเสพย์ติดข้ามพรมแดนครั้งใหญ่ คือ ทอเรส (สตีเว่น ซีกัล) อดีตนางจ้างเก่าของมาเชเตที่หักหลังเขาเป็นคนบงการเบื้องหลังและคำวิจารณ์ เบื้องหลังและคำวิจารณ์. Machete เป็นผลงานการกำกับของ โรเบิร์ต ร็อดริเกซ ผู้กำกับหนุ่มเชื้อสายเม็กซิโก ที่มีผลงานในลักษณะคล้ายคลึงกันนี้ก่อนหน้านั้นออกมาหลายเรื่อง ไม่ว่าจะเป็น Desperado (1995), From Dusk till Dawn (1996), Planet Terror (2007) เป็นต้น ซึ่งทุกเรื่องได้รับการกล่าวขานว่าเป็นภาพยนตร์ที่มีรูปแบบที่สนุกสะใจในแบบภาพยนตร์เกรดบี Machete ถูกพัฒนาบทบาทตัวละครจากบทสมทบใน Spy Kids (2001) ซึ่งเป็นภาพยนตร์แนวแฟนตาซีสำหรับเด็กของร็อดริเกซ ให้มาเป็นตัวละครเอกในเรื่องนี้ โดยมี แดนนี เทรโฮ นักแสดงชาวเม็กซิโก ผู้ที่เป็นที่รู้จักกันดีกับภาพยนตร์โลดโผนอเมริกัน-เม็กซิโกแบบนี้ โดยในครั้งนี้ นับเป็นครั้งแรกที่เทรโฮมารับบทเป็นนักแสดงนำ จากที่เคยเป็นตัวประกอบหรือตัวร้ายอยู่เสมอ พร้อมด้วยนักแสดงที่มีชื่อเสียงหลายคน ทั้ง โรเบิร์ต เดอ นีโร, สตีเว่น ซีกัล, มิเชลล์ ร็อดริเกซ, เจสสิกา อัลบา, ลินด์ซีย์ โลแฮน และ ดอน จอห์นสัน คำว่า Machete เป็นภาษาสเปนที่หมายถึง มีดขนาดยาว ที่นิยมใช้กันในหมู่ชาวเม็กซิโก ซึ่งตัวละครเอกในเรื่องจะใช้เป็นอาวุธประจำกาย ภาพยนตร์ได้รับคำวิจารณ์ว่า ทำได้สนุก มีอารมณ์ขันแบบร้าย ๆ ในรูปแบบของร็อดริเกซ และถึงแม้ว่าจะมีนักแสดงที่มีชื่อเสียงหลายคนมาร่วมแสดง แต่ก็ได้รับการเฉลี่ยบทไปอย่างครบถ้วน ทำให้ไม่มีใครแสดงได้เหลื่อมล้ำกว่ากัน แต่ทว่าก็มีหลายฉากที่หวาดเสียวและรุนแรง ทำให้ได้รับเรต R ในการฉายระดับสากล และภาพยนตร์ที่เหมาะสมกับผู้มีอายุตั้งแต่18 ปีขึ้นไปในประเทศไทย สำหรับเว็บไซต์IMDbได้ให้คะแนนภาพยนตร์เรื่องนี้ไปทั้งหมด 7.5 ดาว จากทั้งหมด 10 ดาว และในสยามโซนให้ไปถึง 8.44 ดาว</doc>
