<doc id="645224" url="https://th.wikipedia.org/wiki?curid=645224" title="นะโอะยะ อิโนะอุเอะ">นะโอะยะ อิโนะอุเอะ นะโอะยะ อิโนะอุเอะ (; โรมะจิ: Inoue Naoya) นักมวยสากลอาชีพชาวญี่ปุ่น ปัจจุบันเป็นแชมป์โลกในรุ่นซูเปอร์ฟลายเวท (115 ปอนด์) ขององค์กรมวยโลก (WBO) และเป็นอดีตแชมป์โลกในรุ่นไลท์ฟลายเวท (108 ปอนด์) ของสภามวยโลก (WBC) อิโนะอุเอะ เกิดเมื่อวันที่ 10 เมษายน ค.ศ. 1993 ที่เมืองซะมะ จังหวัดคะนะงะวะ เริ่มต้นการชกมวยจากมวยสากลสมัครเล่น ผ่านการชกมวยสากลสมัครเล่นมาอย่างโชกโชน โดยได้เหรียญทองจากรายการเพรสซิเดนท์คัพ เมื่อปี ค.ศ. 2011 ที่กรุงจาการ์ตา ประเทศอินโดนีเซีย และตกรอบ 3 ในรายการมวยสากลสมัครเล่นชิงแชมป์โลก 2011 ที่กรุงบากู ประเทศอาเซอร์ไบจัน โดยรวมสถิติการชกมวยสากลสมัครเล่นทั้งหมด ชนะ 75 ครั้ง แพ้ 6 ครั้ง (ชนะน็อกหรืออาร์เอสซี 48 ครั้ง เมื่อหันมาชกมวยสากลอาชีพ ก็ได้เข้าสังกัดโอะฮะชิยิมที่โยะโกะฮะมะ ของฮิเดะยุกิ โอะฮะชิ อดีตแชมป์โลกในรุ่นสตอร์วเวท (105 ปอนด์) 2 สถาบัน คือ สภามวยโลก (WBC) และสมาคมมวยโลก (WBA) ซึ่งอิโนะอุเอะสร้างปรากฏการณ์เป็นนักมวยชาวญี่ปุ่นที่ชกน้อยครั้งที่สุดแล้วได้ตำแหน่งแชมป์โลก คือ เพียง 6 ครั้งเท่านั้น เมื่อเป็นฝ่ายเอาชนะทีเคโอ ยกที่ 6 เอเดรียน เฮอร์นันเดซ นักมวยชาวเม็กซิกันได้เมื่อวันที่ 6 เมษายน ค.ศ. 2014 ที่โอตะ-ซิตีเจเนรัลยิมเนเซียม ในกรุงโตเกียว(ต่อมาสถิตินี้ได้ถูกทำลายลงโดย โคะเซะอิ ทะนะกะ ในปี ค.ศ. 2015 ที่ชกเพียง 5 ครั้ง แล้วได้แชมป์โลก) ซึ่งก่อนหน้าที่จะได้แชมป์โลกนั้น อิโนะอุเอะได้ทั้งแชมป์ในรุ่นเดียวกันนี้ของสหพันธ์มวยภาคตะวันออกไกลและแปซิฟิก (OPBF) และแชมป์ของประเทศญี่ปุ่นมาแล้ว และเมื่อป้องกันตำแหน่งครั้งแรกก็เป็นฝ่ายเอาชนะทีเคโอ สามารถเล็ก ก่อเกียรติยิม ผู้ท้าชิงชาวไทยไปในยกที่ 11 ที่สนามกีฬาแห่งชาติโยะโยะงิ เมื่อวันที่ 5 กันยายน ปีเดียวกัน โดยก่อนชนะอิโอนะอุเอะเป็นฝ่ายชกเอาสามารถเล็กลงไปให้กรรมการนับ 8 ได้ถึง 2 ครั้ง ในยกที่ 4 และยกที่ 6 ต่อมาในเดือนพฤศจิกายน ปีเดียวกัน อิโนะอุเอะได้สละตำแหน่ง เพื่อเลื่อนรุ่นไปชิงแชมป์โลกในรุ่นซูเปอร์ฟลายเวท ของ WBO กับ โอมาร์ แอนเดรส นาร์บาเอซ เจ้าของตำแหน่งชาวอาร์เจนตินา และเป็นฝ่ายเอาชนะน็อกไปได้เพียงยกที่ 2 ในปลายปี นะโอะยะ อิโนะอุเอะ เป็นนักมวยที่ได้รับความนิยมอย่างยิ่งจากแฟนมวยชาวญี่ปุ่น โดยเฉพาะในหมู่วัยรุ่นคนหนุ่มสาว เนื่องจากเป็นนักมวยที่อายุน้อย ประกอบกับหน้าตาดี เป็นนักมวยที่มีความรวดเร็ว ออกหมัดได้ว่องไวและเฉียบคมหนักหน่วง</doc>
