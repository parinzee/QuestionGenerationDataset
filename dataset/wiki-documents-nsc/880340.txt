<doc id="880340" url="https://th.wikipedia.org/wiki?curid=880340" title="หม่อมเจ้าเฉลิมศรีสวัสดิวัตน์ สวัสดิวัตน์">หม่อมเจ้าเฉลิมศรีสวัสดิวัตน์ สวัสดิวัตน์ หม่อมเจ้าเฉลิมศรีสวัสดิวัตน์ สวัสดิวัตน์ เป็นพระโอรสองค์ใหญ่ในสมเด็จพระเจ้าบรมวงศ์เธอ พระองค์เจ้าสวัสดิโสภณ กรมพระสวัสดิวัดนวิศิษฎ์ กับหม่อมลมุล สวัสดิวัตน์ ณ อยุธยา ( สกุลเดิม พิศลยบุตร ธิดา พระยาพิสณฑ์สมบัติบริบูรณ์ (ยิ้ม พิศลยบุตร) กับ ขรัวยายปราง สมบัติศิริ ) [หม่อมลมุล (พิศลยบุตร) เป็นน้องสาวของ เจ้าจอมมารดาอ่วม (พิศลยบุตร) ในรัชกาลที่ 5 ซึ่งเป็นพระมารดาในพระเจ้าบรมวงศ์เธอ กรมพระจันทบุรีนฤนาถ ต้นราชสกุล กิติยากร] ประสูติเมื่อวันที่ 11 ธันวาคม พ.ศ. 2440 รับพระราชทานพระนามและพระราชทานเกศากันต์ จากรัชกาลที่ 5 เมื่อยังทรงพระเยาว์นั้น พระชนกทรงโปรดมากด้วยเป็นพระโอรสองค์ใหญ่ เมื่อเจริญพระชันษาได้เข้าศึกษาทรงเข้าศึกษาที่โรงเรียน ภ.ป.ร. ราชวิทยาลัย ในพระบรมราชูปถัมภ์ (ขณะนั้นคือโรงเรียนราชวิทยาลัยซึ่งขณะนั้นตั้งอยู่ที่ถนนบำรุงเมือง) จากนั้น ได้รับพระราชทานทุนหลวง ไปทรงศึกษาต่อด้านการทหาร ณ นครเซ็นต์ปีเตอร์เบิร์ก ประเทศรัสเซีย หม่อมเจ้าเฉลิมศรีสวัสดิวัตน์ สวัสดิวัตน์ เคยเป็นผู้แทนพระองค์ เสด็จสังเวยพระป้าย ณ พระราชวังบางปะอิน อีกทั้ง ได้ทรงถวายงาน สมเด็จพระศรีสวรินทิรา บรมราชเทวี พระพันวัสสาอัยยิกาเจ้า ซึ่งเป็นสมเด็จป้า หลายคราว เช่น เสด็จมาบรรทมในเขตพระที่นั่งบรมพิมานเพื่อคอยทรงวิ่งเข้าไปในเขตพระราชฐานชั้นในเชิญเสด็จ สมเด็จฯ ลงจากพระตำหนักในเวลามีภัยทางอากาศคราวสงครามโลกครั้งที่สอง [3] หม่อมเจ้าเฉลิมศรีสวัสดิวัตน์ สวัสดิวัตน์ ทรงสมรสกับหม่อมเจริญ สวัสดิวัตน์ ณ อยุธยา (สกุลเดิม เศวตะทัต) และได้ทรงมี โอรสธิดา 3 คน คือ 1.เภสัชกรหญิง หม่อมราชวงศ์สนองศรี สวัสดิวัตน์ 2.หม่อมราชวงศ์ถนัดศรี สวัสดิวัตน์ ศิลปินแห่งชาติ นักแสดง นักร้อง นักเขียน และนักจัดรายการวิทยุโทรทัศน์ชื่อดัง มี บุตร คือ 1) หม่อมหลวงศิริเฉลิม สวัสดิวัตน์ 2) พลตรี หม่อมหลวงเพิ่มวุทธิ์ สวัสดิวัตน์ 3) หม่อมหลวงภาสันต์ สวัสดิวัตน์ 3.หม่อมราชวงศ์เพิ่มศรี สวัสดิวัตน์ ท.ช.,ท.ม. มีบุตรธิดา คือ 1) หม่อมหลวงพิชญา สวัสดิวัตน์ 2) หม่อมหลวงสิทธิโชค สวัสดิวัตน์ หม่อมเจ้าเฉลิมศรีสวัสดิวัตน์ สวัสดิวัตน์ สิ้นชีพิตักษัยเมื่อวันที่ 15 กรกฎาคม พ.ศ. 2507 สมเด็จพระนางเจ้ารำไพพรรณี พระบรมราชินี ในรัชกาลที่ 7 ซึ่งทรงเป็นพระขนิษฐา เสด็จพระราชดำเนิน พระราชทานเพลิงพระศพ ณ วัดมกุฏกษัตริยาราม</doc>
