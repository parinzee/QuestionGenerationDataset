<doc id="232179" url="https://th.wikipedia.org/wiki?curid=232179" title="ฟงอวิ๋น ขี่พายุทะลุฟ้า (ภาพยนตร์)">ฟงอวิ๋น ขี่พายุทะลุฟ้า (ภาพยนตร์) ฟงอวิ๋น ขี่พายุทะลุฟ้า ชื่อภาษาไทยของภาพยนตร์จีนกำลังภายในเรื่อง The Storm Riders, 風雲之雄霸天下 (ฟงอวิ๋น สงป้าเทียนเจี้ย: ฟงอวิ๋น ที่หนึ่งในใต้หล้า) นำแสดงโดย กัว ฟู่เฉิง, เจิ้ง อี้เจี้ยน, ซอนนี่ ชิบะ, หยาง กงหยู, ซูฉี ร่วมด้วย หวง ชิวเซิน (นักแสดงรับเชิญ) กำกับการแสดงโดย แอนดริว เลาเนื้อเรื่อง เนื้อเรื่อง. สงป้า (ซอนนี่ ชิบะ) ประมุขพรรคใต้หล้า มีความทะเยอทะยานต้องการเป็นยอดฝีมืออันดับหนึ่งในยุทธภพ สงป้าเป็นบุคคลที่ชั่วร้ายและทำทุกวิถีทางที่จะสยบจอมยุทธฝีมือดีทั้งหลายทั่วยุทธภพ ไม่ว่าคนคนนั้นจะเต็มใจที่จะประลองด้วยหรือไม่ก็ตาม ที่บ้านตระกูลปู้ ปู้ฉิงเทียน (แอนดี้ อัง) นักทำกระบี่ฝีมือดีได้สร้างกระบี่ที่ดีที่สุดในชีวิต ชื่อว่า กระบี่เลิศภพจบแดน ปู้ฉิงเทียนมีลูกชายเพียงคนเดียว คือ ปู้จิ้งอวิ๋น ปู้ฉิงเทียนได้สอนลูกว่า แม้ฝีมือดีหรือกระบี่ดีเพียงไหนก็ตาม แต่จงจำไว้ว่าธรรมะย่อมชนะทุกสิ่ง และฝังกระบี่เล่มนี้ไว้ใต้ดิน ที่พรรคใต้หล้า สงป้าได้ให้ เชาเชา ขันทีรับใช้ไปเชิญ ธุลีดิน นักพยากรณ์ผู้ล่วงรู้ชะตาสวรรค์ให้มาทำนายชะตาของตนที่พรรค ธุลีดินได้ทำนายว่า อีก 10 ปีต่อจากนี้ชีวิตของสงป้าจะรุ่งเรืองอย่างไม่มีใครทัดเทียมได้ แต่ต้องได้เด็ก 2 คนที่มีชื่อว่า "ฟง" (ลม) กับ "อวิ๋น" (เมฆ) มาช่วยเท่านั้น ส่วนคำทำนายอีก 10 ปีต่อไปอยู่ในหีบสมบัติมหากลที่ไม่มีใครเปิดได้ ซึ่งอีก 10 ปีต่อไป ตนจะมาเปิดให้ สงป้าจึงให้ลูกพรรคที่นำโดย ค้างคาว กับ นกเหยี่ยว ออกตามหาเด็กชายที่มีชื่อ ฟง และ อวิ๋น อยู่ในชื่อ และฆ่าล้างครอบครัวตระกูลปู้ ยกเว้นปู้จิ้งอวิ๋นซึ่งไม่หลั่งน้ำตาออกมา แต่เก็บไว้ด้วยความแค้น ขณะเดียวกัน เนี่ยเหยินหวัง (ฟาง จงซิ่น) เจ้าของ ดาบอาบหิมะ หนึ่งในสุดยอดศาตราวุธของยุทธภพที่สงป้าต้องการครอบครอง สงป้าพยายามท้าเนี่ยเหยินหวังให้ออกมาต่อสู้กัน แต่เนี่ยเหยินหวังมิต้องการเช่นนั้น สงป้าจึงลักพา เอี้ยนหยิง ภรรยาโฉมสะคราญของเนี่ยเหยินหวังไป เพื่อต้องการให้เนี่ยเหยินหวังลุกขึ้นสู้ สถานที่ประลองคือ พระพุทธรูปเล่อซาน เนี่ยเหยินหวังพา เนี่ยฟง ลูกชายเพียงคนเดียวไปด้วย ขณะประลองเอี้ยนหยิงได้กระโดดน้ำฆ่าตัวตาย เนี่ยเหยินหวังจึงเสียทีแก่สงป้า และถูก กิเลนไฟ กิเลนที่ทั้งตัวเป็นไฟ ที่อาศัยอยู่ในถ้ำดั้นเมฆใต้ฐานพระพุทธรูปลากเข้าไปกินในถ้ำพร้อมดาบอาบหิมะ เนี่ยฟงไม่กลัวพยายามจะตายไป แต่ก็สลบ สงป้าจึงได้พาเนี่ยฟงกลับไปที่พรรค สงป้าได้รับ ฉินซวง, เนี่ยฟง และปู้จิ้งอวิ๋น เป็น 3 ศิษย์เอก เมื่อทั้ง 3 โตขึ้น ปู้จิ้งอวิ๋น (กัว ฟู่เฉิง) ได้แอบชอบ ข่งฉือ (หยาง กงหยู) ลูกสาวเพียงคนเดียวของสงป้าอยู่ แต่ไม่บอกใครเพราะอุปนิสัยที่เงียบขรึมผิดคนทั่วไป ขณะที่ เนี่ยฟง (เจิ้ง อี้เจี้ยน) ได้พาขงฉือกับฉินซวงแอบเข้าสุสานกระบี่สถานที่ต้องห้ามภายในพรรค ข่งฉือเองก็ชอบเนี่ยฟงอยู่เช่นกัน ค่อมา สงป้าได้ให้ เนี่ยฟงกับฉินซวงไปตามหาวานรทิพย์สมบัติของวัดเส้าหลินเพื่อที่จะให้ได้ตัว ธุลีดิน มาทำนายคำทำนายที่เหลือ เนี่ยฟงกับฉินซวงตามจนพบตัวธุลีดิน ขณะที่ ปู้จิ้งอวิ๋น เดินทางไปที่นครอู๋ซวงพร้อม ค้างคาว กับ นกเหยี่ยว เพื่อฆ่า ตู้กูอี้ฟาง และนำ กระบี่ไร้คู่เปรียบ หนึ่งในยอดศาสตราวุธกลับมาครอบครอง ปู้จิ้งอวิ๋นได้ฆ่าคนในนครอู๋ซวงเสียหมดสิ้นไม่เว้นแม้กระทั่งเด็กเล็ก ๆ เมื่อ ตู้กูหมิง บุตรชายเพียงคนเดียวของตู้กูอี้ฟางกลับมาพบ ก็ร่ำไห้พร้อมไปหา เทพกระบี่ (หวง ชิวเซิน) สุดยอดจอมยุทธที่สงป้าต้องการประลองด้วยเพื่อหาความเป็นที่หนึ่งในใต้หล้า ผู้เป็นลุง ล้างแค้นให้ ขณะที่ทางฝ่ายเนี่ยฟง ธุลีดินก็ถูกบุรุษลึกลับในชุดดำลักพาตัวไป ซึ่งบุรุษลึกลับที่แท้นั่นก็คือ สงป้า นั่นเอง ธุลีดินทำนายว่า สงป้าจะต้องถูกทั้งฟงและอวิ๋นทำลาย สงป้าจึงวางแผนให้ข่งฉือแต่งงานกับเนี่ยฟง เพื่อให้ปู้จิ้งอวิ๋นแค้นและทั้ง 2 ต้องสู้กันเอง ท้ายที่สุดเมื่อล่วงรู้ความจริง ทั้งเนี่ยฟงและปู้จิ้งอวิ๋นได้รวมพลังกันเป็นมังกรทะยานฟ้า เพื่อสู้กับสงป้าเบื้องหลังและความนิยม เบื้องหลังและความนิยม. ฟงอวิ๋น ขี่พายุทะลุฟ้า ได้ดัดแปลงมาจากหนังสือการ์ตูนแนวกำลังภายในในชื่อเรื่องเดียวกันของ หม่าหยงเฉิง นักเขียนชาวฮ่องกง ซึ่งต่อมาได้มีการต่อเพิ่มเติมเป็นนวนิยายโดย ตังแซ ซึ่งได้รับความนิยมอย่างมากจากทั้งฝั่งฮ่องกงและจีนแผ่นดินใหญ่ โกลเด้น ฮาร์เวสท์ บริษัทสร้างภาพยนตร์ยักษ์ใหญ่ของฮ่องกง จึงได้หยิบ ฟงอวิ๋น ขี่พายุทะลุฟ้า มาสร้างเป็นภาพยนตร์ด้วยทุนสร้างมหาศาลกว่า 120 ล้านเหรียญฮ่องกง โดยมี แอนดริว เลา เป็นผู้กำกับ และถือเป็นภาพยนตร์แนวกำลังภายในเรื่องแรกที่ปลุกกระแสภาพยนตร์กำลังภายในให้ฟื้นกลับมาอีกครั้งหลังจากซบเซาไปนานนับ 10 ปี พร้อมด้วยสเปเชียล แอฟเฟคต์ ทางคอมพิวเตอร์ตระการตามากมายอย่างที่ไม่เคยมีมาก่อน ด้วยงานสร้างที่อลังการ และเนื้อเรื่องที่เต็มไปด้วยความเป็นแฟนตาซี ทำให้ได้รับความนิยมทันทีที่ออกฉาย ซึ่งในฮ่องกงสามารถทำรายได้เหนือกว่า Armageddon และ Godzilla ภาพยนตร์ฟอร์มใหญ่แห่งปีของฮอลลีวู้ดเสียอีก และทำรายได้มากกว่า Jurassic Park และ Titanic เมื่อเปิดฉาย และทำรายได้ในทุกประเทศที่เข้าฉาย และทำให้ แอนดริว เลา ได้กำกับภาพยนตร์ในแนวเดียวกันตามมาอีก 2 เรื่องนับจากนี้ คือ A Man Called Hero และ The Duel ซึ่งก็เป็นภาพยนตร์ที่เต็มไปด้วยสเปเชียล แอฟเฟคต์แนวแฟนตาซีอีก โดยบทภาพยนตร์ได้ดัดแปลงให้แตกต่างจากฉบับหนังสือการ์ตูนหรือนวนิยาย ด้วยการตัดตัวละครบางตัวที่สำคัญออกไป เช่น บุรุษนิรนามชุดดำ หรือ ต้วนล่าง และทำการเปลี่ยนแปลงให้ข่งฉือจากที่เป็นสาวใช้ในพรรคใต้หล้ากลายมาเป็นลูกสาวเพียงคนเดียวของสงป้า เป็นต้น ภาพยนตร์ได้รับรางวัลจากงานประกวดภาพยนตร์ฮ่องกงครั้งที่ 18 ถึง 4 รางวัล โดยส่วนใหญ่เป็นรางวัลประเภทแอฟเฟคต์ และยังมีชื่อเข้าชิงอีกหลายรางวัลรวมทั้งภาพยนตร์ยอดเยี่ยมอีกด้วย สำหรับในประเทศไทย กระแสของภาพยนตร์ได้ทำให้ในอีก 1 ปี ต่อมา ได้มีการสร้างโฆษณาโทรทัศน์ สินค้าประเภทลูกอมรสกาแฟยี่ห้อหนึ่ง ที่เป็นการล้อเลียนถึงภาพยนตร์เรื่องนี้ด้วยภาคต่อ ภาคต่อ. ในปี พ.ศ. 2551 พี่น้องตระกูลแปง (ออกไซด์ และ แดนนี่ แปง) ได้สร้างภาค 2 ของภาพยนตร์ชุดนี้ โดยถ่ายทำทั้งหมดในประเทศไทย และได้นักแสดงคนเดิม คือ กัว ฟู่เฉิง และ เจิ้ง อี้เจี้ยน กลับมารับบทนำอีกครั้ง ซึ่งภาพยนตร์ภาค 2 นี้ได้ให้ชื่อว่า The Storm Warriors กำหนดฉายในประเทศไทยวันที่ 24 ธันวาคม พ.ศ. 2552</doc>
