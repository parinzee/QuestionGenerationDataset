<doc id="224758" url="https://th.wikipedia.org/wiki?curid=224758" title="สมัยเอ็ดเวิร์ด">สมัยเอ็ดเวิร์ด สมัยเอ็ดเวิร์ด () เป็นระยะเวลาระหว่างปี ค.ศ. 1901 ถึงปี ค.ศ. 1910 ในสหราชอาณาจักรที่ตรงกับรัชสมัยของพระเจ้าเอ็ดเวิร์ดที่ 7 เมื่อสมเด็จพระราชินีนาถวิกตอเรียเสด็จสวรรคตในเดือนมกราคม ค.ศ. 1901 การขึ้นครองราชย์ของพระเจ้าเอ็ดเวิร์ดพระราชโอรสของพระองค์เป็นการเริ่มคริสต์ศตวรรษใหม่และการสิ้นสุดของสมัยวิคตอเรีย ขณะที่พระราชินีนาถวิกตอเรียทรงหันหลังให้กับสังคม พระเจ้าเอ็ดเวิร์ดทรงเป็นผู้นำในหมู่ชนชั้นสูงในด้านแฟชั่นและสไตล์ที่มีอิทธิพลต่อศิลปะและแฟชั่นไปถึงผืนแผ่นดินใหญ่ยุโรป ซึ่งอาจจะเป็นเพราะความที่โปรดการท่องเที่ยว สมัยนี้เป็นสมัยของการเปลี่ยนแปลงทางการเมืองเมื่อชนบางชั้นในสังคมที่ไม่มีสิทธิมีเสียงในอดีตเช่นชนชั้นแรงงานและสตรีเริ่มจะมีบทบาททางการเมืองเพิ่มขึ้น “สมัยเอ็ดเวิร์ด” มักจะยืดออกไปหลังการเสด็จสวรรคตของพระเจ้าเอ็ดเวิร์ดในปี ค.ศ. 1910 จนไปถึงปีที่เรืออาร์เอ็มเอส ไททานิกล่มในปี ค.ศ. 1912, ปีที่เริ่มสงครามโลกครั้งที่หนึ่ง ในปี ค.ศ. 1914 หรือจนไปถึงปี ค.ศ. 1918 ซึ่งเป็นปีที่สงครามโลกครั้งที่หนึ่งสิ้นสุดลง เมื่อสงครามสงบลงวิถีชีวิตของสมัยเอ็ดเวิร์ดที่เป็นสมัยของความไม่สมดุลในทางอำนาจและฐานะทางเศรษฐกิจก็กลายเป็นสิ่งล้าหมัยในสายตาของผู้ที่ประสบความทุกข์ยากจากสงครามและสิ่งแวดล้อมและผู้ที่ได้รับความรู้มากขึ้นจากสื่อมวลชนถึงความไม่ยุติธรรมอันเกิดจากการแบ่งชั้นวรรณะ</doc>
