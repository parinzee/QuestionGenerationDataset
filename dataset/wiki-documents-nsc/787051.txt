<doc id="787051" url="https://th.wikipedia.org/wiki?curid=787051" title="เธรามิน">เธรามิน เธรามิน () เป็นเครื่องดนตรีไฟฟ้าชนิดหนึ่ง ที่ผู้เล่นจะทำการโบกมือไปมาในอากาศเพื่อสร้างและควบคุมเสียง, ประดิษฐ์โดยวิศวกรชาวรัสเซีย ลีโอ เธรามิน (เลฟ เซอร์เกเยวิช เธอร์เมน) ในปี พ.ศ. 2463 ช่วงหลังสงครามกลางเมืองรัสเซีย, และจดสิทธิบัตรที่สหรัฐอเมริกาในปี พ.ศ. 2471 เสียงของเครื่องดนตรีนี้มีเอกลักษณ์เฉพาะที่ฟังคล้ายเสียงอู้ของเซลโล แต่ระดับเสียงสูงต่ำจะแกว่งไปมาคล้ายคนฮัมเพลงหลักการทำงาน หลักการทำงาน. เธรามินทำงานโดยอาศัยวงจรกำเนิดความถี่ไซน์สองชุด แต่ละชุดจะทำงานโดยอาศัยค่าความจุไฟฟ้าของเสาอากาศโลหะแต่ละเสา ซึ่งอยู่คนละด้านของเครื่อง, เมื่อมือของผู้เล่นขยับเข้าใกล้เสา ความจุไฟฟ้าก็จะเปลี่ยนแปลง ทำให้ความถี่ที่ได้จากวงจรชุดนั้นๆ เปลี่ยนแปลง วงจรกำเนิดความถี่หนึ่งจะทำหน้าที่คุมความดัง (โดยนำความถี่ที่ได้ไปเข้าวงจรความถี่ต่ำผ่าน และใช้ระดับสัญญาณที่ได้เป็นระดับความดังเสียง), อีกวงจรจะคุมระดับตัวโน้ต (โดยนำความถี่ที่ได้ไปผสมกับความถี่อ้างอิง และใช้ความถี่บีตที่ออกมาเป็นเสียงตัวโน้ต) เธรามินในปัจจุบันบางรุ่น นอกจากจะกำเนิดความถี่เสียงในตัวแล้ว ยังสามารถใช้เป็นอุปกรณ์ควบคุมมิดิ เพื่อสร้างเสียงที่ซับซ้อนขึ้นผ่านชุดสังเคราะห์เสียงภายนอกได้อีกด้วย</doc>
