<doc id="821932" url="https://th.wikipedia.org/wiki?curid=821932" title="จักรพรรดิโกะ-อิชิโจ">จักรพรรดิโกะ-อิชิโจ จักรพรรดิโกะ-อิชิโจ ( , ) จักรพรรดิองค์ที่ 68 แห่งราชวงศ์ญี่ปุ่นตามที่ได้จัดเรียงไว้ใน รายพระนามจักรพรรดิญี่ปุ่น โดยพระนามของจักรพรรดิโกะ-อิชิโจเป็นการนำพระนามของ จักรพรรดิอิชิโจ จักรพรรดิองค์ที่ 66 ที่ปกครองในช่วง คริสต์ศตวรรษที่ 11 ผู้เป็นพระราชบิดาของจักรพรรดิโกะ-อิชิโจมาใช้โดยเมื่อใส่คำว่า โกะ เข้าไปหน้าพระนามทำให้พระนามของจักรพรรดิโกะ-อิชิโจมีความหมายว่า จักรพรรดิอิชิโจที่สอง หรือ จักรพรรดิอิชิโจยุคหลัง จักรพรรดิโกะ-อิชิโจมีพระนามเดิมว่า เจ้าชายอัตสึฮิระ ( , ) ได้ขึ้นสืบราชบัลลังก์ต่อจาก จักรพรรดิซังโจ ที่สละราชบัลลังก์เนื่องจากพระเนตรมืดบอดเมื่อวันที่ 29 เดือน 1 ปี โชวะ ที่ 1 ตรงกับวันที่ 10 มีนาคม ค.ศ. 1016 เมื่อมีพระชนมายุเพียง 7 พรรษาหลังจากนั้นจึงได้มีการประกอบพระราชพิธีราชาภิเษกจักรพรรดิโกะ-อิชิโจที่ พระราชวังหลวงเฮอัง เมื่อวันที่ 7 เดือน 2 ปี โชวะ ที่ 1 ตรงกับวันที่ 18 มีนาคม ปีเดียวกัน โดยอดีตจักรพรรดิซังโจได้เสนอเงื่อนไขต่อ ฟุจิวะระ โนะ มิชินะงะ ผู้เป็นพระอัยกา (ตา) ของจักรพรรดิโกะ-อิชิโจซึ่งดำรงตำแหน่ง เซ็สโซ ว่าให้สถาปนา เจ้าชายอัตสึอะกิระ พระราชโอรสของพระองค์ให้เป็นรัชทายาทแต่หลังจากที่อดีตจักรพรรดิซังโจสวรรคตลงเมื่อวันที่ 9 เดือน 5 ปี คันนิง ที่ 1 ตรงกับวันที่ 5 มิถุนายน ค.ศ. 1017 มิชินะงะได้ทำการปลดเจ้าชายอัตสึอะกิระออกจากตำแหน่งรัชทายาทและสถาปนา เจ้าชายอัตสึนะงะ พระอนุชาร่วมพระราชมารดาเดียวกับจักรพรรดิโกะ-อิชิโจขึ้นเป็นรัชทายาทแทนหลังจากนั้นไม่นานมิชินะงะได้สละตำแหน่งเซ็สโซให้กับบุตรชายคนโตคือ ฟุจิวะระ โนะ โยะริมิชิ และขึ้นไปดำรงตำแหน่ง ไดโจไดจิง เมื่อเดือน 12 ปี คันนิง ที่ 1 ตรงกับเดือนมกราคม ปี ค.ศ. 1017 ในปีต่อมาคือ ค.ศ. 1018 มิชินะงะได้ถวายตัวบุตรสาวคนที่ 3 คือ ฟุจิวะระ โนะ อิชิ ผู้เป็นพระมาตุจฉา (น้า) แท้ ๆ ขององค์จักรพรรดิเข้ามาเป็นจักรพรรดินี (chūgū) องค์เดียวในจักรพรรดิโกะ-อิชิโจซึ่งจักรพรรดินีอิชิมีพระประสูติกาลพระธิดาถึง 2 พระองค์คือ เจ้าหญิงโชชิ และ เจ้าหญิงเคชิ จักรพรรดิโกะ-อิชิโจสวรรคตเมื่อวันที่ 17 เดือน 4 ปี โชเง็ง ที่ 9 ตรงกับวันที่ 15 พฤษภาคม ค.ศ. 1036 ที่ พระราชวังหลวงเฮอัง ขณะมีพระชนมายุเพียง 27 พรรษา</doc>
