<doc id="438463" url="https://th.wikipedia.org/wiki?curid=438463" title="วงศ์ย่อยแกะและแพะ">วงศ์ย่อยแกะและแพะ วงศ์ย่อยแกะและแพะ เป็นวงศ์ย่อยของสัตว์เลี้ยงลูกด้วยนมในอันดับสัตว์กีบคู่ (Artiodactyla) ในวงศ์ใหญ่ Bovidae ใช้ชื่อวิทยาศาสตร์ว่า Caprinae ลักษณะที่สำคัญของวงศ์นี้ คือจะมีเขาในทั้งตัวผู้และตัวเมีย แต่ตัวผู้จะมีเขาที่ใหญ่และตันกว่า ใช้สำหรับต่อสู้กันเพื่อแย่งตัวเมียในฤดูผสมพันธุ์ และป้องกันตัว ลักษณะของเขา เช่นความคมและความโค้งของเขา จะแตกต่างกันไปในแต่ละชนิด ตัวผู้มักมีขนาดใหญ่กว่าตัวเมียราวร้อยละ 20-30 ตัวเมียจะมีเต้านม 2 หรือ 4 เต้า และจะมีขนที่หนานุ่มตลอดทั้งลำตัว ลักษณะกีบเท้าจะมีการพัฒนาให้มีลักษณะพิเศษ คือ มีแผ่นกีบที่มีความหนา และมีความชื้นมาก เพื่อสะดวกในการป่ายปีนที่สูง เนื่องจากเป็นสัตว์ที่มีนิเวศวิทยาอยู่รวมกันเป็นฝูงและอาศัยอยู่บนภูเขา, หน้าผา หรือที่ราบสูง สามารถแบ่งออกได้เป็นสกุล 12 สกุล ดังนี้- Ammotragus – แกะบาร์บารี - Budorcas – ทาคิน - Capra – แพะ - Capricornis – เลียงผา - Hemitragus - Naemorhedus – กวางผา - Oreamnos – แพะภูเขา - Ovibos – วัวมัสค์ - Ovis – แกะ - Pantholops - Pseudois - Rupicapra โดยสัตว์ที่อยู่ในวงศ์ย่อยนี้เป็นสัตว์ที่มนุษย์รู้จักเป็นอย่างดี คือ แพะและแกะ ซึ่งเป็นปศุสัตว์ที่สำคัญ ในส่วนที่เป็นสัตว์ป่าก็มีหลายชนิด โดยชนิดที่ได้ในประเทศไทยมี 3 ชนิด คือ เลียงผาเหนือ (Capricornis milneedwardsii) เลียงผาใต้ (C. sumatraensis) และกวางผาจีน (Nemorhaedus griseus) ซึ่งเป็นสัตว์ป่าสงวนทั้งหมด</doc>
