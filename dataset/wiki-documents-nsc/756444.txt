<doc id="756444" url="https://th.wikipedia.org/wiki?curid=756444" title="ปลาหมูลายเสือ">ปลาหมูลายเสือ ปลาหมูลายเสือ (; ) ปลาน้ำจืดชนิดหนึ่ง ในวงศ์ปลาหมู (Botiidae) มีรูปร่างป้อม ลำตัวแบนข้าง หัวเรียวแหลม ครีบหลังมีก้านครีบแขนง 9 ก้าน ลำตัวมีสีเขียวปนเทาอ่อน ๆ บนลำตัวบริเวณเหนือช่องเหงือกมีลายดำ 4 เส้น ยาวตามลำตัว มีจุดสีดำเล็ก ๆ บนลำตัวใต้ครีบหลัง และมีจุดสีดำขนาดย่อม ๆ บนลำตัวบริเวณเหนือและใต้เส้นข้างลำตัว ครีบหลัง ครีบก้น และครีบหางมีลายสีดำ มีความยาวประมาณ 25 เซนติเมตร กินอาหารจำพวกสัตว์ไม่มีกระดูกสันหลัง เช่น แมลงน้ำตามหน้าดินเป็นอาหาร ค้นพบในประเทศไทยครั้งแรกที่แม่น้ำท่าดี บ้านคีรีวง จังหวัดนครศรีธรรมราช กระจายพันธุ์ทั้งในแม่น้ำเจ้าพระยาและแม่น้ำท่าดี รวมถึงแม่น้ำโขง ในต่างประเทศพบได้ในประเทศจีน และหลายประเทศในอินโดจีน จนถึงตอนเหนือของมาเลเซีย</doc>
