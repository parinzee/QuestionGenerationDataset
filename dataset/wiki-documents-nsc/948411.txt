<doc id="948411" url="https://th.wikipedia.org/wiki?curid=948411" title="ซาโตชิ ชิมิสุ">ซาโตชิ ชิมิสุ ซาโตชิ ชิมิสุ (Satoshi Shimizu; ภาษาญี่ปุ่น: 清水 聡) นักมวยสากลสมัครเล่นชาวญี่ปุ่น เกิดเมื่อ 13 มีนาคม พ.ศ. 2529 ที่โอกายามา ประเทศญี่ปุ่น ชิมิสุได้เหรียญทองแดงโอลิมปิก พ.ศ. 2555 หลังจากนั้น เขาหันมาชกมวยสากลอาชีพ และได้ครองแชมป์ OPBF รุ่นเฟเธอร์เวทใน พ.ศ. 2560 ชิมิสุเริ่มชกมวยสากลสมัครเล่นตั้งแต่ยังเรียนในระดับมัธยมศึกษา จนติดทีมชาติญี่ปุ่นเข้าแข่งขันกีฬาโอลิมปิก 2 ครั้ง ครั้งแรก โอลิมปิก พ.ศ. 2551 ที่ปักกิ่ง ประเทศจีนในรุ่นเฟเธอร์เวท รอบแรก ได้บาย รอบสอง แพ้ ยากุบ เคอเลิช จากตุรกี ไม่ได้เหรียญรางวัล ซึ่งชิมิสุไม่พอใจผลการตัดสินในครั้งนี้ จากนั้น เขาได้เหรียญทองแดงในการแข่งขันมวยสากลสมัครเล่นชิงแชมป์เอเชีย พ.ศ. 2552 ที่ประเทศจีน ในเดือนมกราคม พ.ศ. 2553 เขาต้องเข้ารับการผ่าตัดจากอาการบาดเจ็บที่ไหล่ และหยุดชกไปหนึ่งปี เมื่อกลับมาชกอีกครั้ง ชิมิสุกลับมาชกในรุ่นแบนตัมเวท เนื่องจากรุ่นเฟเธอร์เวทถูกยุบไป เขาเข้าแข่งขันกีฬาเอเชียนเกมส์ พ.ศ. 2553 แต่ไม่ได้เหรียญรางวัล. ต่อมา เขาติดทีมชาติญี่ปุ่นเข้าแข่งขันโอลิมปิก พ.ศ. 2555 ที่ลอนดอน ประเทศอังกฤษในรุ่นแบนตัมเวท รอบแรก ชนะ อีซาอัก ดอกโบ จาก กานา เมื่อ 28 กรกฎาคม รอบสอง ชนะอาร์เอสซี มาโกเมด อับดุลฮามิดอฟ จากอาเซอร์ไบจาน ยก 3 เมื่อ 1 สิงหาคม รอบก่อนรองชนะเลิศ ชนะ โมฮาเหมด อัวดาฮี จากแอลจีเรีย เมื่อ 5 สิงหาคม รอบรองชนะเลิศ แพ้ลุก แคมป์เบล จากสหราชอาณาจักร เมื่อ 10 สิงหาคม ได้เหรียญทองแดง นับเป็นเหรียญทองแดงเหรียญแรกของญี่ปุ่นนับตั้งแต่ พ.ศ. 2511 . ชิมิสุขึ้นชกมวยสากลอาชีพครั้งแรกเมื่อ 4 กันยายน พ.ศ. 2559 ชนะน็อค ลี อินคยู ยก 5 ชกชนะอีกสองครั้งก็ขึ้นชิงแชมป์ OPBF รุ่นเฟเธอร์เวทเมื่อ 2 ตุลาคม พ.ศ. 2560 ชนะน็อค โนห์ ซามยุง ยก 5</doc>
