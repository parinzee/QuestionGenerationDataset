<doc id="92646" url="https://th.wikipedia.org/wiki?curid=92646" title="Hotel Dusk: Room 215">Hotel Dusk: Room 215 Hotel Dusk: Room 215 (โฮเทลดัสค์ รูม215 - โรงแรมตะวันพลบ ห้อง 215) หรือ ウィッシュルーム 天使の記憶 (วิชรูม เทนชิ โนะ คิโอคุ - ห้องปรารถนา ความทรงจำของนางฟ้า) เป็นเกมผจญภัยกึ่งมุมมองบุคคลที่ 1 ผลิตโดยบริษัทนินเทนโดและ Cing Hotel Dusk เป็นเกมผจญภัยที่ใช้ภาพและบรรยากาศคล้ายๆกับภาพยนตร์ประเภทฟิลม์นัวร์ โดยเฉพาะในแง่ของการออกแบบตัวละครที่เน้นไปที่โทนขาวดำเหมือนภาพเขียนลายเส้น ตัวเกมนั้นได้ใช้ระบบโดยรวมคล้ายๆกับเกมอย่าง Trace Memory โดยแบ่งหน้าจอออกเป็นสองจอ จอหนึ่งทำหน้าที่เป็นสายตาของตัวละครเอก อีกจอหนึ่งเป็นส่วนควบคุมตัวละครเอก ระบบสำคัญในเกม Hotel Dusk ที่แตกต่างจากเกมผจญภัยทั่วๆไปคือบทสนทนาและการดำเนินเรื่องของเกม ต่างจากเกมผจญภัยอื่นๆในเกมนี้ผู้เล่นจะมีถามคำถามคู่สนทนาได้เฉพาะหัวข้อที่ข้องใจที่เกี่ยวกับคนนั้นๆ (ซึ่งต่างจากเกมผจญภัยทั่วๆไปที่ผู้เล่นสามารถถามเรื่องไร้สาระได้) รวมทั้งระบบสนทนามีระบบ "ขัด" ที่ช่วยให้ผู้เล่นสามารถขัดบทสนทนาและคุยในหัวข้อที่คู่สนทนาพูดมาได้ นอกเหนือจากนั้นแล้วเกมยังมีระบบตัวเลือกหลายๆครั้ง ช่วยให้ผู้เล่นแต่ละคนสามารถดำเนินเรื่องหรือได้รับข้อมูลที่ต่างไปในแต่ละคน เช่นเดียวกับการดำเนินเรื่อง ถึงแม้ในตัวเกมจะมีจุดดำเนินเรื่องหลักๆในเกมแต่มีรายละเอียดปลีกย่อยบางส่วนที่ผู้เล่นสามารถละเลยหรือทำให้เกิดผลที่ต่างออกไปก็ได้ ซึ่งรวมถึงการเลือกบทสนทนาที่ต่างกันออกไป ถึงแม้เกมจะถูกสร้างโดยทีมงานเดียวกับ Trace Memory แต่เกมนี้ไม่มีส่วนเกี่ยวข้องกับเกม Trace Memory แต่อย่างไรก็ดีเกมนี้มีการกล่าวถึงชื่อโรงพยาบาลว่า Robbins ซึ่งเป็นนามสกุลของ Ashley นางเอกในเกม Trace Memory (Ashley Mizuki Robbins) รวมทั้งใช้ชื่อเกมแบบเดียวกับ Trace Memory ในภาษาญี่ปุ่นคือคำว่า คิโอคุ ()เนื้อเรื่อง เนื้อเรื่อง. เกม Hotel Dusk ดำเนินเรื่องในประเทศสหรัฐอเมริกา โดยเรื่องราวในเกมเกิดขึ้นในปี ค.ศ. 1976 ที่นิวยอร์ก ไคล์ ไฮด์ ตัวเอกของเกม กับ ไบรอัน แบรดลีย์ คู่หูของเขา ทั้งสองกำลังทำงานตามล่ากลุ่มโจรปล้นภาพเขียนที่เรียกตัวเองว่า Nile แต่อยู่มาวันหนึ่ง แบรดลีย์เกิดหักหลังไคล์ เมื่อไคล์รู้เข้าจึงตามล่าหาแบรดลีย์จนแทบผลิกแผ่นดิน สุดท้ายก็ต้อนแบรดลี่ย์จนมุมที่แม่น้ำฮัดสัน ด้วยความโกรธจึงตะโกนถามแบรดลี่ย์ว่าทำไมถึงหักหลัง แต่แบรดลี่ย์ไม่ตอบแล้วทำท่าจะหนี ไคล์จึงต้องยิงแบรดลีย์ตกลงไปในน้ำ ไม่มีใครพบศพของแบรดลีย์ จากนั้นมาไคล์ก็ลาออกจากกรมตำรวจ ไคล์เองเชื่อว่าแบรดลีย์ยังไม่ตาย และต้องมีเหตุผลที่เขาทำเช่นนั้น จึงได้พยายามตามหาแบรดลีย์เพื่อถามความจริง 3 ปีต่อมา ไคล์ทำงานให้กับบริษัทขายของที่เรียกว่า Red Crown โดยมีหัวหน้าชื่อ เอ็ด วินเซนต์ กับเลขา เรเชล ซึ่ง Red Crown มีงานพิเศษที่ให้พนักงานของตนเดินทางไปค้นหาของที่ไม่อยากให้ใครคนอื่นมาพบเข้า โดยให้พนักงานไปหาและนำมาคืนให้ โดยในวันที่ 28 ธันวาคม ค.ศ. 1979 ไคล์ได้รับคำสั่งจากเอ็ด ให้ไปยัง "Hotel Dusk" ที่ตั้งอยู่ในเนวาดา เพื่อค้นหานิตยสารผู้ชายที่มีนางแบบ เซซิลี ลี บนหน้าปกและกล่องสีแดงขนาดเล็ก ไคล์จึงเดินทางไปที่นั่นและได้พักที่ห้อง 215 ที่มีเรื่องเล่าว่าจะทำให้คำปรารถนาเป็นจริง และยังได้ยินเรื่องของแขกที่เคยพักโดยใช้ชื่อว่า ไคล์ ไฮด์ มาพักเมื่อ 6 เดือนก่อน ซึ่งไคล์เชื่อว่านั่นคือแบรดลีย์ ขณะที่เนื้อเรื่องดำเนินขึ้นเรื่อยๆ ไคล์ได้พบกับผู้คนมากหน้าหลายตา และเขาได้พบว่าเหตุที่แบรดลีย์ต้องทรยศเขานั้น มาจากภาพว่าที่ชื่อว่า Angel Opening the Door ซึ่งวาดโดย Marcel Osterzone ศิลปินในศตวรรษที่ 19 และพบว่าหลายๆคนในโรงแรมนี้ต่างเกี่ยวข้องกับภาพนี้ทั้งนั้น รวมทั้งแขกบางคนต่างก็กุมความลับเอาไว้ ในแต่ละตอนไคล์จะต้องเจาะใจของพวกเขาและล้วงความจริงออกมานางฟ้า นางฟ้า. คำว่า "นางฟ้า" หรือ "Angel" ถูกใช้ในหลายๆประเด็นในเกม เริ่มจากภาพวาด Angel Opening the Door (นางฟ้าเปิดประตู) ซึ่งเป็นสาเหตุสำคัญที่ทำให้ Louise ต้องหนีมาที่ Hotel Dusk และกลายเป็นรูปภาพโปรดของ Martin, เจฟฟ์มีนามสกุลว่า Angel, ห้อง 212 มีชื่อห้องว่า Angel, มิล่าสวมชุดขาวเหมือนนางฟ้า, เมลิซ่ามีตุ๊กตานางฟ้าซึ่งแม่เธอทำให้, ภาษาญี่ปุ่นของเกมแปลว่า "ความทรงจำของนางฟ้า"ตัวละครตัวละคร. - ไคล์ ไฮด์ (Kyle Hyde) - ตัวเอกของเกม อดีตตำรวจนิวยอร์ก ปัจจุบันทำงานเป็นพนักงานขายของ มาที่นี่ตามคำสั่งของหัวหน้า (Ed) พักห้อง 215 - ไบรอัน แบรดลี่ย์ (Brain Bradley) - อดีตคู่หูของไคล์เขาถูกจับได้ว่าทรยศพวกตำรวจ จึงถูกไคล์ยิงที่แม่น้ำฮัดสัน - เอ็ด วินเซนต์ (Ed Vincent) - หัวหน้าของ Red Crown อดีตตำรวจลอสแอนเจลิส - เรเชล (Rachel) - เลขาของ Ed - ดันนิง สมิทธ (Dunning Smith) - เจ้าของ Hotel Dusk ชอบดูกีฬาฮ็อคกี้ - หลุยส์ เดโนนโน่ (Louis DeNonno) - พนักงานหลายหน้าที่ในโรงแรม อดีตเป็นโจรล้วงกระเป๋าในนิวยอร์ก รู้จักกับไคล์ (ในภาษาญี่ปุ่น นามสกุลของเขาจะเป็น Franco) - โรซ่า ฟ็อกซ์ (Rosa Fox) - พนักงานทำความสะอาดโรงแรมและแม่ครัว เป็นคนขยันขันแข็งและเข้าใจผู้อื่นได้ดี เธอมีงานอดิเรกชอบสะสมลายเซ็นคนดัง - มิล่า (Mila) - หญิงสาวเสื้อขาวที่ไม่ยอมพูด เจฟฟ์เป็นคนพาเธอมาที่โรงแรมนี้เพราะเธอยื่นแผ่นพับโรงแรมให้เขาดู เธอพักห้องเดียวกับโรซ่า - เจฟฟ์ แองเจิล (Jeff Angel) - นักศึกษามหาวิทยาลัย มาถึงที่นี่ได้เพราะ มิล่าเอาแผ่นพับโรงแรมนี้มาให้เขาดู พักห้อง 213 - เควิน วู้ดวาร์ด (Kevin Woodward) - พ่อของเมลิซ่าเป็นศัลย์แพทย์ มาที่โรงแรมนี้เพื่อตามหาภรรยาที่หนีไป พักห้อง 219 - เมลิซ่า วู้ดวาร์ด (Mellisa Woodward) - ลูกสาวของเควินเธอยังคงเศร้าใจที่ไม่มีแม่มาคอยดูแลและพ่อที่เอาแต่ใส่ใจเรื่องอื่นโดยไม่สนใจเธอเลย พักห้อง 219 - เฮเลน พาร์คเกอร์ (Helen Parker) - หญิงชราที่ปิดตาไว้ข้างหนึ่ง เธอมาที่โรงแรมนี้ไม่กี่นาทีหลังจากที่ไคล์ลงชื่อเข้าพัก เธอมาที่นี่เพราะมีความหลังกับโรงแรมนี้ เธอต้องการพักห้อง 215 แต่เธอได้พักห้อง 212 แทน - มาร์ติน ซัมเมอร์ (Martin Summer) - นักเขียนที่เคยได้รับรางวัลจากผลงานแรกสุดที่ชื่อว่า The Secret Words ครั้งเดียว เขามาที่นี่เพราะเคยเป็นที่พิเศษของเพื่อนของเขา พักห้อง 211 - ไอริส (Iris) - หญิงสาวหน้าตาดี ทำตัวหยิ่ง เธอมาที่นี่ตามคำขอร้องของพี่สาวที่หายตัวไปซึ่งส่งจดหมายมาให้เธอมาที่นี่ เธอพักห้อง 216รายชื่อห้อง รายชื่อห้อง. ที่ Hotel Dusk ดันนิงซึ่งเป็นเจ้าของได้ทำการตั้งชื่อห้องต่างๆ ซึ่งได้แก่- 211 Honor (เกียรติ) - ห้องพักของมาร์ติน - 212 Angel (นางฟ้า) - ห้องพักของเฮเลน - 213 Belief (ความเชื่อ) - ห้องพักของเจฟฟ์ - 214 Shine (แสงสว่าง) - ว่าง - 215 Wish (ปรารถนา) - ห้องพักของไคล์ - 216 Success (สัมฤทธิ์ผล) - ห้องพักของไอริส - 217 Prayer (คำภาวนา) - เคยมีคนใช้ชื่อไคล์ ไฮด์พักเมื่อ 6 เดือนก่อน ปัจจุบันถูกปิดไม่ให้ใครเข้าพัก - 218 Daybreak (วันหยุด) - ถูกปิดไม่ให้ใครเข้าพัก - 219 Bravery (ความกล้า) - ห้องพักของเควินและเมลิซ่า - 220 Love (ความรัก) - ถูกปิดไม่ให้ใครเข้าพัก แต่สามารถเข้ามาได้ในการเล่นรอบที่สองผ่านทาง Cleared Dataภาคต่อ ภาคต่อ. ภาคต่อของเกม Hotel Dusk ใช้ชื่อ Last Window: Midnight Promise (ラストウィンドウ 真夜中の約束) จะวางจำหน่ายในวันที่ 14 มกราคมในประเทศญี่ปุ่นบนเครื่องนินเทนโด ดีเอส โดยเนื้อเรื่องของเกมจะเกิดขึ้นใน แคลิฟอร์เนีย, ลอสแอนเจลิส, ประเทศสหรัฐอเมริกา ในปี ค.ศ. 1980</doc>
