<doc id="157732" url="https://th.wikipedia.org/wiki?curid=157732" title="แอนนากับพระเจ้ากรุงสยาม">แอนนากับพระเจ้ากรุงสยาม แอนนากับพระเจ้ากรุงสยาม () เป็นนวนิยายที่เขียนโดยมาร์กาเร็ต แลนดอน นักเขียนชาวอเมริกัน ตีพิมพ์ครั้งแรกในปี พ.ศ. 2487 (ค.ศ. 1944) โดยดัดแปลงมาจากหนังสืออัตชีวประวัติของนางแอนนา ลีโอโนเวนส์ 2 เล่ม คือ "The English Governess at the Siamese Court" และ "The Romance of the Harem"การดัดแปลง การดัดแปลง. ต่อมาถูกนำมาดัดแปลงเป็นละครเพลง และสร้างเป็นภาพยนตร์ ออกฉายในปี พ.ศ. 2489 กำกับโดย จอห์น ครอมเวล นำแสดงโดย เร็กซ์ แฮริสัน (รับบท คิงมงกุฎ) ไอรีน ดันน์ (รับบท แอนนา) และลินดา ดาร์เนล (รับบท ทับทิม) ในปี พ.ศ. 2494 ริชาร์ด ร็อดเจอร์ และ ออสการ์ แฮมเมอร์สไตน์ที่ 2 ได้ดัดแปลงเป็นละครบรอดเวย์ ชื่อเรื่อง "เดอะคิงแอนด์ไอ" (The King and I) เล่นที่โรงละครเซนต์เจมส์ นิวยอร์ก สหรัฐอเมริกา นำแสดงโดย ยูล บรินเนอร์ (รับบท คิงมงกุฎ) และเกอร์ทรูด ลอว์เรนซ์ (รับบท แอนนา) ได้รับความนิยมมาก เล่นซ้ำถึง 1,246 รอบ และได้รับรางวัลโทนี ประจำปี พ.ศ. 2495 และมีผู้นำไปจัดแสดงที่โรงละครเวสต์เอนด์ ลอนดอน ประเทศอังกฤษ ในปี พ.ศ. 2496 และสร้างเป็นภาพยนตร์ในปี พ.ศ. 2499 นำแสดงโดย ยูล บรินเนอร์ และ เดบอราห์ เคอร์ (รับบท แอนนา) เดอะคิงแอนด์ไอ ฉบับภาพยนตร์ ได้รับรางวัลออสการ์ถึง 5 สาขา ละครเพลง แอนนากับพระเจ้ากรุงสยาม ได้รับความนิยมและถูกนำมาจัดแสดงใหม่อีกหลายครั้งทั้งที่นิวยอร์ก และลอนดอน รวมทั้งภาพยนตร์แอนิเมชั่น ในปี พ.ศ. 2542 ซีรีส์ฉายทางโทรทัศน์ ในปี พ.ศ. 2515 และภาพยนตร์ Anna and the King ในปี พ.ศ. 2542 นำแสดงโดย โจวเหวินฟะ (รับบท คิงมงกุฎ) โจดี ฟอสเตอร์ (รับบท แอนนา) และ ไป่ หลิง (รับบท ทับทิม) Anna and the King of Siam ฉบับภาษาไทย มีการแปลหลายครั้ง ใช้ชื่อว่า "แอนนากับพระเจ้ากรุงสยาม" โดย อ. สนิทวงศ์ (นามแฝง) และ กัณหา แก้วไทย มีการสร้างเป็นละครเวที โดยสุพรรณ บูรณะพิมพ์ รับบทแอนนา ภาพยนตร์ Anna and the King of Siam เข้ามาฉายในประเทศไทยครั้งแรกที่ศาลาเฉลิมกรุง เมื่อกลางปี พ.ศ. 2490 และจะเข้ามาฉายอีกครั้งในปี พ.ศ. 2494 แต่ไม่ได้รับอนุญาตให้เข้าฉายในครั้งหลัง</doc>
