<doc id="48506" url="https://th.wikipedia.org/wiki?curid=48506" title="สวนสมเด็จพระศรีนครินทร์ เชียงราย">สวนสมเด็จพระศรีนครินทร์ เชียงราย สวนสมเด็จพระศรีนครินทร์ เชียงราย คือ สวนสาธารณะเฉลิมพระเกียรติสมเด็จพระศรีนครินทราบรมราชชนนี 80 พรรษา ลำดับที่ 7 ตั้งอยู่ที่ตำบลบ้านดู่ อำเภอเมืองเชียงราย จังหวัดเชียงราย ห่างจากตัวเมืองประมาณ 9 กิโลเมตร มีเนื้อที่ 625 ไร่เศษ สมเด็จพระเจ้าพี่นางเธอ เจ้าฟ้ากัลยาณิวัฒนา กรมหลวงนราธิวาสราชนครินทร์ เสด็จเป็นประธานเปิดสวน เมื่อวันที่ 10 มกราคม พ.ศ. 2531 หน่วยงานรับผิดชอบในการดูแลรักษา คือ มหาวิทยาลัยราชภัฏเชียงราย ต้นไม้ประจำสวน คือ สุพรรณิการ์ลักษณะของสวน ลักษณะของสวน. สวนสมเด็จพระศรีนครินทร์ เชียงราย ล้อมรอบด้วยพื้นน้ำและพื้นดินที่เป็นทุ่งนา หมู่บ้าน ป่าสงวน รวมทั้งพื้นที่ของมหาวิทยาลัยราชภัฎเชียงราย ไกลออกไปจะเห็นภูเขาสีเทาครามล้อมรอบและใกล้ๆ มีเนินเตี้ย 3 เนินและพื้นที่ราบสวยงาม บนเนินมีต้นสุพรรณิการ์หรือ "ฝ้ายคำ" เป็นจำนวนมาก เมื่อถึงฤดูออกดอกจะเหลืองสดใสสะพรั่งน่าประทับใจ ในพื้นที่มีหนองน้ำใหญ่เรียกว่า หนองบัวใหญ่ และหนองเล็กเรียกว่า หนองบัวน้อย ยามเช้าและเย็นเมื่อพระอาทิตย์ทอแสง ผิวน้ำที่พริ้วเป็นระลอกจะสะท้อนแสงอาทิตย์ด้วยสีสันที่งดงามทำให้มีประชาชนมาเที่ยวชมจำนวนมาก ตามแนวแกนของสวนที่บนเนินจะมีพลับพลาที่ประทับเป็นสถาปัตยกรรมแบบเชียงรายตั้งเด่นเป็นสง่าแลไปทางหนองบัวใหญ่ซึ่งจะเห็น "อุทยานดอกไม้" ที่ปลุกไม้ดอกเมืองหนาวเป็นขั้นหลั่นลงไปตามเนินจนชิขอบหนอง จุดเด่นอีกสวนหนึ่งของสวนสมเด็จพระศรีนครินทร์ เชียงรายคือ "ถนนดอกไม้" ที่ยาวหลายร้อยเมตรเป็นแกนเชื่อมระหว่างหนองบัวใหญ่และหนองบัวน้อย มีสวนปาล์ม สวนไผ่ สวนสัก และสวนรุกขชาติเป็นส่วนประกอบสำคัญด้วย ภายในสวนมีศูนย์วิจัยและพัฒนาแพทย์พื้นบ้านแผนไทยและแผนชนเผ่าของสถาบันราชภัฎเชียงราย มีสวนรวบรวมพันธุ์สมุนไพร พืชผักพื้นบ้านพระราชานุสาวรีย์ พระราชานุสาวรีย์. เมื่อวันที่ 9 ธันวาคม พ.ศ. 2543 พระบาทสมเด็จพระเจ้าอยู่หัว ทรงพระกรุณาโปรดเกล้าโปรดกระหม่อม ให้ สมเด็จพระเทพรัตนราชสุดาฯ สยามบรมราชกุมารี เสด็จเป็นประธานเปิดพระราชานุสาวรีย์สมเด็จพระศรีนคริทาบรมราชชนนีที่ประดิษฐานในสวนแห่งนี้</doc>
