<doc id="362345" url="https://th.wikipedia.org/wiki?curid=362345" title="แผ่นดินไหวที่ไครสต์เชิร์ช กุมภาพันธ์ พ.ศ. 2554">แผ่นดินไหวที่ไครสต์เชิร์ช กุมภาพันธ์ พ.ศ. 2554 แผ่นดินไหวที่ไครสต์เชิร์ช กุมภาพันธ์ พ.ศ. 2554 เป็นภัยพิบัติทางธรรมชาติครั้งใหญ่ซึ่งสร้างความเสียหายรุนแรงแก่ไครสต์เชิร์ช ซึ่งเป็นนครใหญ่ที่สุดอันดับสองของประเทศนิวซีแลนด์ เป็นผลให้มีผู้เสียชีวิต 185 คน ในเหตุการณ์ซึ่งมีการบรรยายว่าเป็นหนึ่งในภัยพิบัติครั้งเลวร้ายที่สุดในยามสงบของชาติ เกิดแผ่นดินไหวแมกนิจูด 6.3 ขึ้นในเขตแคนเทอเบอรีทางเกาะใต้ของประเทศ เมื่อเวลา 12.51 น. ของวันที่ 22 กุมภาพันธ์ พ.ศ. 2554 (23.51 น. ของวันที่ 21 กุมภาพันธ์ UTC) แผ่นดินไหวมีศูนย์กลางห่างจากเมืองลิตเทลตันไปทางตะวันตก 2 กิโลเมตร และห่างจากใจกลางนครไครสต์เชิร์ชไปทางตะวันออกเฉียงใต้ 10 กิโลเมตร ซึ่งเป็นนครที่มีประชากรอยู่อาศัยหนาแน่นที่สุดเป็นอันดับสองในนิวซีแลนด์ อีกหกเดือนให้หลัง ได้เกิดแผ่นดินไหวที่เขตแคนเทอเบอรีขนาด 7.1 เมื่อวันที่ 4 กันยายน พ.ศ. 2553 ซึ่งส่งผลให้เกิดควาเสียหายอย่างสำคัญแก่ไครสต์เชิร์ชและเขตแคนเทอร์เบอรีตอนกลาง แต่ไม่มีผู้เสียชีวิตโดยตรง แผ่นดินไหวนี้เป็นผลให้เกิดความเสียหายเป็นบริเวณกว้างทั่วนครไครสต์เชิร์ช โดยเฉพาะอย่างยิ่งในนครตอนกลางและชานนครทางตะวันออก ซึ่งความเสียหายทวีความเลวร้ายลงหลังอาคารและโครงสร้างพื้นฐานได้รับผลกระทบจากแผ่นดินไหวเมื่อวันที่ 4 กันยายน พ.ศ. 2553 และแผ่นดินไหวตาม ภาวะดินเหลวสำคัญมีผลต่อชานนครทางตะวันออก ทำให้มีทรายแป้ง (slit) ประมาณ 400,000 ตัน มีการรายงานว่า แผ่นดินไหวนี้สามารถรับรู้ได้ทั่วเกาะใต้และเกาะเหนือตอนล่างและตอนกลาง รวมทั้งสิ้นแล้ว มีผู้เสียชีวิตในเหตุแผ่นดินไหวครั้งนี้ 185 คน จึงนับได้ว่าแผ่นดินไหวครั้งนี้เป็นภัยธรรมชาติครั้งที่มีผู้เสียชีวิตมากที่สุดเป็นอันดับสองเท่าที่มีการบันทึกในนิวซีแลนด์ (หลังแผ่นดินไหวอ่าวเฮวค์ พ.ศ. 2474) และเป็นภัยพิบัติทุกประเภทครั้งที่มีผู้เสียชีวิตมากที่สุดเป็นอันดับสี่เท่าที่มีการบันทึกในนิวซีแลนด์ โดยมีพลเมืองกว่า 20 ประเทศเป็นผู้เสียชีวิต ผู้เสียชีวิตเกินครึ่งติดอยู่ในอาคารโทรทัศน์แคนเทอเบอรีหกชั้น ซึ่งถล่มลงมาและเกิดเพลิงไหม้ในเหตุแผ่นดินไหว รัฐบาลประกาศสถานการณ์ฉุกเฉินแห่งชาติ ซึ่งยังมีผลบังคับถึงวันที่ 30 เมษายน พ.ศ. 2554 มีการประเมินว่ามูลค่าทั้งหมดในการบูรณะต่อบริษัทประกันภัยจะตกอยู่ระหว่าง 2-3 หมื่นล้านดอลล่าร์นิวซีแลนด์ จึงนับว่าเป็นภัยธรรมชาติครั้งที่แพงที่สุดของนิวซีแลนด์จนถึงปัจจุบัน และเป็นแผ่นดินไหวครั้งที่แพงที่สุดอันดับสาม (แต่ในนาม) ทั่วโลก แผนดินไหวครั้งนี้เป็นแผ่นดินไหวครั้งที่ก่อให้เกิดความเสียหายมากที่สุดในรอบปีที่เกิดขึ้นในพื้นที่ไครสต์เชิร์ช แผ่นดินไหวนี้ได้เกิดแผ่นดินไหวตามใหญ่เมื่อวันที่ 13 มิถุนายน (ซึ่งก่อให้เกิดความเสียหายเพิ่มเติมอีก) และแผ่นดินไหวตามชุดใหญ่ในวันที่ 23 ธันวาคม พ.ศ. 2554</doc>
