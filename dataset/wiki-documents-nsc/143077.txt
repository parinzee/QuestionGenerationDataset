<doc id="143077" url="https://th.wikipedia.org/wiki?curid=143077" title="มหาวิหารซันตามาเรียมัจโจเร">มหาวิหารซันตามาเรียมัจโจเร มหาวิหารซันตามาเรียมัจโจเร () ในภาษาอังกฤษมักเรียกว่า St. Mary Major ชื่ออื่น ๆ ที่เป็นที่รู้จักกันในภาษาอิตาลีคือ “Basilica di Santa Maria della Neve” (มหาวิหารแม่พระแห่งหิมะ) หรือ “Basilica Liberiana” (ภาษาอังกฤษ: Liberian Basilica) เป็นหนึ่งในสี่มหาวิหารเอกของคริสตจักรโรมันคาทอลิก ตั้งอยู่ภายในกรุงโรม ประเทศอิตาลี และถือเป็นหนึ่งในห้า “มหาวิหารอัครบิดร” (คือสี่มหาวิหารเอกรวมทั้งมหาวิหารนักบุญลอว์เรนซ์นอกกำแพง) มหาวิหารซันตามาเรียมัจโจเรเป็นมหาวิหารที่เก่าแก่ที่สุดของโรม และเป็นที่ชุมนุมของคริสต์ศาสนิกชนยุคแรก และเป็นมหาวิหารแห่งเดียวในโรมที่ยังคงลักษณะสถาปัตยกรรมที่สร้างไว้แต่ดั้งเดิมถึงแม้ว่าจะได้รับความเสียหายจากแผ่นดินไหวเมื่อ ค.ศ. 1348 และมีการบูรณะปฏิสังขรณ์หลายครั้งก็ตาม หลังจากที่สำนักพระสันตะปาปาย้ายกลับมาจากสำนักชั่วคราวที่อาวีญง (Avignon) ในประเทศฝรั่งเศส มหาวิหารซันตามาเรียมัจโจเรก็ใช้เป็นที่พำนักชั่วคราวของพระสันตะปาปาเพราะที่เป็นที่พักทางการที่มหาวิหารนักบุญยอห์น ลาเตรันอยู่ในสภาพที่เสื่อมโทรมมาก ต่อมาที่พำนักถาวรก็ย้ายไปอยู่ที่วังวาติกันซึ่งปัจจุบันคือนครรัฐวาติกัน</doc>
