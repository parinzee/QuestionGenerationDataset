<doc id="590736" url="https://th.wikipedia.org/wiki?curid=590736" title="อัน แชฮอง">อัน แชฮอง อัน แชฮอง (An Chaehong) เป็นผู้นำคนหนึ่งของขบวนการชาตินิบมเกาหลี เป็นข้าหลวงฝ่ายพลเรือนของรัฐบาลทหารที่ปกครองเกาหลีใต้หลังสงครามโลกครั้งที่ 2 แต่บั้นปลายชีวิตถูกลักพาตัวไปเกาหลีเหนือและเสียชีวิตที่นั่น แชฮองเกิดเมื่อ พ.ศ. 2434 ในจังหวัดเกียงกี สเร็จการศึกษาจากมหาวิทยาลัยวาเซดะในญี่ปุ่น หลังจากกลับจากญี่ปุ่น แชฮองได้สนับสนุนรัฐบาลพลัดถิ่นที่เซี่ยงไฮ้ เขาถูกจับกุมเมื่อ พ.ศ. 2462 และถูกจำคุก 3 ปี เมื่อถูกปล่อยตัว เขาได้เป็นบรรณาธิการหนังสือพิมพ์ภาษาเกาหลีชื่อโชซอน อิลโป และเขียนบทความสนับสนุนแนวคิดชาตินิยมจำนวนมากจนเจ้าหน้าที่ญี่ปุ่นไม่พอใจ สั่งปิดหนังสือพิมพ์และสั่งจำคุกเขาด้วย นอกจากนั้นเขายังทำงานให้กับองค์กรโชซอน อักโฮที่สนับสนุนการใช้ภาษาเกาหลี ทำให้ตลอดช่วงเวลาที่ญี่ปุ่นยึดครอง เขาถูกตัดสินจำคุกถึง 9 ครั้ง รวมเวลาได้ประมาณ 7 ปี หลังจากเกาหลีพ้นจากการเป็นอาณานิคมของญี่ปุ่น สหรัฐอเมริกาเป็นผู้เข้ามาดูแลเกาหลีในบริเวณใต้เส้นขนานที่ 38 ลงมา และแชฮองได้เป็นข้าหลวงฝ่ายพลเรือน ในพ.ศ. 2490 สหรัฐพยายามเจรจากับสหภาพโซเวียตเกี่ยวกับการรวมเกาหลีแต่ไม่สำเร็จจึงได้นำเรื่องเข้าสู่สหประชาชาติ ในขณะเดียวกัน สหประชาชาติเตรียมจัดให้มีการเลือกตั้งทั่วประเทศเกาหลีโดยคณะกรรมการรวมและฟื้นฟูเกาหลีของสหประชาชาติหรืออันเคิร์ก แต่สหภาพโซเวียตไม่ให้ความร่วมมือ จึงจัดการเลือกตั้งได้เฉพาะในเกาหลีใต้ เมื่อ 10 พฤษภาคม พ.ศ. 2491 หลังจากจัดตั้งสาธารณรัฐเกาหลี มีการเลือกประธานาธิบดี ปรากฏว่ารี ซิงมันได้เป็นประธานาธิบดี ส่วนแชฮองได้เป็นสมาชิกสภานิติบัญญัติในการเลือกตั้ง พ.ศ. 2493 แต่เมื่อเกาหลีเหนือบุกเกาหลีใต้ในปีนั้น แชฮองก็ถูกลักพาตัวไปเกาหลีเหนือ และได้รับการแต่งตั้งเป็นสมาชิกสภาที่ปรึกษาเพื่อการรวมเกาหลีอย่างสันติใน พ.ศ. 2499 เขาเสียชีวิตที่กรุงเปียงยางเมื่อ พ.ศ. 2511 รวมอายุได้ 77 ปี</doc>
