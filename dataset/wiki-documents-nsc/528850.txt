<doc id="528850" url="https://th.wikipedia.org/wiki?curid=528850" title="ชาติศิริ โสภณพนิช">ชาติศิริ โสภณพนิช ชาติศิริ โสภณพนิช ( เกิด: 12 พฤษภาคม พ.ศ. 2502) เป็นบุตรคนโตของชาตรี โสภณพนิช (หลานชายของชิน โสภณพนิช ผู้ก่อตั้งธนาคารกรุงเทพ) และปัจจุบันดำรงตำแหน่งเป็นกรรมการผู้จัดการใหญ่ของธนาคารรวมถึงเป็นสมาชิกของคณะกรรมการบริหารของธนาคารกรุงเทพตั้งแต่ พ.ศ. 2535 และ 2537 ตามลำดับเป็นกรรมการผู้ทรงคุณวุฒิในคณะกรรมการพัฒนาวิทยาศาสตร์และเทคโนโลยีแห่งชาติและเป็นกรรมการ บริษัท บางกอก โพสต์ จำกัด (มหาชน) ธนาคารกรุงเทพ ภายใต้การบริหารงานของนายชาติศิริ มีการดำเนินงานที่เติบโตก้าวหน้า โดยปัจจุบันมีเครือข่ายสาขากว่า 1,100 แห่ง และสำนักธุรกิจอีก 230 แห่งทั่วประเทศ โดยมีบัญชีเงินฝากประมาณ 17 ล้านบัญชี ธนาคารมีเครือข่ายสาขาต่างประเทศ 26 แห่ง ซึ่งรวมถึงธนาคารในเครือที่ธนาคารถือหุ้นทั้งหมดในประเทศจีนและมาเลเซีย และมีสำนักงานตัวแทนอีกหนึ่งแห่งในประเทศเมียนมาร์ นอกจากความสำเร็จในการดำเนินธุรกิจแล้ว ธนาคารยังเป็นองค์กรหลักที่ให้การสนับสนุนสังคมไทย และมีบทบาทสำคัญในการริเริ่มโครงการพัฒนาสังคมและการศึกษาหลายโครงการ นอกจากความรับผิดชอบในฐานะผู้บริหารธนาคารกรุงเทพแล้ว นายชาติศิริยังดำรงตำแหน่งประธานสมาคมธนาคารไทย กรรมการในคณะกรรมการระบบการชำระเงิน ธนาคารแห่งประเทศไทย และกรรมการในคณะกรรมการส่งเสริมการลงทุน อีกทั้งยังดำรงตำแหน่งกรรมการ บมจ.โพสต์ พับลิชชิ่ง และกรรมการสภามหาวิทยาลัย มหาวิทยาลัยกรุงเทพ และ Singapore Management University ก่อนหน้านี้ นายชาติศิริ เคยดำรงตำแหน่งสมาชิกสภานิติบัญญัติแห่งชาติ กรรมการบริษัทวีซ่า อินเตอร์เนชั่นแนล – เอเชียแปซิฟิก กรรมการสำนักงานพัฒนาวิทยาศาสตร์และเทคโนโลยีแห่งชาติ กระทรวงวิทยาศาสตร์และเทคโนโลยี และกรรมการ บมจ.การบินไทย ชาติศิริ โสภณพนิช จบการศึกษาระดับมัธยมศึกษาที่โรงเรียนอัสสัมชัญ หลังจากนั้นจึงศึกษาต่อระดับปริญญาตรีสาขาวิศวกรรมศาสตร์ที่สถาบันโปลิเทคนิควูสเตอร์ สหรัฐอเมริกา (Worcester Polytechnic Institute; WPI) ปริญญาโท สาขาวิศวกรรมศาสตร์เคมีและบริหารธุรกิจ จากสถาบันเทคโนโลยีแมสซาชูเซตส์ (Massachusetts Institute of Technology; MIT) สหรัฐอเมริกาเริ่มทำงานที่ ซิตี้แบงก์ นิวยอร์ก เขาได้หวนกลับมายังประเทศไทยเพื่อทำงานที่ธนาคารกรุงเทพ เมื่อวันที่ 1 กุมภาพันธ์ พ.ศ. 2529 ก่อนที่จะได้รับการแต่งตั้งให้ดำรงตำแหน่งกรรมการผู้จัดการใหญ่ ณ วันที่ 1 ธันวาคม พ.ศ. 2537 ทั้งนี้ ชาติศิริยังได้รับรางวัล นักการเงินแห่งปี จากวารสารการเงินธนาคาร ในปี พ.ศ. 2544 และในปี พ.ศ. 2548 ได้รับรางวัล The Asian Banker Achievement Award 2005 for Leadership in Thailand จากนิตยสารดิเอเชี่ยนแบงก์เกอร์ รวมถึงรางวัล แบงเกอร์อะวอร์ด 2006 ในนามของธนาคารกรุงเทพ และรางวัล Robert H. Goddard Alumni Award จาก Worcester Polytechnic Institute ในฐานะศิษย์เก่าที่ประสบความสำเร็จจนเป็นที่ยอมรับในวงการธุรกิจ นายชาติศิริ ยังมีความรู้จักในฐานะหัวหน้างาน กับ ศิริ จิระพงษ์พันธ์ และ ไพรินทร์ ชูโชติถาวร เนื่องจากบิดาชักชวนให้มาทำงานด้านปิโตรเคมี ธนาคารกรุงเทพภายใต้การบริหารงานโดยนายชาติศิริ ได้รับรางวัลเกียรติยศต่างๆ มากมาย อาทิ นายธนาคารยอดเยี่ยมแห่งประเทศไทย จากนิตยสารเดอะ แบงก์เกอร์ และนิตยสารยูโรมันนี่ นอกจากนี้ยังได้รับรางวัลธนาคารยอดเยี่ยมแห่งปี จากวารสารการเงินธนาคาร ติดต่อกันถึง 6 ปี หลังรัฐประหารในประเทศไทย พ.ศ. 2557 ได้รับการแต่งตั้งเป็นที่ปรึกษาผู้ทรงคุณวุฒิของคณะกรรมการบริหารราชการแผ่นดินเชิงยุทธศาสตร์ตามคำสั่งนายกรัฐมนตรีที่ 8/ 2560และได้รับการแต่งตั้งเป็นกรรมการผู้ทรงคุณวุฒิในสภานโยบายวิจัยและนวัตกรรมแห่งชาติ และได้รับแต่งตั้งเป็นกรรมการในคณะกรรมการปฏิรูปประเทศด้านเศรษฐกิจ</doc>
