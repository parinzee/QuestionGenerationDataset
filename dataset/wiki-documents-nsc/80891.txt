<doc id="80891" url="https://th.wikipedia.org/wiki?curid=80891" title="ไอดี 4 สงครามวันดับโลก">ไอดี 4 สงครามวันดับโลก ไอดี 4 สงครามวันดับโลก (; ตัวย่อ: ID4) เป็นภาพยนตร์สัญชาติอเมริกันในแนววิทยาศาสตร์ ฉายในปี ค.ศ. 1996 กำกับโดย โรแลนด์ เอ็มเมอริค สร้างโดยบริษัท ทเวนตีส์เซ็นจูรีฟ็อกซ์ ความยาว 145 นาทีเนื้อเรื่อง เนื้อเรื่อง. วันที่ 2 กรกฎาคม จู่ ๆ ทั่วโลกก็เกิดโกลาหลเมื่อพบว่าสัญญานการสื่อสารถูกรบกวนทั้งหมด ไม่ว่าจะเป็นโทรทัศน์หรือดาวเทียม พร้อมกันนั้นก็มีผู้พบสัญญาณที่เชื่อว่ามาจากจานบินที่กำลังมุ่งหน้ามาทางโลก ซึ่งสัญญาณนั้นถูกส่งมาจากดวงจันทร์ โดยจากภาพถ่ายดาวเทียมปรากฏให้เห็นยานแม่ขนาดความกว้างกว่า 550 กิโลเมตร หรือ 1 ใน 4 ของดวงจันทร์ และยานแม่ได้ส่งยานลูกนับสิบๆ ลำ โดยแต่ละลำก็มีขนาดใหญ่กว่า 15 ไมล์ และกำลังเคลื่อนเข้าสู่เมืองใหญ่ทั่วโลก โดยประธานาธิบดี วิทมอร์ และคณะไม่รู้จะรับมืออย่างไรกับสถานการณ์ ผู้เชี่ยวชาญคอมพิวเตอร์ของสถานีโทรทัศน์ เดวิด ลีวินสัน อ่านสัญญาณนั้นออกและเชื่อว่ามันเป็นสัญญาณบอกให้โจมตีโลกพร้อมกัน จึงรีบไปที่ทำเนียบขาวพร้อมกับพ่อของเขาเพื่อเตือนประธานาธิบดีก่อนจะสายเกินไป ขณะที่อีกด้านหนึ่ง ผู้กองสตีเว่น ฮิลเลอร์ นักบินผู้ไม่กลัวใครของกองทัพสหรัฐ ถูกเรียกตัวไปประจำหน้าที่โดยไม่ได้อยู่ร่วมฉลองวันชาติพร้อมกับครอบครัว ณ ทำเนียบขาว เดวิดได้อธิบายถึงการที่ดาวเทียมไร้ผลซึ่งเกิดจากการติดต่อระหว่างจานบินทั่วโลก และจากตามที่คำนวณได้เหลือเวลาเพียง 27 นาทีก่อนที่จานบินจะโจมตี ในขณะเดียวกันทางรัฐบาลกำลังส่งเฮลิคอปเตอร์แบบติดไฟพิเศษขึ้นไปติดต่อกับมนุษย์ต่างดาว แต่ก็ถูกตอบรับด้วยการยิงกลางอากาศ จึงมีคำสั่งให้อพยพคนในเมืองทั้งหมด โดยเหลือเวลาอีก 1 นาที ประธานาธิบดี เดวิด จูเลี่ยน และผู้ติดตาม ยกเว้นภรรยาของประธานาธิบดี ได้ขึ้น แอร์ฟอร์ซวัน หนีออกจากเมือง และก็เป็นดั่งคำทำนายของเดวิด เมื่อจานบินทุกลำพร้อมกันยิงแสงทำลายอาคารบ้านเรือนพร้อมกันทั่วโลก ทั้ง ตึกเอ็มไพร์สเตท, ตึกไครสเลอร์, ทำเนียบขาว มีผู้รอดชีวิตเพียงไม่กี่คน วันที่ 3 กรกฎาคม ผู้กองฮิลเลอร์และทหารจำนวนหนึ่งได้พยายามที่ใช้เครื่องบินรบสู้กับจานบิน แต่จานบินนั้นมีเกราะสนามพลังอยู่ทำให้ไม่สามารถทำอะไรได้เลยแม้แต่น้อย ผู้กองฮิลเลอร์จึงล่อจานบินลำหนึ่งให้ไปชนกับภูเขาและได้นำร่างของมนุษย์ต่างดาวซึ่งสลบอยู่ไปหาฐานทัพที่เขาเห็นระหว่างบิน ในระหว่างที่อยู่บนแอร์ฟอร์ซวัน จูเลี่ยน พ่อของเดวิดก็ได้เสนอความคิดเพี้ยนๆ ขึ้นมาถึงเรื่องแอเรีย 51 สถานที่ ๆ เชื่อว่ารัฐบาลสหรัฐเก็บศพมนุษย์ต่างดาวไว้ แต่กลายเป็นว่าสถานที่แห่งนี้มีจริง และทั้งหมดก็มุ่งหน้าไปที่แอเรีย 51 ในขณะนั้นผู้กองฮิลเลอร์ก็มาถึง แอเรีย 51 พร้อมกับร่างของมนุษย์ต่างดาว ซึ่งประธานาธิบดีและคนของเขาก็ตามมาถึง และได้พบความจริงว่า แอเรีย 51 นั้นได้มีการจับตัวมนุษย์ต่างดาว 3 ตัวที่เสียชีวิตจากยานตกในปี ค.ศ. 1947 หัวหน้านักวิทยาศาสตร์ ดร.โอเคน ได้ทำการผ่าตัดมนุษย์ต่างดาวที่ผู้กองฮิลเลอร์จับมาได้ แต่ทว่ามันหลุดรอดออกมาพร้อมสะกดจิตเขาไว้ มนุษย์ต่างดาวได้สื่อสารกับประธานาธิบดีผ่านทาง ดร.โอเคน และได้รู้ว่าพวกมันเหมือนฝูงตั๊กแตนที่อพยพไปเพื่อหาแหล่งอาหารไปเรื่อย ๆ เมื่ออาหารหมดก็จะอพยพไปดาวอื่นต่อไป มนุษย์ต่างดาวใช้พลังจิตทำร้ายประธานาธิบดีวิทมอร์ แต่สุดท้ายก็ถูกฆ่าตาย วิทมอร์สั่งให้ใช้อาวุธนิวเคลียร์โจมตี แต่สุดท้ายก็ไม่สามารถทำอะไรจานบินแม้แต่น้อย วันที่ 4 กรกฎาคม ท่ามกลางความสิ้นหวัง เดวิดพยายามหาทางที่จะเจาะระบบเกราะสนามพลังให้ได้ และพบว่าไวรัสคอมพิวเตอร์สามารถปิดเกราะของจานบินได้ชั่วคราว พวกเขาจึงเตรียมการใช้จานบินลำที่ตกลงมาในปี ค.ศ. 1947 ขึ้นไปอัปโหลดไวรัสบนยานแม่และวางระเบิดนิวเคลียร์ภายในยาน ส่วนนักบินที่เหลือให้รวมตัวเพื่อทำลายจานบินขณะที่เกราะยังปิดอยู่ และได้ใช้รหัสมอสเพื่อส่งข้อความไปยังฐานทัพทั่วโลกเพื่อให้โจมตี หลังจากที่แผนการใช้ไวรัสประสบผล ประธานาธิบดีวิทมอร์ได้ขับเครื่องบินรบคู่กับนักบินคนอื่นร่วมกันโจมตีจานบินและยานเอเลี่ยนเหนือแอเรีย 51 ถึงจานบินจะไร้สนามพลังแล้วแต่ก็ยังไม่สามารถทำอะไรจานบินได้มากนัก และจานบินเตรียมพร้อมที่จะยิง แอเรีย 51 เนื่องด้วยเครื่องบินส่วนใหญ่มิสไซล์หมด วิทมอร์จึงสั่งถอยทัพ รัสเซลล์ เคสส์ ซึ่งยังเหลือมิสไซล์อีกลูกหนึ่ง แต่มิสไซล์ขัดลำ เขาจึงใช้วิธีแบบกามิกาเซ่ตรงเข้าไปยังฐานยิงลำแสงทำลายล้างของจานบิน ทำให้จานบินเกิดปฏิกิริยาลูกโซ่และถูกทำลายในที่สุด ส่วนกองทัพที่เหลืออยู่ทั่วโลกก็รู้จุดอ่อนของจานบิน ขณะเดียวกันผู้กองฮิลเลอร์และเดวิดได้วางระเบิดบนยานแม่ และทั้งคู่ก็หนีออกมาอย่างปลอดภัย ถือว่าเป็นชัยชนะของมวลมนุษยชาติอย่างแท้จริงนักแสดงนักแสดง. - วิลล์ สมิธ...ผู้กอง สตีเว่น ฮิลเลอร์ นักบินของนาวิกโยธินสหรัฐฯ - เจฟฟ์ โกลด์บลุม...เดวิด ลีวินสัน ผู้เชี่ยวชาญด้านดาวเทียมและคอมพิวเตอร์ของสถานีโทรทัศน์ - บิลล์ พูลแมน...ประธานาธิบดี โธมัส วิทมอร์ ประธานาธิบดีสหรัฐอเมริกา - มาร์กาเร็ต โคลิน...คอนสแตนติน เลขานุการส่วนตัวของวิทมอร์ เป็นอดีตภรรยาของเดวิด - แมรี่ แม็คดอนเนลล์...สุภาพสตรีหมายเลขหนึ่ง - วิวิก้า เอ. ฟ็อก...จัสมิน ภรรยาของสตีเว่น เป็นนักเต้นอะโกโก้ - จัดด์ เฮิร์สช...จูเลี่ยน พ่อของเดวิด - แรนดี้ เควด...รัสเซลล์ เคสส์ อดีตนักบินขี้เมา ผู้เคยถูกมนุษย์ต่างดาวจับตัวไป เป็นพ่อม่ายลูก 3 - เบรนท์ สไปเนอร์...ดร.โอเคน หัวหน้านักวิทยาศาสตร์ประจำแอเรีย 51 - โรเบิร์ต ล็อกเกีย...นายพล วิลเลี่ยม เกรย์ ประธานคณะเสนาธิการร่วมกองทัพสหรัฐอเมริกา - แฮร์รี่ คอนนิค จูเนียร์...จิมมี่ เพื่อนนักบินคู่หูของสตีเว่น - เจมส์ เรบฮอร์น...นิมซิกกี้ รัฐมนตรีว่าการกระทรวงกลาโหม - อดัม บอลด์วิน...ผู้พัน มิทเชลล์ นายทหารประจำเอเรีย 51ความสำเร็จ ความสำเร็จ. Independence Day เป็นภาพยนตร์ที่ทำรายได้สูงสุดในปีที่ออกฉาย เป็นภาพยนตร์ที่สามารถเรียกคนให้ออกจากบ้านเข้าโรงภาพยนตร์ชมได้ เนื่องจากขณะนั้นมีการแข่งขันกีฬาโอลิมปิก ที่แอตแลนต้า อยู่ด้วย ทำรายได้ทั่วโลกที่เข้าฉาย ทำสถิติทำรายได้อันดับหนึ่งในบ๊อก ออฟฟิศ ยาวนานถึง 3 เดือน และได้ชนะเลิศรางวัลออสการ์ ใน 1 สาขา คือ สาขาเทคนิคพิเศษยอดเยี่ยม สำหรับการฉายในประเทศไทย เข้าฉายวันแรกในวันศุกร์ที่ 9 สิงหาคม ค.ศ. 1996 นับเป็นภาพยนตร์เรื่องแรกที่ราคาค่าเข้าชมเพิ่มจาก 60 บาท เป็น 70 บาท ในขณะที่ลิขสิทธิ์วิดีโอเป็นของ ซีวีดี อินเตอร์เนชั่นแนล โดยที่มีการบันทึกเสียงในระบบ THXภาคต่อ ภาคต่อ. ในกลางปี ค.ศ. 2010 ทางทีมผู้สร้างประกาศจะสร้างภาคต่อของ Independence Day ถึง 2 ภาคด้วยกัน โดยเบื้องต้นอาจใช้ชื่อว่า "ID4-ever: Part I" และ "ID4-ever: Part II" โดยเรื่องราวจะเกิดหลังจากเหตุการณ์ในภาพยนตร์ภาคแรก ซึ่งโรแลนด์ เอ็มเมอริค ผู้กำกับฯ ต้องการตัวนักแสดงนำอย่าง วิลล์ สมิธ กลับมารับบทเดิม แต่ทว่าต่อมามีข่าวปรากฏว่า สมิธได้ปฏิเสธที่จะมารับบทเดิมนี้อีก เลยอาจจะเป็นไปได้ว่าทางผู้สร้างอาจจะปรับบทให้ ไมเคิล บี. จอร์แดน ซึ่งในภาคแรกรับบทเป็นลูกเลี้ยงของสมิธมารับบทนำแทนก็เป็นได้ ที่สุดก็มีการประกาศว่าจะใช้ชื่อว่า (Independence Day: Resurgence) กำหนดฉายราววันที่ 4 กรกฎาคม ค.ศ. 2016 โดยมีเนื้อหาต่อจากภาคที่แล้ว และตัวละครเก่าจะใช้นักแสดงคนเดิม แต่ได้เปลี่ยนสถานะใหม่ และมีนักแสดงสาวชาวฮ่องกง คือ แองเจลาเบบี ร่วมแสดงด้วย โดยใช้เงินทุนสร้างกว่า 200 ล้านเหรียญ</doc>
