<doc id="424756" url="https://th.wikipedia.org/wiki?curid=424756" title="เหตุดอกไม้ไฟระเบิดในจังหวัดสุพรรณบุรี พ.ศ. 2555">เหตุดอกไม้ไฟระเบิดในจังหวัดสุพรรณบุรี พ.ศ. 2555 เหตุดอกไม้ไฟระเบิดในจังหวัดสุพรรณบุรี พ.ศ. 2555 เกิดขึ้นเมื่อวันที่ 24 มกราคม พ.ศ. 2555 เวลา 19.30 น. กลางงาน "ตรุษจีนสุพรรณบุรี ปีทองมังกรสวรรค์" ณ อุทยานมังกรสวรรค์ พิพิธภัณฑ์ลูกหลานพันธุ์มังกร ศาลเจ้าพ่อหลักเมืองสุพรรณบุรี ตำบลรั้วใหญ่ อำเภอเมืองสุพรรณบุรี จังหวัดสุพรรณบุรี ซึ่งงานนี้จัดระหว่าง 23-29 มกราคม พ.ศ. 2555 มี บรรหาร ศิลปอาชา อดีตนายกรัฐมนตรีเป็นประธานในพิธี และทีคณะกรรมการประกอบด้วย การท่องเที่ยวแห่งประเทศไทย กระทรวงการท่องเที่ยวและกีฬา ร่วมกับ จังหวัดสุพรรณบุรี สถานเอกอัครราชทูตประจำประเทศไทย และคณะกรรมการศาลเจ้าพ่อหลักเมืองสุพรรณบุรีโดยระหว่างการแสดงพลุดอกไม้ไฟไพโรเทคนิคชุด “ปีทองมังกรสวรรค์อวยชัยให้พรตรุษจีน” ได้เกิดเหตุพลุจำนวนมากระเบิดขึ้นพร้อมกันจนสามารถเห็นเป็นลำแสงที่พุ่งสู่ท้องฟ้าในยามค่ำคืนและเกิดเสียงดังสนั่นหวั่นไหวเหตุการณ์และความสูญเสีย เหตุการณ์และความสูญเสีย. จากเหตุการณ์ดังกล่าวลูกไฟได้ตกใส่บ้านเรือนของประชาชนที่ตั้งติดกันอยู่กันนับร้อยหลังคาเรือนจนเกิดไฟโหมไหม้กว่า 50 หลัง โรงพยาบาลศูนย์เจ้าพระยายมราชได้รับผู้ได้บาดเจ็บ 75 ราย และอาการสาหัส 1 ราย ซึ่งได้แก่ นายธนิต กลิ่นเกตุ พนักงานดับเพลิงของเทศบาลเมืองสุพรรณบุรี และเสียชีวิต 4 ราย ประกอบด้วย นายวินัย พันธ์แตง อายุ 30 ปี คนจุดพลุ ร่างถูกแรงระเบิดขาดสองท่อน นายสามารถ ศรีนิล และนายวสันต์ ศรีสาธร อายุ 33 ปี ซึ่งเป็นทีมงานถูกเปลวไฟเผาร่างจนไหม้ นางลำยอง พานสกุล อายุประมาณ 50 ปี เสียชีวิต โดยในวันที่ 25 มกราคม พ.ศ. 2555 คงเหลือผู้นอนพักที่โรงพยาบาลศูนย์เจ้าพระยายมราช 16 รายซึ่งรวมรายที่อาการสาหัส ส่วนโรงพยาบาลศุภมิตร มีคนได้รับบาดเจ็บรวม 14 ราย โดยในวันที่ 25 มกราคม พ.ศ. 2555 แพทย์ให้อยู่โรงพยาบาลต่อ 5 ราย ส่วนที่เหลือสามารถกลับบ้านหรือศูนย์อพยพ โดยผู้มาแจ้งความเสียหายของบ้านเรือนทั้งหมด 435 หลัง ในทั้งหมดนี้มี 71 ราย ที่บ้านเสียหายทั้งหลัง วัดพระศรีรัตนมหาธาตุ ได้รับความเสียหายจากแรงระเบิด จากเหตุการณ์นี้ส่งผลให้มีประชาชนไร้ที่อยู่อาศัย และรัฐได้จัดศูนย์พักพิงชั่วคราวขึ้นมาในส่วนของพื้นที่จัดงานเจ้าหน้าที่ตำรวจได้ปิดล้อมไม่ให้บุคคลใดเข้าพิ้นที่ เจ้าหน้าที่ได้เข้าตรวจสอบเป็นครั้งแรกเมื่อตอนเช้าของวันที่ 25 มกราคม พ.ศ. 2555 โดยนายสมศักดิ์ ภูรีศรีศักดิ์ ผู้ว่าราชการจังหวัดสุพรรณบุรี พร้อมหัวหน้าส่วนราชการ ทั้งภาครัฐและเอกชน เจ้าหน้าที่วิทยาการ และเจ้าหน้าที่ตำรวจชุดเก็บกู้ระเบิด เข้าตรวจสอบที่เกิดเหตุ โดยเจ้าหน้าที่ได้กันที่เกิดเหตุเป็นเขตพื้นที่อันตราย ไม่ให้เจ้าของบ้าน หรือประชาชนเข้าไปในเขต ต่อมาเวลา 9.00 น. ของวันที่ 26 มกราคม พ.ศ. 2555 เจ้าหน้าที่สรรพาวุธ ได้เดินทางเพื่อจำลองเหตุการณ์ในพื้นที่ ส่วนงานดังกล่าวถูกผวจ.ขอร้องให้ยกเลิกงานโดยทันทีส่งผลให้งานต้องยกเลิกเพื่อเหตุผลด้านความปลอดภัย เหตุการณ์นี้ยังส่งผลให้จังหวัดอื่น ๆ อาทิเช่น มูลนิธิมิตรภาพสามัคคี (ท่งเซียเซี่ยงตึ้ง) ยกเลิกการแสดงดอกไม้ไฟในวันที่ 19 มกราคม พ.ศ. 2555 และจังหวัดพระนครศรีอยุธยา ก็ได้ยกเลิกการแสดงพลุด้วยเช่นกันการเยียวยา การเยียวยา. นางสมเจตน์ พรหมสุนทร หัวหน้าสำนักงานป้องกันและบรรเทาสาธารณภัยจังหวัดสุพรรณบุรี กล่าวว่า ความช่วยเหลือตามระเบียบของทางราชการ ผู้ประสบภัยจะได้รับความช่วยเหลือตามสภาพจริง ส่วนบ้านเรือนที่ได้รับความเสียหายทั้งหลัง จะได้รับเงินช่วยเหลือเช่นกัน ส่วนทางด้าน บรรหาร ศิลปอาชา ประธานที่ปรึกษาหัวหน้าพรรคชาติไทยพัฒนา และ นายชุมพล ศิลปอาชา รองนายกรัฐมนตรี และ รัฐมนตรีว่าการกระทรวงการท่องเที่ยวและกีฬา และหัวหน้าพรรคชาติไทยพัฒนา ได้เดินทางมาเยี่ยมผู้ประสบภัยจากเหตุการณ์พลุระเบิด พร้อมกับได้มอบเงินช่วยเหลือในเบื้องต้นการตรวจสอบสาเหตุ การตรวจสอบสาเหตุ. พลเอก ประยุทธ์ จันทร์โอชา ผู้บัญชาการทหารบก ได้สั่งการให้ กรมวิทยาศาสตร์ทหารบก จัดชุดปฏิบัติการจากกองร้อยวิทยาศาสตร์พร้อมเครื่องมือลงพื้นที่ไปในพื้นที่ที่จัดงานเพื่อหาสาเหตุ ด้านเจ้าหน้าที่สรรพวุธ ของภาคจังหวัดสุพรรณบุรีได้จำลองสถานการณ์เพื่อตรวจสอบสาเหตุ นายสมศักดิ์ ภูรีศรีศักดิ์ ผู้ว่าราชการจังหวัดสุพรรณบุรี กล่าวว่า สาเหตุอย่างเป็นทางการของพลุระเบิดขณะนี้อยู่ระหว่างการตรวจสอบว่าเกิดจากความประมาทของเจ้าหน้าที่ควบคุมการจุดพลุหรือขัดข้องจากวัสดุอุปกรณ์ และนี้ยังมีพลุที่เตรียมไว้จุดในงานคืนต่อไปอีกจำนวนหนึ่ง ซึ่งได้อายัดห้ามเคลื่อนย้ายพลุออกจากพื้นที่อย่างเด็ดขาด และได้ขอความร่วมมือไปยังคณะผู้จัดให้งดการจัดงานต่างๆ เอาไว้ก่อนเพื่อให้เกิดความมั่นใจในความปลอดภัย ขณะที่ตามกำหนดเดิมงานดังกล่าวจะจัดขึ้นระหว่างวันที่ 24 - 29 มกราคม พ.ศ. 2555 นางสมเจตน์ พรหมสุนทร หัวหน้าสำนักงานป้องกันและบรรเทาสาธารณภัยจังหวัดสุพรรณบุรี กล่าวว่าสาเหตุการระเบิดจากการสอบถามเกิดจากการวางท่อในแนวเอียง ทำให้พลุพุ่งเข้าไปในกองของพลุที่ยังไม่ได้ยิง ทำให้พลุเกิดการระเบิดขึ้น</doc>
