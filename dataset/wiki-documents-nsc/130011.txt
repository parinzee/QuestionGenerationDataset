<doc id="130011" url="https://th.wikipedia.org/wiki?curid=130011" title="รัฐภูมิ อยู่พร้อม">รัฐภูมิ อยู่พร้อม รัฐภูมิ อยู่พร้อม อดีตทหารเรือชาวไทย ผู้พายเรือคายัคคนเดียวเป็นระยะทาง 1500 ไมล์ ตลอดชายฝั่งทะเลอันดามัน และอ่าวไทย เมื่อ พ.ศ. 2545-2547 รัฐภูมิ เป็นชาวจังหวัดตราด เป็นบุตรของนายมิ่ง และนางเชื้อน อยู่พร้อม บิดาเป็นทหารเรือ และรัฐภูมิก็เคยรับราชการทหารเรือ สังกัดกรมนาวิกโยธิน แต่ลาออกจากราชการเมื่อบิดาเสียชีวิต เพื่อไปทำธุรกิจส่วนตัว รัฐภูมิมีแรงบันดาลใจในการพายเรือทางไกล จากการที่มักจะพาแม่ไปท่องเที่ยวในที่ต่างๆ ทั่วไทย เขานัดจะพาแม่ไปเที่ยวภาคใต้ของไทยเป็นครั้งแรก แต่ไม่สามารถทำได้ เนื่องจากแม่ถูกฆาตกรรมพร้อมกับหลานสาว เมื่อวันที่ 28 สิงหาคม พ.ศ. 2542 หลังจากน้องสาวของรัฐภูมิไปติดหนี้สินจากผู้มีอิทธิพลในจังหวัดจันทบุรี หลังจากเวลาผ่านไป 3 ปี รัฐภูมิตัดสินใจพายเรือคายัคไปทั่วชายฝั่งทะเลไทย เริ่มต้นจากบริเวณคอคอดกระ จังหวัดระนอง ตั้งแต่วันที่ 28 สิงหาคม พ.ศ. 2545 ซึ่งเป็นวันคล้ายวันเสียชีวิตของแม่และหลานสาว เลียบชายฝั่งตะวันตกของภาคใต้ถึงจังหวัดสตูล แล้วข้ามไปจังหวัดนราธิวาส พายเรือเลียบชายฝั่งตะวันออกของภาคใต้ถึงกรุงเทพมหานคร พายเลียบชายฝั่งทะเลภาคตะวันออก กลับถึงบ้านที่ เกาะช้าง จังหวัดตราด เมื่อวันที่ 3 มีนาคม พ.ศ. 2547 เป็นอันสิ้นสุดการเดินทาง ตลอดการเดินทางรัฐภูมิอาศัยที่พักของชาวบ้านริมฝั่งทะเล และศึกษาวิถีชีวิตคนท้องถิ่นไปตลอดเส้นทาง รัฐภูมิเปิดเว็บไซต์ชื่อ www.1500miles.com เพื่อบันทึกภาพถ่าย การเดินทาง และเป็นศูนย์กลางการติดต่อกับผู้อื่น นอกจากนี้ยังมีทีมงานถ่ายทำภาพยนตร์ของบริษัท พาโนรามา มาถ่ายทำเบื้องหลังการเดินทางเป็นระยะ เพื่อนำไปตัดต่อเป็นสารคดีเรียลลิตี้โชว์ ฉายทางโทรทัศน์ชื่อ "500 วัน 1500 ไมล์" ออกอากาศเมื่อเดือนกันยายน 2548 หลังเหตุการณ์คลื่นสึนามิเนื่องจากแผ่นดินไหวในมหาสมุทรอินเดีย พ.ศ. 2547 เข้าทำลายชายฝั่งทะเลอันดามันที่รัฐภูมิรอนแรมใช้ชีวิตอยู่ เขาเดินทางเข้าไปช่วยเหลือฟื้นฟูชาวบ้านผู้ประสบภัยพิบัติ ต่อมาได้ร่วมกับอาสาสมัครก่อตั้งชมรมชื่อ ชมรม 1500 ไมล์ และปัจจุบันกลายเป็น มูลนิธิ 1500 ไมล์ มีวัตถุประสงค์เพื่อบรรเทาความเดือดร้อนและฟื้นฟูชีวิตความเป็นอยู่ของผู้ประสบภัย และรณรงค์การอนุรักษ์ทรัพยากรธรรมชาติทางน้ำ</doc>
