<doc id="834082" url="https://th.wikipedia.org/wiki?curid=834082" title="มาสด้า ซีเอ็กซ์-3">มาสด้า ซีเอ็กซ์-3 มาสด้า ซีเอ็กซ์-3 (อังกฤษ: Mazda CX-3) เป็นรถยนต์เอนกประสงค์สมรรถนะสูงขนาดเล็กมาก (subcompact crossover SUV) ผลิตโดย มาสด้า โดยใช้พื้นฐานเดียวกันกับมาสด้า 2 โดยเริ่มต้นสายการผลิตในปี พ.ศ. 2558 ในประเทศญี่ปุ่นเป็นประเทศแรก และหลังจากนั้นได้เริ่มผลิตในประเทศไทยเป็นประเทศที่สองที่โรงงาน Auto Alliance Thailand (AAT) ที่จังหวัดระยองเมื่อปลายเดือนตุลาคมปีเดียวกัน มาสด้า ซีเอ็กซ์-3 ได้เปิดตัวในประเทศไทยเมื่อวันที่ 10 พฤศจิกายน พ.ศ. 2558 ที่ห้องเพลนารี ฮอลล์ ศูนย์การประชุมแห่งชาติสิริกิติ์ โดยใช้ชื่อคอนเซปต์ว่า “FREESTYLE CROSSOVER” โดยภายนอกและภายในมีลักษณะที่ใหญ่กว่านิสสัน จู๊ค และแคบกว่าฮอนด้า เอชอาร์-วี ต่อมาในปี พ.ศ. 2560 มาสด้า ซีเอ็กซ์-3 ได้รับรางวัลรถยนต์ยอดเยี่ยมแห่งปี 2016 ภายนอกนั้นรุ่น E และรุ่น C ได้ใช้ไฟหน้าแบบโปรเจกเตอร์หลอดฮาโลเจน ใช้ยางและล้อขนาด 16 นิ้ว ไฟท้ายแบบมัลติรีเฟลกเตอร์ ส่วนรุ่น S, SP และ XDL ใช้ไฟหน้า ไฟส่องสว่างเวลากลางวันและไฟท้ายแบบ LED ใช้ล้อขนาด 18 นิ้ว ส่วนภายในมีหน้าจอระบบเครื่องเสียงขนาด 7 นิ้วมาตั้งแต่รุ่น C ขึ้นไป สำหรับหน้าจอ Active driving display และระบบนำทางมีมาให้ในรุ่น S ขึ้นไป ส่วนถุงลมนิรภัย 6 ตำแหน่งให้มาในรุ่น SP ขึ้นไป ในส่วนของเครื่องยนต์ มาสด้า ซีเอ็กซ์-3 ได้ใช้ เครื่องยนต์ดีเซล SkyActiv-D ความจุ 1.5 ลิตร อัดอากาศด้วยเทอร์โบชาร์จแบบแปรผัน กำลังสูงสุด 105 แรงม้า แรงบิดสูงสุด 27.5 กก.-ม. เกียร์อัตโนมัติ 6 จังหวะ ให้อัตราสิ้นเปลืองเฉลี่ย 23.34 กม./ลิตร และเครื่องยนต์เบนซิน SkyActiv-G ความจุ 2.0 ลิตร กำลังสูงสุด 156 แรงม้า แรงบิดสูงสุด 20.7 กก.-ม. ส่งกำลังด้วยเกียร์อัตโนมัติ 6 จังหวะเช่นกัน อัตราสิ้นเปลืองเฉลี่ย 16.44 กม./ลิตร โดยมาสด้า ซีเอ็กซ์-3 ในประเทศไทยแบ่งรุ่นย่อยออกเป็น 5 รุ่น คือรุ่น E, C, S, SP (เครื่องยนต์ 2.0 ลิตร) และรุ่น XDL (เครื่องยนต์ 1.5 ลิตร)</doc>
