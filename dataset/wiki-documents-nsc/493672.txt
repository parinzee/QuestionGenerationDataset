<doc id="493672" url="https://th.wikipedia.org/wiki?curid=493672" title="วรวงษ์ พงษ์พานิช">วรวงษ์ พงษ์พานิช วรวงษ์ พงษ์พานิช (; ชื่อเล่น: จูน) เกิดวันที่ 20 ตุลาคม พ.ศ. 2537 อดีตนักเทควันโดหญิงทีมชาติไทย เจ้าของเหรียญทองจากการแข่งขันเทควันโด รุ่นเยาวชนหญิง ไม่เกิน 49 กก. กีฬาโอลิมปิกเยาวชน หรือมหกรรมกีฬายูธโอลิมปิกเกมส์ ครั้งที่ 1 ที่ประเทศสิงคโปร์ รวมถึงเหรียญทองจากการแข่งขันเทควันโด รายการ "โคเรีย โอเพ่น 2011"ประวัติ ประวัติ. วรวงษ์ พงษ์พานิช เป็นบุตรสาวของนายเลอพงษ์ พงษ์พานิช และนางไพวงษ์ ประสิทธิไกร สำเร็จการศึกษาระดับชั้นอนุบาล ประถมศึกษา และมัธยมศึกษาปีที่ 1 จากโรงเรียนธิดาแม่พระ จังหวัดสุราษฎร์ธานี เข้าศึกษาต่อระดับชั้นมัธยมศึกษาปีที่ 2-6 ที่โรงเรียนสตรีพัทลุง ปัจจุบันกำลังศึกษาระดับปริญญาตรี ที่คณะนิเทศศาสตร์ มหาวิทยาลัยสยาม เริ่มเล่นกีฬาเทควันโดตั้งแต่อายุ 4 ปี เข้าสู่การเป็นนักกีฬาเทควันโดเยาวชนทีมชาติ เมื่ออายุ 14 ปี และเข้าสู่การเป็นนักกีฬาเทควันโดทีมชาติรุ่นประชาชน เธอได้แรงบันดาลใจในการเล่นกีฬาเทควันโดจากชนาธิป ซ้อนขำ ซึ่งเป็นรุ่นพี่โรงเรียน และรุ่นพี่ทีมชาติ จากการแข่งขัน "กีฬาเยาวชนแห่งชาติ ครั้งที่ 23" หรือ "เมืองคนดีเกมส์" ในปี 2550 แม้จะได้เพียงเหรียญทองแดง แต่ก็ทำให้วรวงษ์ติดทีมชาติเป็นครั้งแรก ได้เข้ามาร่วมฝึกซ้อมกับโค้ชและนักกีฬาทีมชาติคนอื่นๆ และหลังจากนั้นก็มีผลงานต่างๆมากมายในฐานะนักกีฬาเทควันโดทีมชาติไทย วรวงษ์เป็นเจ้าของเหรียญทองจากการแข่งขัน "กีฬาแห่งชาติ ครั้งที่ 37" หรือ "พิษณุโลกเกมส์" เทควันโด รุ่นไม่เกิน 51 กก.หญิง ในปี 2551 และในวันที่ 23 มี.ค. 2552 วรวงษ์ได้เข้าร่วมการแข่งขัน "กีฬาเยาวชนแห่งชาติ ครั้งที่ 25" หรือ "กาญจนบุรีเกมส์" เทควันโด รุ่นไม่เกิน 46 กก.หญิง ซึ่งเธอเป็นฝ่ายชนะได้รับเหรียญทองจากการแข่งขัน ในปี 2553 เข้าร่วมการแข่งขันเทควันโดในกีฬาโอลิมปิกเยาวชน หรือมหกรรมกีฬายูธโอลิมปิกเกมส์ ครั้งที่ 1 ที่ประเทศสิงคโปร์ เธอสามารถเข้าสู่รอบชิงชนะเลิศ โดยได้พบกับดานา ทูราน นักกีฬาจากจอร์แดน ตลอดช่วง 3 ยก ทั้งคู่มีคะแนนเสมอกัน 4 ต่อ 4 และต้องตัดสินด้วยระบบซัดเดนเดธ วรวงษ์สามารถเป็นฝ่ายชนะ และคว้าเหรียญทองได้สำเร็จ ซึ่งเป็นการแก้แค้นให้กับตนเอง หลังจากพ่ายให้กับดานา ทูราน ในการแข่งขันกีฬาโอลิมปิกเยาวชนรอบคัดเลือก ที่เมืองตีฮัวน่า ประเทศเม็กซิโก ภายหลังจากการรับเหรียญรางวัล เธอได้เปิดเผยว่า เนื่องด้วยพ่อของเธอได้เสียชีวิตไปแล้ว เพื่อเป็นการทดแทนคุณของพ่อ เธอจึงมีความตั้งใจที่จะถวายเหรียญแด่พระบาทสมเด็จพระเจ้าอยู่หัว เดือนกรกฎาคม ปี 2554 เข้าร่วมการแข่งขันเทควันโด รายการ "โคเรีย โอเพ่น 2011" ที่เมืองชุนชอน ประเทศเกาหลีใต้ ในการแข่งขันเทควันโด รุ่นไม่เกิน 55 กก.หญิง วรวงษ์ชนะคะแนนนักกีฬาจากเม็กซิโก 12-5 และได้รับเหรียญทองจากการแข่งขัน นอกจากนี้ชเว ยองซอก โค้ชชาวเกาหลีใต้ ยังเคยจัดให้เธอเป็นหนึ่งในตัวเลือกสำหรับทีมชาติไทย ในการคัดตัวเข้าร่วมแข่งขันกีฬาเทควันโดในโอลิมปิกฤดูร้อน 2012 รุ่นไม่เกิน 57 กก.หญิง ที่กรุงลอนดอน ประเทศอังกฤษ ด้วยเช่นกัน วรวงษ์เกือบได้รับการเข้าร่วมแข่งขันในครั้งนี้ แต่เธอมีอาการบาดเจ็บ จึงยังมีสภาพที่ไม่สมบูรณ์ และได้เลือกให้รังสิญา นิสัยสมเข้าแข่งขันแทน ในปี 2555 เข้าร่วมการแข่งขัน "กีฬาแห่งชาติ ครั้งที่ 40" ที่จังหวัดขอนแก่น ในการแข่งขันเทควันโด รุ่นไม่เกิน 57 กก.หญิง โดยเป็นนักกีฬาตัวแทนจังหวัดพัทลุง ก่อนรอบชิงชนะเลิศ เธอมีอาการบาดเจ็บจากกระดูกหัวแม่เท้าขวาแตก อย่างไรก็ตาม โค้ชชเว ยองซอก ได้อนุญาตให้เธอแข่งขันได้ ซึ่งเธอเป็นผู้ชนะได้รับเหรียญทองจากการแข่งขัน ในปี 2556 เข้าร่วมการแข่งขัน "ซีเกมส์ ครั้งที่ 27" ประเทศเมียนมาร์ ในการแข่งขันเทควันโด รุ่นไม่เกิน 57 กก.หญิง ซึ่งเป็นการเข้าร่วมแข่งขันซีเกมส์ครั้งที่ 3 ของเธอ และเป็นการแข่งขันครั้งสุดท้ายในฐานะนักกีฬาเทควันโดทีมชาติไทย ก่อนหน้านี้เธอได้เข้าร่วมการแข่งขัน "ซีเกมส์ ครั้งที่ 26" ที่ประเทศอินโดนีเซีย ในการแข่งขันเทควันโด รุ่นไม่เกิน 57 กก.หญิง และ "ซีเกมส์ ครั้งที่ 25" ที่เมืองเวียงจันทน์ ประเทศลาว ในการแข่งขันเทควันโด รุ่นไม่เกิน 49 กก.หญิงชีวิตส่วนตัว ชีวิตส่วนตัว. วรวงษ์ เคยใช้ชื่อในการแข่งขันว่า "ภัคภา พงษ์พานิช" ปัจจุบันได้เปลี่ยนกลับมาใช้ชื่อเดิมสิ่งสืบทอด สิ่งสืบทอด. ผลงานที่น่าประทับใจในการรับใช้ชาติของวรวงษ์ คือ การคว้าเหรียญทองแรกให้กับทัพนักกีฬาไทยในกีฬาโอลิมปิกเยาวชน หรือมหกรรมกีฬายูธโอลิมปิกเกมส์ ครั้งที่ 1 ที่ประเทศสิงคโปร์ และเป็นนักกีฬาเทควันโดหญิงคนแรกที่เข้าร่วมการแข่งขันในมหกรรมกีฬายูธโอลิมปิกเกมส์ นอกจากนี้ยังเคยทำสถิติเป็นนักกีฬาเหรียญทองซีเกมส์ที่อายุน้อยที่สุดในประวัติศาสตร์ของสมาคมเทควันโดแห่งประเทศไทย ด้วยวัยเพียง 15 ปี กับอีก 53 วัน เมื่อวันที่ 12 ธันวาคม พ.ศ. 2552 ในการแข่งขันเทควันโด รุ่นไม่เกิน 49 กก. หญิง "ซีเกมส์ ครั้งที่ 25" ที่เมืองเวียงจันทน์ ประเทศลาว ปัจจุบันวรวงษ์ ได้อำลาทีมชาติเรียบร้อยแล้ว แต่ยังคงทิ้งผลงานต่างๆ ให้ทุกคนได้จดจำในฐานะอดีตนักกีฬาเทควันโดทีมชาติไทยผลงานระดับนานาชาติผลงานระดับนานาชาติ. - เหรียญทอง : โคเรียโอเพ่นเทควันโดแชมเปียนชิพ 2007 ประเทศเกาหลีใต้ - เหรียญทอง : เทควันโดชิงแชมป์นานาชาติ โคเรียโอเพ่น 2008 (ครั้งที่ 4) ประเทศเกาหลีใต้ - เหรียญทอง : เทควันโดชิงแชมป์นานาชาติ อินชอนโอเพ่น 2009 (ครั้งที่ 7) ประเทศเกาหลีใต้ - เหรียญเงิน : เทควันโดเยาวชนชิงแชมป์เอเชีย 2009 (ครั้งที่ 5) ประเทศอิหร่าน - เหรียญทอง : ซีเกมส์ 2009 เวียงจันทน์ ประเทศลาว - เหรียญทอง : 1st Intl Club Open Taekwondo Championships 2010 สาธารณรัฐประชาชนจีน - เหรียญทองแดง : WTF WORLD QUALIFICATION FOR 2010 YOG (กีฬาโอลิมปิกเยาวชนรอบคัดเลือก) ตีฮัวน่า ประเทศเม็กซิโก - เหรียญทอง : โอลิมปิกเยาวชนฤดูร้อน 2010 ประเทศสิงคโปร์ - เหรียญทอง : ซีเกมส์ 2011 ประเทศอินโดนีเซีย - เหรียญทอง : โคเรียโอเพ่น 2011 (ครั้งที่ 8) ประเทศเกาหลีใต้ - เหรียญทองแดง : เทรลเลบอร์ก โอเพ่น 2012 ประเทศสวีเดน - เหรียญเงิน : ซีเกมส์ 2013 เนปิดอว์ ประเทศเมียนมาร์ผลงานในประเทศผลงานในประเทศ. - เหรียญทอง : ยุวชน เยาวชน ชิงชนะเลิศแห่งประเทศไทย ประจำปี 2549 - เหรียญทอง : ยุวชน เยาวชน ชิงชนะเลิศแห่งประเทศไทย ประจำปี 2550 - เหรียญทอง : ยุวชน เยาวชน ชิงชนะเลิศแห่งประเทศไทย ประจำปี 2551 - เหรียญทอง : เทควันโดเยาวชนต้านยาเสพติด "นอร์ทกรุงเทพ เทควันโด แชมเปี้ยนชิพ" ประจำปี 2550 (ครั้งที่ 3) - เหรียญทองแดง : กีฬาเยาวชนแห่งชาติ ครั้งที่ 23 "เมืองคนดีเกมส์" - เหรียญเงิน : กีฬาเยาวชนแห่งชาติ ครั้งที่ 24 "ดอกบัวเกมส์" - เหรียญทอง : กีฬาแห่งชาติ ครั้งที่ 37 "พิษณุโลกเกมส์" - เหรียญทอง : กีฬาเยาวชนแห่งชาติ ครั้งที่ 25 "กาญจนบุรีเกมส์" - เหรียญทอง : ชิงชนะเลิศแห่งประเทศไทย ประจำปี 2552 จังหวัดนครราชสีมา - เหรียญทอง : กีฬาเยาวชนแห่งชาติ ครั้งที่ 26 "มะขามหวานเกมส์" - เหรียญเงิน : กีฬาแห่งชาติ ครั้งที่ 39 "ชลบุรีเกมส์" - เหรียญทอง : กีฬานักเรียน นักศึกษาแห่งชาติ ครั้งที่ 32 "เมืองเพชรเกมส์" - เหรียญทอง : กีฬาแห่งชาติ ครั้งที่ 40 "ขอนแก่นเกมส์" - เหรียญทอง : GH BANK เทควันโดชิงชนะเลิศแห่งประเทศไทย ประจำปี 2555 (รุ่นประชาชนทั่วไป ประเภทเคียวรูกิและพุมเซ่) - เหรียญทอง : กีฬาเทควันโด เทอดพระเกียรติ" 5 ธันวามหาราช" ครั้งที่ 10 จังหวัดนครศรีธรรมราช - เหรียญเงิน : กีฬาแห่งชาติ ครั้งที่ 41 "เชียงใหม่เกมส์" - เหรียญเงิน : Phuket International Choi Young Seok Taekwondo Championships (ครั้งที่ 1) จังหวัดภูเก็ต - เหรียญทอง : กีฬานักเรียน นักศึกษาแห่งชาติ ครั้งที่ 34 "เมืองแพร่เกมส์" - เหรียญทอง : กีฬามหาวิทยาลัยแห่งประเทศไทย ครั้งที่ 41 "มอดินแดงเกมส์" - เหรียญทอง : กีฬาแห่งชาติ ครั้งที่ 43 "นครราชสีมาเกมส์" (ต่อสู้ทีม 4 คน ทีมหญิง) - เหรียญทอง : "GH BANK" เทควันโดชิงชนะเลิศแห่งประเทศไทย ประจำปี 2558 (ต่อสู้ทีมหญิง) - เหรียญทองแดง : กีฬามหาวิทยาลัยแห่งประเทศไทย ครั้งที่ 43 "กันเกราเกมส์"เครื่องราชอิสริยาภรณ์เครื่องราชอิสริยาภรณ์. - พ.ศ. 2553 - เหรียญเงินดิเรกคุณาภรณ์ (ร.ง.ภ.) - พ.ศ. 2555 - เครื่องราชอิสริยาภรณ์อันเป็นที่สรรเสริญยิ่งดิเรกคุณาภรณ์ ชั้นตติยดิเรกคุณาภรณ์ (ต.ภ.)</doc>
