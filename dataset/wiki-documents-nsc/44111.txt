<doc id="44111" url="https://th.wikipedia.org/wiki?curid=44111" title="ฟลอยด์ แลนดิส">ฟลอยด์ แลนดิส ฟลอยด์ แลนดิส (Floyd Landis) (เกิด 14 ตุลาคม พ.ศ. 2518) นักแข่งจักรยานชาวอเมริกัน และเป็นผู้ชนะเลิศการแข่งขันจักรยานทางไกล ตูร์ เดอ ฟรองซ์ 2006 แลนดิสเป็นชาวอเมริกันคนที่ 3 ที่ได้รับรางวัลชนะเลิศต่อจาก เกร็ก เลอมอนด์ และ แลนซ์ อาร์มสตรอง ฟลอยด์ แลนดิส เคยเป็นนักแข่งทีมไปรษณีย์สหรัฐ ร่วมทีมเดียวกับแลนซ์ อาร์มสตรอง เมื่อปี 2002 ก่อนจะย้ายมาอยู่ทีมโฟแนก แลนดิสถูกไล่ออกจากทีมโฟแนก เมื่อวันที่ 5 สิงหาคม พ.ศ. 2549 หลังจากผลการทดสอบยืนยันว่าเขาใช้สารกระตุ้น แลนดิสถูกสงสัยว่าใช้สารกระตุ้น หลังจากในสเตจที่ 16 เมื่อวันที่ 19 กรกฎาคม เขาหมดแรง และเข้าเส้นชัยเป็นอันดับสุดท้าย ทำเวลาเสียไปถึง 10 นาที และคะแนนรวมตกไปอยู่อันดับที่ 11 แต่ในวันรุ่งขึ้น ในสเตจที่ 17 เขากลับขี่จักรยานนำหน้าตลอดระยะทาง 120 กิโลเมตร และเข้าเส้นชัยเป็นอันดับหนึ่ง ทำเวลากลับคืนมาได้ 6 นาที คะแนนรวมขึ้นมาอยู่อันดับที่ 3 ภายหลังการแข่งขัน แลนดิสถูกนำปัสสาวะไปตรวจสารกระตุ้น และพบสารเทสโตสเตอโรน อยู่ในปัสสาวะมากกว่าระดับปกติ แลนดิสเกิดในรัฐเพนซิลเวเนีย ปัจจุบันอาศัยอยู่ที่รัฐแคลิฟอร์เนีย กับภรรยาชื่อแอมเบอร์และลูกชื่อไรอัน บริเวณทางเหนือของเมืองซานดิเอโก</doc>
