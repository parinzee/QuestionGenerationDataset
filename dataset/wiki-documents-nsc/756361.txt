<doc id="756361" url="https://th.wikipedia.org/wiki?curid=756361" title="มังกรทะเลทับทิม">มังกรทะเลทับทิม มังกรทะเลทับทิม (; ) ปลากระดูกแข็งชนิดหนึ่ง ในวงศ์ปลาจิ้มฟันจระเข้และม้าน้ำ (Syngnathidae) นับเป็นปลาที่เพิ่งค้นพบใหม่ ในปี ค.ศ. 2015 โดยถูกแบ่งออกมาจากมังกรทะเลใบหญ้า (P. aeniolatus) ซึ่งอยู่ในสกุลเดียวกัน นับเป็นการค้นพบปลาจำพวกมังกรทะเลเป็นครั้งแรกในรอบ 150 ปี โดยนักวิทยาศาสตร์ของสถาบันสมุทรศาสตร์สคริปส์ มหาวิทยาลัยแคลิฟอร์เนีย วิทยาเขตซานดิเอโก วิเคราะห์ตัวอย่างเนื้อเยื่อของมังกรทะเลที่ได้จากทางตอนใต้ของออสเตรเลียเมื่อปี ค.ศ. 2007 พบว่า ลำดับการเรียงตัวของดีเอ็นเอไม่ตรงกับของมังกรทะเลชนิดอื่น โดยลักษณะพันธุกรรมมีลักษณะเฉพาะเช่นเดียวกับเม็ดสีซึ่งเป็นสีแดง และเครื่องสแกนสร้างภาพเอ็กซเรย์สามมิติโครงกระดูกของมังกรทะเลทับทิมพบว่ามีความแตกต่างออกไป มังกรทะเลทับทิม มีสีแดงตลอดทั่วทั้งลำตัว ทั้งนี้เชื่อว่าเพราะการที่อาศัยอยู่ในน้ำลึก ซึ่งสีแดงจะถูกดูดซับอย่างมีประสิทธิภาพและช่วยในการอำพรางตัว โดยมังกรทะเลทับทิมจะไม่มีระยางค์ยื่นออกมาเหมือนกับมังกรทะเลอีกสองชนิดแรก และอาศัยอยู่ในระดับความลึกกว่า ทั้งนี้เชื่อการที่มีสีแดงตลอดทั้งลำตัวเพื่อใช้ในการพรางตัวเข้ากับดงสาหร่ายทะเล อันเป็นสถานที่อาศัยหลัก กินอาหารจำพวกแพลงก์ตอนสัตว์และครัสเตเชียนขนาดเล็กจำพวกกุ้ง และเพิ่งมีการบันทึกภาพเคลื่อนไหวได้เป็นครั้งแรก เมื่อต้นปี ค.ศ. 2017 ความยาว 30 นาที โดยคณะนักวิทยาศาสตร์มหาวิทยาลัยแคลิฟอร์เนีย วิทยาเขตซานดิเอโก ร่วมกับพิพิธภัณฑ์เวสเทิร์นออสเตรเลีย ทำการสำรวจโดยใช้กล้องจากยานสำรวจใต้น้ำในระยะไกล</doc>
