<doc id="386980" url="https://th.wikipedia.org/wiki?curid=386980" title="วิลฮัฟ ทาร์คิน">วิลฮัฟ ทาร์คิน วิลฮัฟ ทาร์คินเป็นตัวละครในเรื่องแต่งชุดสตาร์ วอร์ส มีบทบาทเป็นตัวร้ายในภาพยนตร์ แสดงโดยปีเตอร์ คุชชิง นักแสดงชาวอังกฤษ นอกจากนี้ยังมีบทบาทเล็กน้อยในภาพยนตร์ ซึ่งแสดงโดยเวย์น ไพแกรม รวมทั้งมีบทบาทในเรื่องราวส่วนขยายอื่นๆ อีกมาก รวมทั้งในภาพยนตร์การ์ตูนโทรทัศน์ อีกด้วย วิลฮัฟ ทาร์คินเป็นผู้มีอำนาจสูงสุดคนหนึ่งในจักรวรรดิกาแลกติก เป็นแกรนด์มอฟฟ์ผู้สร้างระเบียบปกครองของจักรวรรดิ และเป็นกำลังขับเคลื่อนสำคัญในการสร้างดาวมรณะอีกด้วย ทาร์คินเกิดบนดาวเคราะห์เอเรียดูในครอบครัวชาวมนุษย์สกุลทาร์คินซึ่งมีอิทธิพลทางทหารสูง และได้เข้ารับตำแหน่งใน Republic Outland Regions Security Force (กองกำลังรักษาความปลอดภัยดินแดนรอบนอกแห่งสาธารณรัฐ) จากนั้นได้ลาออกจากตำแหน่งและเข้ามามีบทบาททางการเมือง ขึ้นเป็นผู้นำของเอเรียดูและเซกเตอร์ดาวเคราะห์เซสเวนนา ก่อนที่จะกลับมารับตำแหน่งทางการทหารภายใต้การนำของสมุหนายกพัลพาทีนอีกครั้งหนึ่งในฐานะเจ้าหน้าที่ดำเนินการนิกายใหม่ซึ่งมีการดำเนินการเป็นไปโดยลับภายใต้การนำของซิธลอร์ด ช่วงนี้เองที่ทาร์คินได้รับทราบแนวคิดเกี่ยวกับการสร้างสถานีอวกาศบัญชาการรบขนาดใหญ่ลักษณะเป็นดาวเคราะห์เทียม และได้นำแนวคิดนี้ไปเสนอพัลพาทีนเพื่อสร้างสถานีอวกาศ ซึ่งต่อมาจะกลายเป็นดาวมรณะ ในเวลาต่อมาทาร์คินค่อยๆ มีอิทธิพลมากขึ้นในฐานะผู้สนับสนุนพัลพาทีน ได้เป็นผู้ว่าการของเซกเตอร์เซสวานนาในช่วงสงครามโคลน ช่วงหนึ่งยังได้ปฏิบัติหน้าที่กัปตันภายใต้นายพลเจไดอีเวน พิเอลล์ด้วย ในช่วงท้ายของสงครามโคลน พัลพาทีนได้มอบหมายให้ทาร์คินได้เป็นมอฟฟ์คนแรก และเมื่อพัลพาทีนสถาปนาจักรวรรดิกาแลกติกก็ได้ให้ทาร์คินควบคุมการก่อสร้างดาวมรณะ ไม่นานหลังจากนั้นทาร์คินได้ออกระเบียบปฏิบัติแห่งทาร์คิน (Tarkin Doctrine) ซึ่งยิ่งตอกย้ำความสำคัญของทาร์คินในฐานะบุคคลสำคัญผู้ร่วมวางรากฐานของจักรวรรดิ เป็นรองแต่เพียงพัลพาทีนเท่านั้น ระเบียบปฏิบัติแห่งทาร์คินเป็นการวางรากฐานการปกครองกาแลกซีโดยอาศัยความหวาดกลัวต่อกำลังที่เหนือกว่า การสร้างสุดยอดอาวุธอย่างดาวมรณะนั้นก็เป็นไปตามแบบแผนนี้ โดยตั้งใจให้ความหวาดกลัวต่อกำลังที่เหนือกว่าเป็นสิ่งที่คอยควบคุมไม่ให้มีการลุกฮือจากผู้คิดกบฏ พัลพาทีนพึงพอใจแนวคิดนี้เป็นอันมาก และได้แต่งตั้งให้ทาร์คินเป็นแกรนด์มอฟฟ์คนแรก มีเขตอำนาจครอบคลุมเกือบทั่วทั้งดินแดนรอบนอก ทาร์คินในฐานะแกรนด์มอฟฟ์ได้ปฏิบัติภารกิจมากมายร่วมกับดาร์ธ เวเดอร์ เพื่อควบคุมกาแลกซีตามแบบแผนปฏิบัติทาร์คิน เมื่อการก่อสร้างดาวมรณะล่าช้ากว่าแผนการ ทาร์คินได้สร้างค่ายบัญชาการมอว์ (Maw Installation) เพื่อดำเนินการปรับปรุงแผนผังก่อสร้าง ภายใต้การนำของนายพลเรือนาตาซี ดาลา ทำให้ดาวมรณะสามารถใช้งานได้ทันในปีที่ 0 แห่งยุทธการยาวิน ทาร์คินมั่นใจในความสามารถของดาวมรณะจึงเริ่มดำเนินการสร้างความกลัวโดยการทำลายอัลเดอรานทันที พร้อมกับจับกุมผู้นำกบฏ เจ้าหญิงเลอา ออร์กานา ไว้บนดาวมรณะ ก่อนที่จะถูกช่วยเหลือออกมาได้และนำกองทัพกบฏบนดวงจันทร์ยาวิน 4 เข้าโจมตีดาวมรณะ ทาร์คินเสียชีวิตจากการระเบิดของดาวมรณะด้วยฝีมือของลุค สกายวอล์คเกอร์ ไม่กี่วินาทีก่อนที่จะสามารถทำลายฐานทัพกบฏด้วยลำแสงของดาวมรณะเบื้องหลัง เบื้องหลัง. ตัวละครแกรนด์มอฟฟ์ทาร์คิน (Grand Moff Tarkin) เป็นส่วนหนึ่งของภาพยนตร์ สตาร์ วอร์ส ภาคแรก ซึ่งภายหลังเปลี่ยนชื่อเป็น โดยทาร์คินซึ่งเป็นตัวร้ายหลักร่วมกับดาร์ธ เวเดอร์ แสดงโดยนักแสดงมืออาชีพปีเตอร์ คุชชิง ชื่อของทาร์คินปรากฏในบทร่างฉบับแรกๆ ในชื่อ Grande Mouff Tarkin เป็นผู้นำศาสนาชาวอาควิเลียน มีบทพูดประโยคเดียวในฉากประชุมสภาอาควิเลียน บทบาทของเจ้านครผู้ชั่วร้ายเช่นนี้สอดคล้องกับบทของ Crispin Hoedaack ซึ่งเป็นตัวละครที่ไม่มีบทบาทในภาพยนตร์ เป็นเจ้าหน้าที่อายุน้อยผู้มีความมุ่งมั่น ซึ่งถูกมอบหมายให้มายึดครองดาวเคราะห์อาควิเล ซึ่งเป็นดาวบ้านเกิดของตัวเอกของเรื่อง ซึ่ง Hoedaack ถูกกำจัดลงหลังจากกลุ่มตัวเอกทำลายป้อมอวกาศของจักรวรรดิ ในบทร่างที่สอง ไม่มีเจ้านครผู้ชั่วร้าย มีแต่ดาร์ธ เวเดอร์ และ Grande Mouff Tarkin เป็นผู้บังคับบัญชาของกลุ่ม Kesselian Dragoon และเป็นผู้นำคนหนึ่งของทัพกบฏที่ไม่เชื่อถือใน "พลัง" ของสตาร์คิลเลอร์ แต่เชื่อถือในการวิเคราะห์การรบด้วยเทคโนโลยี ก่อนที่จะถูกโน้มน้าวให้เชื่อในแผนการรบของสตาร์คิลเลอร์ ต่อมาในบทร่างที่สาม Grand Mouff Tarkin เป็นผู้นำ Keselian Dragoon และเป็นนายพลทัพกบฏ ซึ่งเป็นคนคิดแผนการรบที่จะใช้ต่อสู้กับดาวมรณะ ซึ่งในที่สุดแล้วบทบาทนี้ก็ตกเป็นของตัวละครนายพลแจน โดดอนนา ในขณะที่บทร่างเดิมนั้นนายพลโดดอนนาเป็นนายพลที่ยังไม่มีความกล้าซึ่งได้รับการแต่งตั้งโดยทาร์คิน ในบทสุดท้ายนั้น บทตัวละครเจ้านครผู้ชั่วร้ายถูกนำกลับมาใส่ในเรื่องอีกครั้ง และจอร์จ ลูคัส ผู้เขียนบท ก็ได้กำหนดให้ทาร์คินเป็นชื่อของตัวละครเจ้านครผู้ชั่วร้าย และโดดอนนาเป็นนายพลทัพกบฏ เมื่อตัวละครดาร์ธ เวเดอร์ ได้ข้อสรุปว่าเป็นตัวละครที่ใส่หน้ากากปิดบังใบหน้า ลูคัสเชื่อว่าจำเป็นต้องมีตัวละครมนุษย์ฝ่ายร้ายที่สามารถเติมเต็มและคานกับตัวละครเวเดอร์ได้ และตั้งใจให้ทาร์คินมีบทบาทเป็นตัวร้ายหลักของเรื่อง เป็นตัวแทนของจักรวรรดิแทนจักรพรรดิซึ่งไม่มีบทบาทในเรื่อง</doc>
