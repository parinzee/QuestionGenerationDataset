<doc id="570936" url="https://th.wikipedia.org/wiki?curid=570936" title="คริส แฮดฟีลด์">คริส แฮดฟีลด์ คริส ออสติน แฮดฟีลด์ (เกิด 29 สิงหาคม 2502) เป็นนักบินอวกาศแคนาดาเกษียณ และเป็นชาวแคนาดาคนแรกที่เดินในอวกาศ อดีตเป็นนักบินเครื่องบินขับไล่ของกองทัพอากาศแคนาดา แฮดฟีลด์ได้บินในภารกิจกระสวยอวกาศสองภารกิจ และเป็นผู้บัญชาการสถานีอวกาศนานาชาติ แฮดฟีลด์เติบโตในไร่ทางใต้ของออนแทริโอ ตอนเด็กได้รับแรงบันดาลใจเมื่อชมการลงจอดดวงจันทร์ของอะพอลโลทางโทรทัศน์ เขาเข้าศึกษาในระดับมัธยมในโอกวิลล์และมิลตัน และได้รับใบอนุญาตนักบินเครื่องร่อนในฐานะสมาชิกนักเรียนนายทหารอากาศแคนาดา เขาสมัครเข้ากองทัพแคนาดา และได้รับปริญญาสาขาวิศวกรรมศาสตร์ที่วิทยาลัยทหารหลวง (Royal Military College) ในกองทัพ เขาเรียนขับอากาศยานหลายประเภท จนกลายเป็นนักบินทดสอบและบินเครื่องบินทดสอบหลายรุ่น ในโครงการแลกเปลี่ยนกับกองทัพเรือและกองทัพอากาศสหรัฐอเมริกา เขาได้ปริญญาโท สาขาระบบการบิน ที่มหาวิทยาลัยสถาบันอวกาศเทนเนสซี ในปี 2535 เขาได้รับการตอบรับเข้าโครงการนักบินอวกาศแคนาดา โดยองค์การอวกาศแคนาดา เขาบินในอวกาศครั้งแรกกับ STS-74 เมื่อเดือนพฤศจิกายน 2538 ในฐานะผู้ชำนัญพิเศษของภารกิจ ระหว่างภารกิจเขาเยี่ยมชมสถานีอวกาศมีร์ของรัสเซีย ในเดือนเมษายน 2544 เขาขึ้นสู่อวกาศอีกครั้งกับ STS-100 และเยี่ยมชมสถานีอวกาศนานาชาติ ที่ซึ่งเขาเดินในอวกาศและช่วยติดตั้งแคนาดาร์ม2 ในเดือนธันวาคม 2555 เขาขึ้นสู่อวกาศเป็นครั้งที่สามบน โซยุซ TMA-07M และเข้าร่วมคณะสำรวจ 34 (Expedition 34) บนสถานีอวกาศนานาชาติ เขาเป็นสมาชิกของคณะนี้กระทั่งเดือนมีนาคม 2556 เมื่อเขาเป็นผู้บัญชาการสถานีอวกาศนานาชาติในฐานะคณะสำรวจ 35 เขารับผิดชอบลูกเรือนักบินอวกาศห้าคนและช่วยทำการทดลองทางวิทยาศาสตร์เกี่ยวกับผลกระทบของแรงโน้มถ่วงต่ำต่อชีววิทยาของมนุษย์ ระหว่างภารกิจ เขาได้รับความนิยมโดยบันทึกเหตุการณ์ชีวิตในสถานีอวกาศและถ่ายภาพโลกและโพสต์ผ่านทวิตเตอร์และเฟซบุ๊กแก่ผู้ติดตามจำนวนมากทั่วโลก เขาเป็นแขกรับเชิญในรายการข่าวโทรทัศน์และทอล์กโชว์ และได้รับความนิยมจากการเล่นกีตาร์ในอวกาศ ภารกิจของเขาสิ้นสุดในเดือนพฤษภาคม 2556 เมื่อเขากลับมายังโลก ไม่นานหลังเดินทางกลับ เขาประกาศเกษียณ ยุติอาชีพนักบินทหารและนักบินอวกาศ 35 ปี</doc>
