<doc id="550429" url="https://th.wikipedia.org/wiki?curid=550429" title="ไตลังเจีย">ไตลังเจีย ไตลังเจีย () เป็นเมืองและเทศบาลแห่งหนึ่งในรัฐปารา ทางตอนเหนือของประเทศบราซิล ตั้งอยู่ห่างจากเบเลง เมืองหลวงของรัฐไปทางทิศใต้ประมาณ 260 กิโลเมตร จากการแบ่งภูมิภาคของสถาบันภูมิศาสตร์และสถิติศาสตร์บราซิล ไตลังเจียถือเป็นส่วนหนึ่งของเขตพื้นที่ระดับกลางนอร์แดสชีปาราเองซี () และเป็นส่วนหนึ่งของเขตพื้นที่ระดับย่อยโตแม-อาซู () ทิศเหนือติดต่อกับเขตเทศบาลเมืองอาการา ทิศตะวันออกติดต่อกับเขตเทศบาลเมืองโตแม-อาซู ทิศใต้ติดต่อกับเขตเทศบาลเมืองอีปีชูนาดูปารา และทิศตะวันตกติดต่อกับเขตเทศบาลเมืองโมฌู เมืองไตลังเจียได้รับการจัดตั้งขึ้นในปี พ.ศ. 2532 โดยนำชื่อเรียกประเทศไทยในภาษาโปรตุเกส (ภาษาราชการของประเทศ) มาตั้งเป็นชื่อเมือง เทศบาลมีพื้นที่การบริหารทั้งหมด 4,430.222 ตารางกิโลเมตร และมีจำนวนประชากรในความดูแล 79,297 คน (ณ ปี พ.ศ. 2553) ตัวเมืองตั้งอยู่บริเวณชายขอบด้านทิศตะวันออกของป่าดิบชื้นแอมะซอน มีสภาพภูมิอากาศคล้ายคลึงกับประเทศไทย กิจกรรมทางเศรษฐกิจที่สำคัญของเมืองนี้ได้แก่ อุตสาหกรรมป่าไม้ รวมทั้งการปลูกข้าว ถั่ว และถั่วเหลือง</doc>
