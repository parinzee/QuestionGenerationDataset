<doc id="822853" url="https://th.wikipedia.org/wiki?curid=822853" title="แนวรบด้านตะวันตก (สงครามโลกครั้งที่หนึ่ง)">แนวรบด้านตะวันตก (สงครามโลกครั้งที่หนึ่ง) แนวรบด้านตะวันตก () คือเขตสงครามหลักในช่วงสงครามโลกครั้งที่หนึ่งตั้งแต่เดือนสิงหาคม ค.ศ. 1914 เมื่อกองทัพเยอรมันเปิดแนวรบทางทิศตะวันตกด้วยการรุกรานเบลเยียมและลักเซมเบิร์ก จากนั้นยังสามารถยึดครองแคว้นอุตสาหกรรมที่สำคัญของฝรั่งเศสไว้ได้ ซึ่งการรุกคืบนี้หยุดชะงักลงอย่างมากจากการต้านทานของฝรั่งเศสในยุทธการมาร์นครั้งที่หนึ่ง ต่อมาหลังยุทธการเรซทูเดอะซี ทั้งสองฝ่ายต่างขุดสนามเพลาะเป็นเส้นคดเคี้ยวระยะทางตั้งแต่ทะเลเหนือยาวต่อเนื่องไปจนถึงชายแดนของฝรั่งเศสด้านที่ติดกับสวิตเซอร์แลนด์ โดยที่แนวสนามเพลาะเหล่านี้ไม่เปลี่ยนแปลงไปมากนักตลอดช่วงของสงคราม ระหว่างปี ค.ศ. 1915 ถึง ค.ศ. 1917 เกิดการสู้รบครั้งใหญ่หลายครั้งในแนวรบด้านนี้ มีการระดมยิงปืนใหญ่และการเคลื่อนพลของทหารราบจำนวนมาก อย่างไรก็ตามด้วยแนวสนามเพลาะที่หนาแน่น ตาข่ายปืนกล รั้วลวดหนาม และปืนใหญ่ได้ก่อความเสียหายและการบาดเจ็บรุนแรงแก่ทั้งสองฝ่ายซ้ำแล้วซ้ำเล่า ส่งผลให้ทั้งฝ่ายผู้รุกรานและฝ่ายตั้งรับไม่สามารถรุกคืบการรบของตนได้มากนัก ในบรรดาสมรภูมิรบทั้งหมดที่เกิดการบาดเจ็บล้มตายมากที่สุดของแนวรบนี้ได้แก่- ยุทธการที่แวร์เดิง (ค.ศ. 1916) มีผู้เสียชีวิตรวม 700,000 ราย (ประมาณการ) - ยุทธการที่แม่น้ำซอม (ค.ศ. 1916) มีผู้เสียชีวิตมากกว่า 1,000,000 ราย (ประมาณการ) - ยุทธการที่ปอสเชินดาเลอ (ค.ศ. 1917) มีผู้เสียชีวิตราว 600,000 ราย (ประมาณการ) นอกจากนี้เพื่อให้สามารถผ่านสถานการณ์รบที่ชะงักงันนี้และรุกคืบต่อไปได้ แนวรบด้านตะวันตกจึงปรากฏเทคโนโลยีทางการทหารรูปแบบใหม่หลายประการ เช่น ก๊าสพิษ อากาศยาน และรถถัง แต่ก็ไม่ได้มีผลมากสักเท่าไหร่ มีเพียงยุทธวิธีและชั้นเชิงการรบที่พัฒนาขึ้นใหม่เท่านั้นที่ช่วยให้สามารถรุกคืบไปได้บางส่วน ต่อมาในช่วงฤดูใบไม้ผลิปี ค.ศ. 1918 ผลของสนธิสัญญาเบรสท์-ลีตอฟสก์ที่ยุติการสู้รบในแนวรบด้านตะวันออกบวกกับยุทธวิธีแทรกซึมทางการทหาร ได้ช่วยให้กองทัพเยอรมันสามารถรุกคืบไปทางทิศตะวันตกเป็นระยะทางเกือบ ซึ่งนับเป็นการรุกคืบที่มากที่สุดนับตั้งแต่เริ่มต้นสงครามในปี ค.ศ. 1914 และเกือบช่วยให้ฝ่ายเยอรมันสามารถบุกทะลวงแนวตั้งรับของศัตรูไปได้ แม้ว่าสภาพการณ์โดยทั่วไปของแนวรบด้านนี้จะชะงักงันอย่างมาก แต่เขตสงครามนี้กลับเป็นตัวตัดสินผลของสงครามในท้ายที่สุด การรุกคืบอย่างไม่ย่อท้อของฝ่ายสัมพันธมิตรในช่วงครึ่งหลังของปี ค.ศ. 1918 ได้โน้มน้าวให้ผู้บัญชาการรบของฝ่ายเยอรมันเชื่อว่าไม่สามารถหลีกเลี่ยงความพ่ายแพ้ได้ รัฐบาลเยอรมันจึงถูกบีบบังคับให้ต้องยอมรับเงื่อนไขการสงบศึก และท้ายที่สุดได้ยอมรับข้อตกลงสันติภาพและลงนามในสนธิสัญญาแวร์ซายในปี ค.ศ. 1919</doc>
