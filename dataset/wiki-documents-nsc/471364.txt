<doc id="471364" url="https://th.wikipedia.org/wiki?curid=471364" title="แผ่นดินไหวในอิหร่าน พ.ศ. 2555">แผ่นดินไหวในอิหร่าน พ.ศ. 2555 แผ่นดินไหวในประเทศอิหร่าน พ.ศ. 2555 เกิดขึ้นในจังหวัดอาเซอร์ไบจานตะวันออก ประเทศอิหร่าน เมื่อวันที่ 11 สิงหาคม พ.ศ. 2555 (ค.ศ. 2012) เวลา 16:53 น. ตามเวลาท้องถิ่นของประเทศอิหร่าน (เวลา 19:23 น. ตามเวลาในประเทศไทย) โดยจุดเหนือศูนย์เกิดแผ่นดินไหวอยู่ใกล้กับเมืองอะฮาร์และวาร์ซากัน ห่างจากเมืองตาบริซไปทางตะวันออกเฉียงเหนือ 60 กิโลเมตร (37 ไมล์) แผ่นดินไหวหลักมีขนาดแมกนิจูด 6.4 และอีกสิบเอ็ดนาทีต่อมา (เวลา 17:04 น.) ก็ได้เกิดแผ่นดินไหวตาม ที่แมกนิจูด 6.3 เหตุการณ์ครั้งนี้มีผู้เสียชีวิตอย่างน้อย 306 คน บาดเจ็บมากกว่า 3,000 คน ผู้เสียชีวิตส่วนใหญ่อยู่ในเขตชนบทและเขตภูเขา ส่วนในเมืองอะฮาร์มีผู้เสียชีวิต 45 คน แผ่นดินไหวครั้งนี้ยังรู้สึกได้ในพื้นที่ประเทศอาเซอร์ไบจานและอาร์มีเนีย แต่ไม่มีรายงานความเสียหาย ประเทศอิหร่านมักประสบกับแผ่นดินไหวขนาดรุนแรงอยู่เสมอ เนื่องจากมีแนวรอยเลื่อนขนาดใหญ่หลายรอยพาดผ่าน โดยเหตุการณ์แผ่นดินไหวใหญ่ครั้งก่อนเกิดขึ้นในปี พ.ศ. 2546 และ 2533 ทำให้มีผู้เสียชีวิตถึง 26,000 คน และ 50,000 คน ตามลำดับ</doc>
