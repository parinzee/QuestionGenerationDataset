<doc id="780891" url="https://th.wikipedia.org/wiki?curid=780891" title="ลูเทอร์ เบอร์แบงก์">ลูเทอร์ เบอร์แบงก์ ลูเทอร์ เบอร์แบงก์ (; 7 มีนาคม ค.ศ. 1849 – 11 เมษายน ค.ศ. 1926) เป็นนักพฤกษศาสตร์และพืชกรชาวอเมริกัน เป็นหนึ่งในผู้บุกเบิกวิชาเกษตรศาสตร์ ตลอดเวลา 55 ปีของการทำงาน เบอร์แบงก์พัฒนาสายพันธุ์พืชกว่า 800 สายพันธุ์ รวมถึงดอกเดซีแชสตา (Leucanthemum × superbum) กระบองเพชรไร้หนาม และผลไม้ในสกุลพรุน (Prunus) เบอร์แบงก์เกิดในครอบครัวชาวไร่ที่เมืองแลงคัสเตอร์ในปี ค.ศ. 1849 เป็นบุตรคนที่ 13 จากทั้งหมด 18 คน เขาได้เรียนแค่ระดับชั้นประถมศึกษา หลังบิดาเสียชีวิต เบอร์แบงก์ใช้เงินมรดกซื้อที่ดิน 17 เอเคอร์เพื่อพัฒนามันฝรั่งพันธุ์เบอร์แบงก์ที่ต้านทานโรคและขายลิขสิทธิ์ในราคา 150 ดอลลาร์สหรัฐ มันฝรั่งพันธุ์เบอร์แบงก์ได้รับการพัฒนาต่อมาจนได้พันธุ์รัสเซตเบอร์แบงก์ (Russet Burbank potato) ซึ่งเป็นมันฝรั่งพันธุ์ที่ปลูกมากที่สุดในสหรัฐอเมริกา เมื่อย้ายมาอยู่เมืองแซนตาโรซา เบอร์แบงก์ซื้อที่ดิน 4 เอเคอร์เพื่อตั้งเรือนกระจกและปรับปรุงพันธุ์พืชตามแนวคิดของชาลส์ ดาร์วิน (ปัจจุบันพื้นที่แห่งนี้คือลูเทอร์ เบอร์แบงก์โฮมแอนด์การ์เดนส์) ภายหลังเขาซื้อที่ดินขนาด 18 เอเคอร์ใกล้เมืองซิแบสโตโพล (ปัจจุบันคือไร่ทดลองลูเทอร์ เบอร์แบงก์สโกลด์ริดจ์) ระหว่าง ค.ศ. 1904–1909 เบอร์แบงก์ได้รับการสนับสนุนจากสถาบันคาร์เนกี อย่างไรก็ตาม นักวิทยาศาสตร์หลายท่านไม่ยอมรับวิธีการปรับปรุงพืชของเบอร์แบงก์เพราะไม่เป็นไปตามกระบวนการทางวิทยาศาสตร์ เบอร์แบงก์เป็นคนที่มีความเอื้อเฟื้อเผื่อแผ่และชอบช่วยเหลือผู้อื่น ด้านชีวิตส่วนตัว เขาแต่งงานครั้งแรกกับเฮเลน โคลแมนในปี ค.ศ. 1890 แต่หย่าร้างกันในอีก 6 ปีต่อมา ในปี ค.ศ. 1916 เขาแต่งงานครั้งที่สองกับอลิซาเบธ วอเตอส์ ทั้งคู่ไม่มีบุตร เบอร์แบงก์เสียชีวิตในปี ค.ศ. 1926</doc>
