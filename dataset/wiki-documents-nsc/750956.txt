<doc id="750956" url="https://th.wikipedia.org/wiki?curid=750956" title="ปาปาปา">ปาปาปา ปาปาปา (; ) เป็นซิงเกิลในอัลบั้มชุดที่สอง และซิงเกิลที่สี่ของเครยอนป๊อป เกิร์ลกรุปสัญชาติเกาหลีใต้ ในสังกัดโครมเอนเตอร์เทนเมนต์ และ ซีเจอี&เอ็มมิวสิกที่มาและความสำเร็จ ที่มาและความสำเร็จ. ปาปาปา ออกเผยแพร่ทางดิจิตัลในวันที่ 20 มิถุนายน ค.ศ. 2013 ซึ่งซิงเกิลนี้ทำให้เครยอนป๊อปได้แจ้งเกิดอย่างเต็มตัว และเป็นที่รู้จักกันอย่างแพร่หลาย หลังจากที่วงได้เปิดตัวออกมาในปีก่อนหน้านั้น และได้ออกอัลบั้มชุดแรกแต่ทว่าไม่ประสบความสำเร็จ ทางวงจึงต้องโปรโมตด้วยตนเองด้วยวิธีการตลาดแบบกองโจร ด้วยการเปิดเพลงเต้นเองตามท้องถนนย่านชุมชนหรือศูนย์การค้าต่าง ๆ ได้รับความสนใจบ้าง ไม่ได้รับความสนใจบ้าง พบกับสภาพอากาศที่หนาวเหน็บบ้าง เนื่องจากวงยังไม่เป็นที่รู้จัก จึงได้รับการปฏิเสธจากรายการโปรโมตศิลปินเพลงทางสถานีโทรทัศน์ต่าง ๆ เนื้อหาของเพลงว่าด้วยการทำตัวเองให้สนุกสนาน อย่าซึมเศร้าเหงาหงอยอยู่กับบ้าน ให้ทุกคนออกข้างนอกมาเต้นด้วยกัน โดยคำว่า "ปาปาปา" ไม่มีความหมาย แต่เป็นเสียงจังหวะในดนตรีประกอบ และจากท่าเต้นในเพลงนี้ที่โดดเด่นเป็นเอกลักษณ์ไม่เหมือนใคร ดูแล้วตลก สนุกสนาน ด้วยการที่สมาชิกแต่ละคนของวงสวมใส่ชุดวอร์มสีสันสดใส พร้อมหมวกกันน็อก และด้วยการเต้นที่ยืนเรียงแถวหน้ากระดานกระโดดขึ้นลง ๆ สลับกันแบบสลับฟันปลาหรือกระบอกสูบรถยนต์ ทำให้ซิงเกิลนี้ได้รับความนิยมในเวลาไม่นาน และขึ้นสู่อันดับ 1 ในบิลบอร์ดและเค-ป๊อปฮอต100 ได้สำเร็จ อีกทั้งยังทำให้เครยอนป๊อปชนะเอ็กโซในการรายการมิวสิกแบงก์ ในวันที่ 30 สิงหาคม ค.ศ. 2013 ได้ด้วย ในตอนแรก คิม ยู มิน ผู้แต่งตั้งใจจะให้ปาปาปาเป็นซิงเกิลของเค-มัช บอยแบนด์ซึ่งเป็นศิลปินวงถัดจากเครยอนป๊อป ในสังกัดโครมเอนเตอร์เทนเมนต์ แต่ ฮวาง ฮย็อน ชาง ประธานและผู้ก่อตั้งบริษัทได้ยินเข้ามีความคิดว่านี่ควรจะเป็นซิงเกิลของเครยอนป๊อปมากกว่า โดยหลังจากที่แม้แต่บันทึกเสียงเสร็จแล้ว คิม ยู มินยังได้แก้ไขเนื้ออีกหลายครั้ง มิวสิกวิดีโอของปาปาปา หลังจากได้เผยแพร่ในยูทิวบ์มีจำนวนยอดเข้าชมถึง 22 ล้านครั้ง ในเดือนตุลาคม ค.ศ. 2014 และหลังจากการทำมิวสิกวิดีโอโกลบอลเวอร์ชัน ซึ่งเป็นมิวสิกวิดีโอตัวที่สอง ก็ได้รับความนิยมเช่นเดียวกัน หลังจากการเผยแพร่ได้ 5 วัน ก็มียอดชมถึงหลักล้าน โดยมีการล้อเลียนมิวสิกวิดีโอ Gangnam Style ของไซ ที่เคยประสบความสำเร็จอย่างถล่มทลายก่อนหน้านั้นด้วย ซึ่งเครยอนป๊อปได้รับการจับตามองว่าอาจสร้างปรากฏการณ์ในแบบเดียวกันเกิดขึ้น นอกจากนี้แล้ว ปาปาปา ยังได้สร้างปรากฏการณ์อีกมากในวงการบันเทิงด้วยการมีการเต้นเลียนแบบมากมายจากทั้งศิลปินชื่อดัง เช่น เอ็มแบล็ก หรือเกิลส์เจเนอเรชัน รวมถึงบุคคลทั่วไปตามที่สาธารณะในแบบกองโจร หรือแฟลชม็อบ และยังได้รับความนิยมถึงต่างประเทศ เช่น ประเทศไทยด้วย และจากความสำเร็จของปาปาปา ทำให้เครยอนป๊อปได้เซ็นสัญญากับโซนีมิวสิก ซึ่งเป็นค่ายเพลงระดับยักษ์ใหญ่ของโลกรายชื่อเพลงชาร์ตชาร์ตประจำสัปดาห์ชาร์ตประจำเดือนชาร์ตสิ้นปียอดขายและการรับรอง</doc>
