<doc id="511583" url="https://th.wikipedia.org/wiki?curid=511583" title="กรณีพิพาทกุญแจเข้ารหัสเอเอซีเอส">กรณีพิพาทกุญแจเข้ารหัสเอเอซีเอส ในเดือนเมษายน พ.ศ. 2550 เกิดกรณีพิพาทว่าด้วยกุญแจเข้ารหัสเอเอซีเอส เมื่อสมาคมภาพยนตร์อเมริกัน (Motion Picture Association of America; MPAA) และบริษัทแอดวานซ์แอคเซสคอนเทนต์ซิสเต็มไลเซนซิงแอดมินิสเตรเตอร์ จำกัด (Advanced Access Content System Licensing Administrator, LLC; AACS LA) ออกหนังสือบอกกล่าว เว็บไซต์ที่เผยแพร่ชุดตัวเลข 09 F9 11 02 9D 74 E3 5B D8 41 56 C5 63 56 88 C0 (เรียกย่อ ๆ ว่า 09 F9) ซึ่งเป็นชุดตัวเลขขนาด 128 บิต (16 ไบต์) ที่อยู่ในรูปเลขฐานสิบหก และเป็นกุญแจเข้ารหัสสำหรับเอชดีดีวีดีและบลูเรย์เรียกร้องให้มีการนำชุดตัวเลขดังกล่าวและสิ่งใด ๆ ที่เชื่อมโยงกับชุดตัวเลขนั้นออก โดยอ้างบทบัญญัติในรัฐบัญญัติลิขสิทธิ์แห่งสหัสวรรษดิจิทัลว่าด้วยการห้ามเผยแพร่วิธีการหลบเลี่ยงระบบควบคุมการเข้าถึงงานอันมีลิขสิทธิ์ เพื่อเป็นการตอบโต้การเผยแพร่กุญแจเข้ารหัสดังกล่าวบนอินเทอร์เน็ต บริษัทเอเอซีเอสแอลเอออกแถลงการณ์หลายฉบับชื่นชมเว็บไซต์ที่ปฏิบัติตามข้อเรียกร้องว่าได้ปฏิบัติอย่างมีความรับผิดชอบ ทั้งยังเตือนด้วยว่าจะนำมาตราการทางกฎหมายและทางเทคนิคมาบังคับใช้กับผู้ที่ไม่ปฏิบัติตามข้อเรียกร้อง กรณีพิพาทดังกล่าวก่อให้เกิดประเด็นพิพาทมากขึ้นในช่วงต้นเดือนพฤษภาคมของปีเดียวกัน เมื่อดิกก์ เว็บไซต์เชื่อมโยงข่าวและสังคมออนไลน์ได้รับหนังสือแจ้งให้หยุดการเผยแพร่กุญแจเข้ารหัสดังกล่าว และได้ลบบทความหลายบทความที่เกี่ยวกับกรณีพิพาท รวมถึงระงับการใช้งานผู้ใช้ที่เผยแพร่ข้อมูลนี้ซ้ำ กรณีดังกล่าวก่อให้เกิดสิ่งที่มีผู้เรียกว่าเป็นการปฏิบัติวงการดิจิตอล หรือเรียกว่าเป็นกบฏไซเบอร์ เนื่องจากผู้ใช้ได้โพสต์ข้อมูล เผยแพร่กุญแจเข้ารหัสนี้บนดิกก์และบนอินเทอร์เน็ตเป็นจำนวนมาก ก่อให้เกิดปรากฏการณ์ที่เรียกว่าปรากฏการณ์สไตรแซนด์ ต่อมาบริษัทเอเอซีเอสแอลเอได้บรรยายถึงสถานการณ์ดังกล่าวว่า "เป็นสถานการณ์บิดผันแนวใหม่ที่น่าสนใจ"ประวัติ ประวัติ. เลขฐานสิบหกเป็นระบบเลขที่อยู่ในฐานสิบหก ใช้ในการเขียนโปรแกรมคอมพิวเตอร์และในวงการคณิตศาสตร์ กุญแจเข้ารหัสชุดดังกล่าวเป็นที่รู้จักมากที่สุดในรูปของเลขฐานสิบหก ทั้งนี้หากเขียนเป็นเลขฐานสิบ เลขดังกล่าวจะมีค่าเท่ากับ 13,256,278,887,989,457,651,018,865,901,401,704,640.</doc>
