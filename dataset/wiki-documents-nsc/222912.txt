<doc id="222912" url="https://th.wikipedia.org/wiki?curid=222912" title="สุรชาติ พิสิฐวุฒินันท์">สุรชาติ พิสิฐวุฒินันท์ สุรชาติ พิสิฐวุฒินันท์ (ชื่อเดิม สุชาติ พิสิฐวุฒินันท์ โดยเปลี่ยนเมื่อต้นปี พ.ศ. 2554) โปรโมเตอร์และเจ้าของค่ายมวย "นครหลวงโปรโมชั่น" (Nakornluang Promotion) เกิดในครอบครัวคนไทยเชื้อสายจีนที่จังหวัดนนทบุรี มีชื่อเล่นว่า "ฮุย" มีชื่อที่บุคคลในวงการมวยและสื่อมวลชนเรียกว่า "เสี่ยฮุย" ด้วยความที่ชื่นชอบมวยเป็นพิเศษ ในวัยเรียนเคยหนีเรียนไปซ้อมมวย และขึ้นชกมวยสากลสมัครเล่นรวมถึงมวยสากลอาชีพ ทำสถิติชนะรวด 5 ครั้ง รวมถึงเคยเป็นคู่ซ้อมของ เวนิส บ.ข.ส. แชมป์โลกชาวไทยคนที่ 4 มาแล้ว นอกจากธุรกิจมวยแล้ว นายสุรชาติยังร่วมเป็นเจ้าของ บริษัท นนทนันท์ เอ็นเตอร์เทนเม้นท์ จำกัด ซึ่งดำเนินธุรกิจภาพยนตร์และโรงภาพยนตร์หลายแห่งร่วมกับพี่น้อง เช่น นายสุพจน์ พิสิฐวุฒินันท์ อดีตนายกสมาพันธ์ภาพยนตร์แห่งชาติ มีโรงภาพยนตร์ในเครือมากมายกว่า 30 โรง เช่น นครหลวงราม่า ที่ศูนย์การค้านครหลวง เขตบางกอกน้อย, ผึ้งหลวงราม่า, NK THX เป็นต้น (ปัจจุบันได้เลิกกิจการไปหมดแล้ว) ในทางด้านวงการมวยไทย มีค่ายมวยของตนเอง คือ "ค่ายเฉลิมศรี" ที่ตั้งในเขตจังหวัดนนทบุรี ซึ่งนักมวยหลายคนต่อมาได้กลายเป็นแชมป์โลกมวยสากลในสถาบันเล็กหลายคน เช่น จ้าวสิงห์ทอง เฉลิมศรี, สุวัจชัย นครหลวงโปรโมชั่น และมวยสากลนักมวยที่ประสบความสำเร็จที่สุด คือ วีระพล นครหลวงโปรโมชั่น อดีตแชมป์โลกรุ่นแบนตั้มเวทของสภามวยโลก (WBC) และนักมวยในปัจจุบันในสังกัด ได้แก่ สุริยัน ศ.รุ่งวิสัย และศรีสะเกษ ศ.รุ่งวิสัย เป็นต้น นายสุรชาติเป็นผู้จัดการที่ได้ชื่อว่าลงทุนลงแรงมากสำหรับนักมวย บางครั้งจะสวมนวมและเฮดการ์ดลงนวมซ้อมกับนักมวยด้วยตัวเอง ปัจจุบัน มี นายโชคชัย พิสิฐวุฒินันท์ บุตรชายคนโต และนายเธียรชัย พิสิฐวุฒินันท์ บุตรชายคนรอง เข้ามาช่วยดูแลกิจการด้วย</doc>
