<doc id="255975" url="https://th.wikipedia.org/wiki?curid=255975" title="ราตรีสวัสดิ์ (เพลงฟักกลิ้ง ฮีโร่)">ราตรีสวัสดิ์ (เพลงฟักกลิ้ง ฮีโร่) "ราตรีสวัสดิ์" เป็นเพลงของฟักกลิ้งฮีโร่ ที่ได้ ธีร์ ไชยเดช ร่วมร้อง เนื้อหากล่าวถึงทหารที่ทำหน้าที่ในจังหวัดชายแดนภาคใต้เพื่อต่อต้านผู้ก่อความไม่สงบ โดยเล่าเสมือนนิทานเรื่องหนึ่ง นับเป็นซิงเกิลเพลงแรกของฟักกลิ้งฮีโร่ ซึ่งจะเผยแพร่โดยการดาวน์โหลดผ่านอินเทอร์เน็ตและริงโทนเท่านั้น เพลงนี้ ฟักกลิ้งฮีโร่ได้เขียนเพลงทุกอย่างมาก่อน โดยแต่งเข้าจังหวะกับเพลงของคานเย่ เวสต์ แต่เมื่อแต่งแล้วรู้สึกว่าท่อนฮุคไม่ดี จึงได้แสตมป์ อภิวัชร์ เอื้อถาวรสุข มาช่วยเหลือ เมื่อมีการเผยแพร่เพลงนี้เป็นครั้งแรก ได้มีการจัดทำมิวสิกวิดีโอของเพลงนี้ลงในเว็บไซต์ยูทูบ โดยเป็นการรวบรวมภาพความรุนแรงในจังหวัดชายแดนภาคใต้ เมื่อเพลงได้รับความนิยมและมีหน่วยงานราชการให้ความสนใจมากขึ้น จึงได้มีการจัดทำมิวสิกวิดีโออย่างเป็นทางการ โดยแมทชิ่ง เอ็นเตอร์เทนเมนท์ กำกับโดย โจอี้ บอย เนื้อหาเกี่ยวกับชีวิตชายคนหนึ่งที่เปลี่ยนแปลงในชั่ววินาทีจากการจับใบดำใบแดง และการแสดงภาพเปรียบเทียบชีวิตในเมืองกับชีวิตในจังหวัดชายแดนภาคใต้ มิวสิกวิดีโอตัวนี้ออกอากาศครั้งแรกในรายการเรื่องเล่าเช้านี้ ทางไทยทีวีสีช่อง 3 เมื่อวันที่ 11 พฤศจิกายน พ.ศ. 2552 เวลาประมาณ 08.05 น. เพลงนี้ได้รับรางวัลเพลงยอดเยี่ยม ในงานประกาศผลรางวัลคมชัดลึก อวอร์ด ครั้งที่ 7 เมื่อวันที่ 20 มกราคม พ.ศ. 2553 ณ โรงละครอักษรา คิง พาวเวอร์ คอมเพล็กซ์ และได้รับรางวัลเพลงยอดเยี่ยมจากแฮมเบอร์เกอร์อวอร์ดสครั้งที่ 7 และยังได้รับรางวัลซี๊ดอวอร์ดส ครั้งที่ 5 ในสาขาเพลงยอดนิยมสุดซี๊ดประจำปีและรางวัลมิวสิกวิดีโอยอดเยี่ยมรางวัลรางวัล. - รางวัลเพลงยอดเยี่ยม คมชัดลึก อวอร์ด ครั้งที่ 7 - รางวัลเพลงยอดเยี่ยม แฮมเบอร์เกอร์อวอร์ดส ครั้งที่ 7 - รางวัลเพลงยอดนิยมสุดซี๊ดประจำปี และมิวสิกวิดีโอยอดเยี่ยมสุดซี๊ดประจำปี ซี๊ดอวอร์ดส ครั้งที่ 5 - รางวัลมิวสิกวิดีโอยอดเยี่ยม และลำดับภาพยอดเยี่ยมรางวัลแชนแนลวีไทยแลนด์มิวสิกวิดีโออวอร์ดส ครั้งที่ 7</doc>
