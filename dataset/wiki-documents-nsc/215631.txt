<doc id="215631" url="https://th.wikipedia.org/wiki?curid=215631" title="จักรพรรดิฮั่นจิง">จักรพรรดิฮั่นจิง สมเด็จพระจักรพรรดิจิงแห่งราชวงศ์ฮั่น หรือ ฮั่นจิงตี้ (188 ปีก่อนคริสตกาล - 141 ปีก่อนคริสตกาล) มีพระนามเดิมว่าหลิวฉี เป็นพระราชโอรสของจักรพรรดิฮั่นเหวินตี้ และพระสนมตู้ พระสนมองค์โปรด ซึ่งภายหลังจักรพรรดิเหวินตี้ทรงสถาปนาพระสนมตู้ขึ้นเป็นตู้ฮองเฮา และสถาปนาองค์ชายหลิวฉีขึ้นเป็นรัชทายาท ทรงเป็นหนึ่งในแม่ทัพที่ปราบกบฏ 7 แคว้น เมื่อพระราชบิดาสวรรคตเมื่อ 157 ปีก่อน ค.ศ. (พ.ศ. 406) องค์รัชทายาทหลิวฉีในวัย 31 พรรษาจึงขึ้นครองราชย์เป็นจักรพรรดิฮั่นจิงตี้ ในรัชกาลพระองค์และไทเฮานับถือลัทธิเต๋าและทรงดำเนินกุศโลบายตามพระราชบิดา จึงทำให้ราชวงศ์ฮั่นตะวันตกเจริญรุ่งเรืองมาก ทรงครองราชย์ได้ 16 ปี สวรรคตเมื่อ 141 ปีก่อน ค.ศ. (พ.ศ. 422) พระชนม์ได้ 47 พรรษา องค์รัชทายาทหลิวเช่อจึงขึ้นครองราชย์เป็นมหาราชองค์ที่ 3 ของจีนคือจักรพรรดิฮั่นอู่ตี้ จักรพรรดิฮั่นจิงตี้นั้น ได้ปรากฏพระนามในสามก๊กตอนแรกๆ ในพระนามว่า พระเจ้าฮั่นเกงเต้ ในสำเนียงฮกเกี้ยน มีพระราชโอรสองค์หนึ่งที่ปรากฏในสามก๊กเช่นกันนั้น ได้ใช้พระนามว่า ตงสานเชงอ๋อง ในสำเนียงฮกเกี้ยน หรือ จงซานจิ้งอ๋อง ในสำเนียงจีนกลาง ซึ่งพระราชโอรสองค์นี้ เป็นบรรพบุรุษของพระเจ้าเล่าปี่แห่งจ๊กก๊ก หรือ หลิวเป้ย ในสามก๊กด้วยเช่นกัน</doc>
