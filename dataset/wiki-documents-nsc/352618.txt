<doc id="352618" url="https://th.wikipedia.org/wiki?curid=352618" title="ปฏิบัติการโบรเคนทรัสต์">ปฏิบัติการโบรเคนทรัสต์ ปฏิบัติการโบรเคนทรัสต์ () เป็นการกวาดล้างการฉ้อโกงหลักทรัพย์ครั้งใหญ่ที่สุดโดยรัฐบาลกลางสหรัฐอเมริกา ดำเนินการระหว่างวันที่ 16 สิงหาคม และ 1 ธันวาคม พ.ศ. 2553 จุดประสงค์ของปฏิบัติการได้ระบุไว้ว่า เพื่อ "ทำลายและเปิดโปง" การฉ้อโกงด้านการลงทุนในสหรัฐและเพื่อให้ความรู้แก่สาธารณะ มีการประกาศว่าปฏิบัติการดังกล่าวเกี่ยวข้องกับคดีอาญา 343 คดี ซึ่งมีมูลค่าความเสียหายรวมคิดเป็นกว่า 8.3 พันล้านดอลลาร์สหรัฐ และคดีแพ่ง 189 คดี ซึ่งมีมูลค่าความเสียหายกว่า 2.1 พันล้านดอลลาร์สหรัฐ มีเหยื่อมากกว่า 120,000 คน ได้รับผลกระทบคณะทำงานเฉพาะกิจ คณะทำงานเฉพาะกิจ. คณะทำงานระหว่างหน่วยงานได้รับการจัดตั้งขึ้นโดยประธานาธิบดีบารัก โอบามา ในเดือนพฤศจิกายน พ.ศ. 2552 และเกี่ยวข้องกับหน่วยงานของรัฐหลายหน่วยงาน ระหว่างการแถลงข่าวเมื่อวันที่ 6 ธันวาคม พ.ศ. 2553 ซึ่งมีหลายหน่วยงานเกี่ยวข้องด้วย อาทิ อัยการสูงสุด อีริก โฮลเดอร์ เป็นตัวแทนของกระทรวงยุติธรรมสหรัฐ ผู้ช่วยผู้อำนวยการบริหารสำนักงานสอบสวนกลางแห่งสหรัฐอเมริกา (เอฟบีไอ) ชอว์น เฮนรี ผู้อำนวยการฝ่ายบังคับคณะกรรมการกำกับหลักทรัพย์และตลาดหลักทรัพย์ (เอสอีซี) สหรัฐ โรเบิร์ต คูซามิ หัวหน้าผู้ตรวจการไปรษณีย์หน่วยพินิจไปรษณียภัณฑ์แห่งสหรัฐอเมริกา (USPIS) กาย คอทเทรลล์ รองหัวหน้าการสืบสวนคดีอาญา กรมสรรพากร (IRS-CI) ริก เรเวน และรักษาการผู้อำนวยการฝ้ายบังคับคณะกรรมการกำกับดูแลตลาดอนุพันธ์สหรัฐ (CFTC) วินซ์ แมกโกนาเกิล หน่วยงานอื่นที่เข้าร่วมด้วยได้แก่ หน่วยตำรวจลับสหรัฐ และสมาคมอัยการสูงสุดแห่งชาติขอบเขตการสืบสวน ขอบเขตการสืบสวน. วันที่ 6 ธันวาคม พ.ศ. 2553 คณะทำงานเฉพาะกิจได้แถลงต่อสาธารณะว่าคณะทำงานได้ตรวจสอบการฉ้อโกงที่มีเป้าหมายไปยังนักลงทุนรายบุคคล ไม่ใช่ประเด็นการฉ้อโกงบริษัทที่ซับซ้อน ในแต่ละคดี นักลงทุนรายบุคคลมักจะให้เงินกับบุคคลอื่น ๆ ที่นำเสนอ "โอกาสทางการลงทุน" โดยสัญญาว่าจะให้ผลตอบแทนที่สูงกว่า การลงทุนเหล่านี้เป็นสิ่งโกหกหรือแตกต่างไปจากที่อ้างไว้ และมักจะเกี่ยวข้องกับพอนซีสคีม ผู้ฉ้อโกงดังกล่าวยังรวมไปถึงการฉ้อโกงในโภคภัณฑ์ อสังหาริมทรัพย์ เงินตราระหว่างประเทศ โอกาสทางธุรกิจ และการสร้างราคาหลักทรัพย์ คูซามิอธิบายว่า "การฉ้อโกงโดยบริษัทที่เป็นที่รู้จักกันดีหรือผู้บริหารที่เป็นที่รู้จักของประชาชนจะมีพาดหัวข่าวตัวใหญ่ ในขณะที่ผู้ฉ้อโกงรายอื่น ๆ กลับสร้างความเสียหายในระดับที่เท่ากันแก่ครอบครัวที่ทำมาหากินและผู้เกษียณ" และเน้นเป็นพิเศษว่าการบังคับใช้กฎหมายจะ "ติดตามการฉ้อโกงในทุกรูปแบบ" จนถึงวันที่ 6 ธันวาคม จำเลย 87 คนได้รับโทษจำคุกซึ่งในบางคดีมีโทษจำคุกสูงถึง 20 ปี ตามข้อมูลของเดอะนิวยอร์กไทมส์ ปฏิบัติการโบรเคนทรัสต์รวมไปถึงคดีที่มีการสืบสวนแล้วระหว่างการดำรงตำแหน่งของประธานาธิบดีบุช และก่อนหน้าการก่อตั้งคณะทำงานเฉพาะกิจดังกล่าว และมีหลายคดีที่กำลังอยู่ในระหว่างขั้นตอนก่อนหน้าการกวาดล้างจะเริ่มขึ้น นอกจากนี้ การผสมคดีอาญาและคดีแพ่งยังอาจนำไปสู่การทับซ้อนและการนับจำนวนจำเลย เหยื่อ และความเสียหายเกินไปได้</doc>
