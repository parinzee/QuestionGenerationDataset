<doc id="708256" url="https://th.wikipedia.org/wiki?curid=708256" title="เทศบาลเมืองพัทลุง">เทศบาลเมืองพัทลุง พัทลุง เป็นเทศบาลเมืองแห่งหนึ่งที่เป็นเมืองศูนย์กลางของจังหวัดพัทลุง มีพื้นที่ครอบคลุมตำบลต่าง ๆ ในอำเภอเมืองพัทลุง ได้แก่ ตำบลคูหาสวรรค์ทั้งตำบล และบางส่วนของตำบลเขาเจียก ตำบลท่ามิหรำ ตำบลปรางหมู่ ตำบลลำปำ ตำบลตำนาน และตำบลควนมะพร้าว ในปี พ.ศ. 2557 เทศบาลเมืองพัทลุงมีประชากร 35,039 คนประวัติ ประวัติ. เทศบาลเมืองพัทลุงจัดตั้งขึ้นตามพระราชกฤษฎีกาเมื่อวันที่ 14 มีนาคม พ.ศ. 2479 มีพื้นที่แรกเริ่ม 3.068 ตารางกิโลเมตร โดยมีคณะผู้บริหารชุดแรกที่มาจากการแต่งตั้งโดยกระทรวงมหาดไทย ซึ่งเข้าดำรงตำแหน่งเมื่อวันที่ 13 กรกฎาคม พ.ศ. 2480 โดยมีหลวงสาราลักษณ์ประพันธ์เป็นนายกเทศมนตรีคนแรก ต่อมาในปี พ.ศ. 2523 ได้มีการขยายเขตความรับผิดชอบของเทศบาลโดยพระราชกฤษฎีกาเมื่อวันที่ 11 มีนาคม พ.ศ. 2523 มีผลทำให้เทศบาลเมืองพัทลุงมีพื้นที่เพิ่มขึ้นเป็น 13.342 ตารางกิโลเมตรที่ตั้งและอาณาเขต ที่ตั้งและอาณาเขต. เทศบาลเมืองพัทลุงอยู่ห่างจากกรุงเทพมหานครตามทางหลวงแผ่นดินหมายเลข 41 เป็นระยะทางประมาณ 858 กิโลเมตร และตามเส้นทางรถไฟ ระยะทางประมาณ 846 กิโลเมตร ปัจจุบัน มีพื้นที่รับผิดชอบทั้งหมด 13.342 ตารางกิโลเมตร มีอาณาเขตติดต่อ ดังนี้- ทิศเหนือ ติดต่อกับตำบลเขาเจียก ตำบลปรางหมู่ ตำบลพญาขัน และตำบลลำปำ อำเภอเมืองพัทลุง - ทิศตะวันออก ติดต่อกับทะเลสาบลำปำ อำเภอเมืองพัทลุง - ทิศใต้ ติดต่อกับตำบลลำปำ ตำบลควนมะพร้าว ตำบลตำนาน และตำบลท่ามิหรำ อำเภอเมืองพัทลุง - ทิศตะวันตก ติดต่อกับตำบลเขาเจียก และตำบลท่ามิหรำ อำเภอเมืองพัทลุงภูมิประเทศและภูมิอากาศ ภูมิประเทศและภูมิอากาศ. ลักษณะภูมิประเทศในเขตเทศบาลเมืองพัทลุงและบริเวณพื้นที่ต่อเนื่อง ซึ่งเป็นเขตผังเมืองรวมเมืองพัทลุง มีลักษณะเป็นพื้นที่ราบต่ำกว้างใหญ่รอบทะเลสาบ ส่วนที่เป็นทะเลหลวงมีพื้นที่สูงจากระดับน้ำทะเลประมาณ 0-15 เมตร ลักษณะภูมิอากาศ สภาพภูมิอากาศมี 2 ฤดูกาล คือ ฤดูร้อนและฤดูฝน ได้รับอิทธิพลจากลมมรสุมตะวันออกเฉียงเหนือ และมรสุมตะวันตกเฉียงใต้ อุณหภูมิสูงสุดเฉลี่ย 29.3 องศาเซลเซียส ในเดือนเมษายน และอุณหภูมิต่ำสุดเฉลี่ย 26.7 องศาเซลเซียส ในเดือนธันวาคม อุณหภูมิเฉลี่ยตลอดปี 28.14 องศาเซลเซียส ความชื้นสัมพัทธ์อยู่ระหว่าง 75-83 เปอร์เซ็นต์ โดยเฉลี่ย 78.7 เปอร์เซ็นต์ และความเร็วลมประมาณ 1-2 เมตรต่อวินาที ปริมาณการระเหยของน้ำประมาณ 3.3-5.5 มิลลิเมตรต่อวัน</doc>
