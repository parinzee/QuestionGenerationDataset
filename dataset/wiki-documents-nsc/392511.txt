<doc id="392511" url="https://th.wikipedia.org/wiki?curid=392511" title="ผู้ชายอะเฮ้ว!">ผู้ชายอะเฮ้ว! The Adventures of Priscilla, Queen of the Desert เป็นภาพยนตร์ดรามา-ตลก ที่ออกฉายในปี พ.ศ. 2537 เขียนบทและกำกับโดยสเตฟาน เอลเลียต นักเขียนบทชาวออสเตรเลีย เนื้อเรื่องเกี่ยวกับการเดินทางของนักเต้นแดร็กควีนสาวประเภทสอง 3 คน โดยรถบัสจากเมืองซิดนีย์ทางทิศตะวันออกของรัฐนิวเซาท์เวลส์ ผ่านเส้นทางทุรกันดารของทวีปออสเตรเลีย เพื่อไปเปิดการแสดงที่อลิซสปริงส์ ทางตอนใต้ของนอร์เทิร์นเทร์ริทอรี ตัวละครเอกในเรื่อง คือ ทิก (Anthony "Tick" Belrose) เป็นชายรักต่างเพศที่มักแต่งตัวเป็นทรานส์วูแมน ใช้ชื่อในการแสดงว่า มิตซี (Mitzi Del Bra) รับบทโดย ฮิวโก วีฟวิง และอีกสองคนที่เป็นรักร่วมเพศ คือ เบอร์นาเดตต์ (Bernadette Bassinger) กะเทยที่เพิ่งผ่านการผ่าตัดแปลงเพศ รับบทโดย เทเรนซ์ สแตมพ์ และ เฟลีเชีย (Felicia Jollygoodfellow) กะเทยรุ่นน้อง รับบทโดย กาย เพียร์ซ การเดินทางของทั้งสามผ่านเส้นทางทะเลทราย ใช้รถบัสที่ตั้งชื่อว่า "พริสซิลลา" รวมไปถึงศัพท์แสลง "ควีน" ซึ่งหมายถึง ชายรักร่วมเพศ จึงเป็นที่มาของชื่อภาพยนตร์เรื่องนี้ ภาพยนตร์เรื่องนี้ได้รับคำชื่นชมในทางบวก ได้รับรางวัลออสการ์ สาขาออกแบบเครื่องแต่งกายยอดเยี่ยม ในงานประกาศผลรางวัลออสการ์ ครั้งที่ 67 และได้รับรางวัล Un Certain Regard ในเทศกาลภาพยนตร์เมืองกาน ประจำปี 1994 ถูกกล่าวขวัญว่าเป็นหนังคัลท์ที่มีผู้ชื่นชอบเฉพาะกลุ่ม โดยเฉพาะในหมู่บุคคลที่มีความหลากหลายทางเพศ จากความสำเร็จของภาพยนตร์เรื่องนี้ ทำให้มีการสร้างภาพยนตร์อเมริกันเกี่ยวกับการเดินทางของสาวแดร็กควีน ในปีถัดมา ชื่อเรื่อง To Wong Foo, Thanks for Everything! Julie Newmar นำแสดงโดย แพตทริก สเวซีย์, จอห์น เลอกุยซาโม และเวสลีย์ สไนปส์ ซึ่งได้รับการเสนอชื่อเข้าชิงรางวัลนักแสดงนำชาย และนักแสดงประกอบชาย สาขาภาพยนตร์ตลก/เพลง รางวัลลูกโลกทองคำในปีนั้น ภาพยนตร์ถูกนำมาสร้างใหม่เป็นละครเวที Priscilla, Queen of the Desert ในปี 2006 ที่ซิดนีย์ จากนั้นจึงขยายไปเปิดการแสดงที่โอกแลนด์ นิวซีแลนด์, เวสต์เอนด์ ลอนดอน, แวนคูเวอร์ แคนาดา และบรอดเวย์ นิวยอร์ก ดีวีดีลิขสิทธิ์ในประเทศไทย โดยบริษัท แมงป่อง ใช้ชื่อภาษาไทยว่า "ผู้ชายอะเฮ้ว!"</doc>
