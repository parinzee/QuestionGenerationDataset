<doc id="135531" url="https://th.wikipedia.org/wiki?curid=135531" title="อาร์ต พอร์ตเตอร์">อาร์ต พอร์ตเตอร์ อาร์ต พอร์ตเตอร์ จูเนียร์ (Arthur L. 'Art' Porter, Jr.) (3 สิงหาคม พ.ศ. 2504 - 23 พฤศจิกายน พ.ศ. 2539) เป็นนักแซกโซโฟนชาวอเมริกัน เกิดที่เมืองลิตเติลร็อก อาร์คันซอ สหรัฐอเมริกา เป็นบุตรชายของ อาร์ต พอร์ตเตอร์ ซีเนียร์ นักเปียโนแจ๊สที่มีชื่อเสียง (พ.ศ. 2477 - 2536) อาร์ต พอร์ตเตอร์ จูเนียร์ เริ่มเล่นดนตรีตั้งแต่อายุ 9 ขวบ โดยเป็นมือกลองในวงของบิดา เมื่อเข้าสู่วัยรุ่น จึงหันมาเล่นแซกโซโฟน และตั้งวงดนตรีของตัวเอง ชื่อ The Art Porter Trio เมื่ออายุ 16 ปี เขาถูกจับด้วยข้อหาเล่นดนตรีในคลับที่จำหน่ายสุรา ในขณะที่อายุยังไม่ถึงเกณฑ์ 21 ปี แต่ได้รับความช่วยเหลือจากบิล คลินตัน อัยการของรัฐอาร์คันซอในขณะนั้น ซึ่งเล่นดนตรีแจ๊สเป็นงานอดิเรก ซึ่งต่อมาได้รับเลือกตั้งเป็นประธานาธิบดีสหรัฐอเมริกา ช่วงทศวรรษ 1980 อาร์ต พอร์ตเตอร์ ย้ายไปเล่นดนตรีที่ชิคาโก และเริ่มมีชื่อเสียง เขามีผลงานบันทึกเสียง 4 อัลบั้ม ในสังกัด เวิร์ฟ คือ- Pocket City (1992) - Straight to the Point (1993) - Undercover (1994) - Lay Your Hands On Me (1996) ในเดือนพฤศจิกายน พ.ศ. 2539 อาร์ต พอร์ตเตอร์ จูเนียร์ เดินทางมาร่วมเล่นดนตรีในงานเทศกาล Thailand International Jazz Festival ครั้งที่ 1 ที่ลานพระราชวังดุสิต ซึ่งจัดขึ้นเพื่อเทิดพระเกียรติในวโรกาสที่พระบาทสมเด็จพระปรมินทรมหาภูมิพลอดุลยเดช ครองราชย์ครบ 50 ปี หลังจากเล่นดนตรีในคืนสุดท้าย เขาและครอบครัวเดินทางไปพักผ่อนที่อ่างเก็บน้ำห้วยกระทะทอง (หรือ ห้วยกระทะแตก - วังน้ำเขียว) ดำบลศรีมงคล อำเภอไทรโยค จังหวัดกาญจนบุรี เกิดอุบัติเหตุเรือรั่วและคว่ำ อาร์ต พอร์ตเตอร์ จูเนียร์ จมน้ำเสียชีวิตเมื่อวันที่ 23 พฤศจิกายน พ.ศ. 2539 อายุ 35 ปี ภายหลังการเสียชีวิต อาร์ต พอร์ตเตอร์ จูเนียร์ ได้รับคัดเลือกให้มีชื่ออยู่ในหอเกียรติคุณ ของรัฐอาร์คันซอ ไนปี พ.ศ. 2541</doc>
