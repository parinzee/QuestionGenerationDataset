<doc id="801065" url="https://th.wikipedia.org/wiki?curid=801065" title="ไลก์ซัมวันอินเลิฟ">ไลก์ซัมวันอินเลิฟ ไลก์ซัมวันอินเลิฟ (อังกฤษ: Like Someone in Love) คือภาพยนตร์ผลงานกำกับและเขียนบทเรื่องสุดท้ายของอับบาส เคียรอสตามี เล่าเรื่องราวเกี่ยวกับความสัมพันธ์ ความรัก และความเป็นครอบครัวผ่านตัวละคร 3 ตัวที่พบกันเพียงชั่วข้ามคืน นำแสดงโดยริง ทะกะนะชิ ทะดะชิ โอะกุโนะ และเรียว คะเสะ ภาพยนตร์เรื่องนี้ร่วมทุนสร้างโดยบริษัทโปรดักชั่นของฝรั่งเศสและญี่ปุ่น โดยถ่ายทำในกรุงโตเกียวและนครโยะโกะฮะมะ ประเทศญี่ปุ่น ภาพยนตร์เรื่องนี้ได้รับการเสนอชื่อเข้าชิงรางวัลปาล์มทองคำ ในเทศกาลภาพยนตร์กาน ประจำปี พ.ศ. 2554 และได้รับการเสนอชื่อเข้าชิงรางวัลภาพยนตร์เอเชีย ครั้งที่ 7 ในสาขานักแสดงสมทบชายยอดเยี่ยม กำกับภาพยอดเยี่ยม และผู้กำกับภาพยนตร์ยอดเยี่ยม ในปี พ.ศ. 2555เนื้อเรื่องย่อ เนื้อเรื่องย่อ. ภาพยนตร์เรื่องนี้เป็นเรื่องราวของอะกิโกะ (ริง ทะกะนะชิ) นักศึกษาสาขาสังคมศาสตร์ที่ทำงานพิเศษเป็นหญิงขายบริการเกรดดีในกรุงโตเกียว ประเทศญี่ปุ่น เธอมีคู่หมั้นขี้หึงที่ชื่อโนะริอะกิ (เรียว คะเสะ) ที่ไม่รู้ว่าเธอทำงานพิเศษดังกล่าว คืนหนึ่ง อะกิโกะรับงานของลูกค้าสูงวัยที่ชื่อทะกะชิ (ทะดะชิ โอะกุโนะ) เขาเป็นนักเขียน นักแปล และอาจารย์พิเศษในมหาวิทยาลัย ทั้งอะกิโกะและทะกะชิได้พูดคุยทำความรู้จักซึ่งกันและกัน ก่อนที่อะกิโกะจะหลับไปด้วยความอ่อนเพลีย เช้าวันต่อมา ทะกะชิขับรถไปส่งเธอที่มหาวิทยาลัย ขณะที่ทะกะชิจอดรถรออยู่นั้น อะกิโกะได้พบกับโนะริอะกิและมีปากเสียงกัน ก่อนที่โนะริอะกิจะเข้ามาพูดคุยกับทะกะชิเพราะนึกว่าเป็นญาติผู้ใหญ่ของเธอ โนะริอะกิบอกเล่าความสัมพันธ์และปัญหาระหว่างเขากับอะกิโกะให้ทะกะชิฟัง แล้วขออนุญาตทะกะชิแต่งงานกับเธอ แต่ทะกะชิผู้ซึ่งสวมรอยเป็นปู่/ตาของเธอในขณะนั้นไม่อนุญาต โดยให้เหตุผลว่าโนะริอะกิยังไม่มีประสบการณ์พอ เพื่อไม่ให้โนะริอะกิรู้ความจริง เมื่ออะกิโกะเสร็จธุระที่มหาวิทยาลัย ทะกิชิจึงได้ชวนเธอขึ้นรถเดินทางไปด้วยกันกับโนะริอะกิ โดยทำทีว่าจะไปส่งเธอที่ร้านหนังสือ ระหว่างทางโนะริอะกิที่ทำงานเป็นช่างซ้อมรถ ได้พบปัญหาในรถของทะกะชิและแนะนำให้ไปนำรถไปซ่อมที่อู่ของเขาทันที ที่นั่นทะกะชิบังเอิญพบกับลูกศิษย์ที่เคยเรียนกับเขา หลังจากซ่อมรถเสร็จ ทะกะชิพาอะกิโกะไปส่งที่ร้านหนังสือขณะที่โนะริอะกิทำงานต่อที่อู่ เขาเดินทางกลับอพาร์ตเมนต์ของเขา ไม่นานนัก อะกิโกะโทรศัพท์มาหาเขาด้วยน้ำเสียงที่แสดงความเจ็บปวดจากการถูกทำร้ายร่างกาย เขาออกไปรับเธอกลับมายังอพาร์ตเมนต์ของเขา ไม่นานนัก โนะริอะกิได้บุกมาที่อพาร์ตเมนต์เช่นกัน ด้วยความโมโห เขาบังคับให้ทะกะชิเปิดประตูพร้อมต่อว่าที่ทะกะชิโกหกเขา ทะกะชิไม่ยอมให้เขาเข้ามา เขาแง้มหน้าต่างดูความเคลื่อนไหวของโนะริอะกิ ก่อนที่เขาจะล้มลงพร้อมกับมีวัตถุบางอย่างทะลุกระจกหน้าต่างเข้ามานักแสดงนักแสดง. - ริง ทะกะนะชิ แสดงเป็น อะกิโกะ - ทะดะชิ โอะกุโนะ แสดงเป็น ทะกะชิ - เรียว คะเสะ แสดงเป็น โนะริอะกิ - เด็นเด็ง แสดงเป็น ฮิโระชิ - เรโกะ โมะริ แสดงเป็น นะงิสะ - โคะอิจิ โอะโฮะริ แสดงเป็น คนขับแท็กซี่ - โทะโมะอะกิ ทะสึมิ แสดงเป็น ช่างซ่อมรถในอู่ของโนะริอะกิ - ฮิโระชิ คิชิ แสดงเป็น ลูกศิษย์ของทะกะชิ - เซนะ คะซุงะอิ แสดงเป็น เพื่อนของนะงิสะ - มิฮิโกะ ซุซุกิ แสดงเป็น เพื่อนบ้านของทะกะชิ - คะเนะโกะ คุโบะตะ แสดงเป็น ยาย/ย่าของอะกิโกะการผลิต การผลิต. ภาพยนตร์เรื่องนี้เป็นการร่วมทุนสร้างระหว่างบริษัทเอ็มเค2 กรุ๊ป ของฝรั่งเศส กับยูโรสเปซของญี่ปุ่น ใช้เงินทุนทั้งสิ้น 4.8 ล้านดอลลาร์สหรัฐ เริ่มถ่ายทำเมื่อวันที่ 30 ตุลาคม 2554 ที่กรุงโตเกียวและนครโยะโกะฮะมะ ประเทศญี่ปุ่น โดยใช้เวลาถ่ายทำ 8 สัปดาห์ และใช้ชื่อภาพยนตร์ว่า The End ในขณะถ่ายทำ ภาพยนตร์เรื่องนี้ถือเป็นเรื่องที่สองของเคียรอสตามี ถัดจากเรื่อง Certified Copy (พ.ศ. 2553) ที่ถ่ายทำนอกประเทศอิหร่าน ซึ่งเป็นประเทศบ้านเกิดของเขารางวัล</doc>
