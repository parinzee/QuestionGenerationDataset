<doc id="739731" url="https://th.wikipedia.org/wiki?curid=739731" title="เดอะ มาร์เชียน กู้ตาย 140 ล้านไมล์">เดอะ มาร์เชียน กู้ตาย 140 ล้านไมล์ เดอะ มาร์เชียน กู้ตาย 140 ล้านไมล์ () เป็นภาพยนตร์แนววิทยาศาสตร์ กำกับโดยริดลีย์ สก็อตต์ เขียนบทโดยดรูว์ ก็อดดาร์ด โดยดัดแปลงจากนวนิยายเรื่อง เหยียบนรกสุญญากาศ เขียนโดยแอนดี เวียร์ นำแสดงโดย แม็ตต์ เดม่อน, เจสสิกา แชสเทนและไมเคิล เปญา ภาพยนตร์เรื่องนี้ออกฉายครั้งแรกที่งานเทศกาลภาพยนตร์นานาชาติโทรอนโตครั้งที่ 40 และออกฉายที่สหราชอาณาจักรในวันที่ 30 กันยายน 2015 สำหรับประเทศไทย เข้าฉายเมื่อวันที่ 1 ตุลาคม 2015เรื่องย่อ เรื่องย่อ. ในปี ค.ศ. 2035 ลูกเรือของยานเอรีส III กำลังสำรวจที่ราบ Acidalia Planitia บนดาวอังคาร ซึ่งเป็นภารกิจวันที่ 18 จากทั้งหมด 31 วันบนดาวอังคาร พวกเขาพบกับพายุฝุ่นที่อาจก่อให้เกิดอันตรายกับยานได้จึงตัดสินใจยกเลิกภารกิจ ระหว่างการอพยพ นักบินอวกาศ มาร์ก วัทนีย์ถูกชิ้นส่วนยานกระแทกจนกระเด็นหายไป เมื่อไม่พบสัญญาณชีพของวัทนีย์ ผู้บัญชาการภารกิจ เมลิสซา ลิวอิส จึงตัดสินใจออกยานเพื่อกลับไปที่ยานเฮอร์มีสที่ลอยอยู่ในวงโคจร วัทนีย์ฟื้นขึ้นหลังมีสัญญาณเตือนออกซิเจนต่ำ เขาเดินทางไปที่แฮบ ซึ่งเป็นที่อาศัยบนดาวอังคารและทำแผล วัทนีย์เริ่มบันทึกวีดีโอและพบว่าโอกาสที่เขาจะได้รับความช่วยเหลือคือต้องรอให้ลูกเรือยานเอรีส IV มาถึงแอ่ง Schiaparelli ในอีก 4 ปีข้างหน้า วัทนีย์พบว่าเขาจะมีอาหารให้กินอีก 300 วัน จึงใช้ความรู้ด้านพฤกษศาสตร์ปลูกพืชจากมูลและดินบนดาวอังคารและผลิตน้ำจากการแยกไฮโดรเจนจากเครื่องยนต์ นอกจากนี้วัทนีย์ยังดัดแปลงรถสำรวจเพื่อใช้เดินทางไปยังจุดหมาย ด้านผู้อำนวยการภารกิจ วินเซนต์ กาปูร์ ได้ตรวจสอบภาพถ่ายดาวเทียมของดาวอังคารและพบว่าวัทนีย์ยังมีชีวิตอยู่ เขาหารือเรื่องนี้กับผู้ควบคุมการบินของยานเฮอร์มีส มิตช์ เฮนเดอร์สันและผู้อำนวยการนาซา เท็ดดี แซนเดอส์ แต่แซนเดอส์สั่งว่าอย่าเพิ่งบอกเรื่องนี้กับลูกเรือเอรีส III วัทนีย์ออกไปค้นหายานแพทไฟน์เดอร์และดัดแปลงกล้องเพื่อใช้ติดต่อกับทีมห้องปฏิบัติการการขับเคลื่อนด้วยเครื่องยนต์ไอพ่น (Jet Propulsion Laboratory หรือ JPL) นาซาแนะนำให้วัทนีย์ดัดแปลงรถสำรวจกับแพทไฟน์เดอร์เพื่อให้ติดต่อได้ง่ายขึ้น เมื่อรู้ว่าทางนาซายังไม่บอกเรื่องที่เขารอดชีวิตกับเพื่อนร่วมงาน วัทนีย์โกรธจัด แซนเดอส์จึงสั่งให้เฮนเดอร์สันบอกเรื่องนี้กับลูกทีมเอรีส III เฮนเดอร์สันและผู้อำนวยการ JPL บรูซ อิง วางแผนจะส่งยานบรรจุเสบียงไปให้วัทนีย์ที่รอการมาของยานเอรีส IV ด้านวัทนีย์ประสบเหตุแฮบรั่วและระเบิด ทำให้พืชที่ปลูกไว้เสียหาย แซนเดอส์สั่งให้เร่งการผลิตยานบรรจุเสบียงโดยให้ข้ามขั้นตอนการตรวจสอบความปลอดภัย ส่งผลให้ยานระเบิดเมื่อถูกปล่อยขึ้น องค์การบริหารอวกาศแห่งชาติจีน หรือ CNSA เสนอความช่วยเหลือให้นาซาใช้บูสเตอร์เพื่อขนส่งเสบียงไปยังดาวอังคาร แต่นักพลศาสตร์ดวงดาวของ JPL ริช เพอร์เนลล์ เสนอให้ใช้ความโน้มถ่วงช่วยในการพายานเฮอร์มีสกลับไปที่ดาวอังคาร โดยใช้บูสเตอร์ของ CNSA เติมเสบียงให้เฮอร์มีสแทน แต่แซนเดอส์ปฏิเสธแผนนี้เพราะมีความเสี่ยง เฮนเดอร์สันแอบส่งข้อมูลแผนการนี้ให้ยานเฮอร์มีส ลิวอิสและลูกเรือทุกคนตัดสินใจใช้แผนนี้ วัทนีย์ใช้เวลา 90 วันบนดาวอังคารขับรถสำรวจมาที่จุดนัดพบและดัดแปลงยานที่จะส่งเขาขึ้นไปหายานเฮอร์มีส ด้านลูกเรือยานเฮอร์มีสใช้แรงระเบิดจากการสูญเสียความดันเพื่อช่วยเร่งความเร็วแต่ก็ยังไม่พอ ลิวอิสจึงออกไปนอกยานเพื่อรอรับตัววัทนีย์ เพื่อพบว่าระยะทางยังไม่ถึงที่ต้องการ วัทนีย์เจาะถุงมือของชุดอวกาศเพื่อใช้ขับดันพาเขาไปหาลิวอิส การช่วยเหลือประสบความสำเร็จท่ามกลางความดีใจของคนทั่วโลกที่ได้ชมการถ่ายทอดสด หลังกลับมาที่โลก วัทนีย์สอนประสบการณ์บนดาวอังคารให้กับนักบินอวกาศรุ่นใหม่ ๆนักแสดงนักบินอวกาศนักแสดง. นักบินอวกาศ. - แม็ตต์ เดม่อน รับบท มาร์ก วัทนีย์ - เจสสิกา แชสเทน รับบท เมลิสซา ลิวอิส - ไมเคิล เปญา รับบท ริค มาร์ติเนซ - เคท แมรา รับบท เบธ โจแฮนส์เซน - เซบาสเตียน สแตน รับบท คริส เบ็ค - แอคเซล แฮนนี รับบท อเล็กซ์ โวเกลนาซาและนักวิทยาศาสตร์นาซาและนักวิทยาศาสตร์. - เจฟฟ์ แดเนียลส์ รับบท เท็ดดี แซนเดอส์ - ชิวอิเทล เอจิโอฟอร์ รับบท วินเซนต์ กาปูร์ - ฌอน บีน รับบท มิตช์ เฮนเดอร์สัน - แมคเคนซี เดวิส รับบท มินดี พาร์ค - เบเนดิกต์ หว่อง รับบท บรูซ อิง - โดนัลด์ โกลเวอร์ รับบท ริช เพอร์เนลล์การผลิต การผลิต. ผู้อำนวยการสร้าง ไซมอน คินเบิร์ก เริ่มพัฒนาภาพยนตร์เรื่องนี้หลังจากทเวนตีท์เซนจูรีฟอกซ์ตกลงที่จะดัดแปลงนวนิยายของแอนดี เวียร์ ในปี 2013 โดยดรูว์ ก็อดดาร์ดรับหน้าที่เขียนบทและกำกับภาพยนตร์ แต่ภายหลัง ริดลีย์ สก็อตต์ได้เข้ามาทำหน้าที่ผู้กำกับแทน โดยมีแม็ตต์ เดม่อนเป็นนักแสดงหลัก การถ่ายทำเริ่มในเดือนพฤศจิกายน 2014 และใช้เวลา 70 วัน สถานที่ส่วนใหญ่ที่ใช้ถ่ายทำคือในฮังการีและจอร์แดนความถูกต้องทางวิทยาศาสตร์ ความถูกต้องทางวิทยาศาสตร์. เพื่อความถูกต้องในทางวิทยาศาสตร์ ทางผู้สร้างภาพยนตร์ได้เชิญเจมส์ แอล. กรีน ผู้อำนวยการแผนกวิทยาดาวเคราะห์ของนาซามาเป็นที่ปรึกษาภาพยนตร์ โดยกระบวนการที่ตัวละครใช้ผลิตน้ำและการผลิตความร้อนจากเครื่องกำเนิดไฟฟ้าแบบเทอร์โมอิเล็กตริกไอโซโทปรังสี (radioisotope thermoelectric generator หรือ RTG) นั้นถูกต้องตามความเป็นจริง รวมถึงความเป็นไปได้ที่ตัวละครในภาพยนตร์ใช้มูลและดินบนดาวอังคารในการปลูกพืช และการอุดรอยรั่วบนชุดอวกาศ อย่างไรก็ตาม พายุฝุ่นที่ปรากฏในภาพยนตร์นั้นสร้างความเสียหายได้น้อยมากในความเป็นจริง เนื่องจากความดันบรรยากาศที่ต่ำบนดาวอังคาร นอกจากนี้ ดาวอังคารยังมีภูมิอากาศที่หนาวเย็นกว่าในภาพยนตร์ ริดลีย์ สก็อตต์ ผู้กำกับภาพยนตร์เลือกที่จะไม่แสดงความแตกต่างของแรงโน้มถ่วงบนดาวอังคาร ซึ่งในความเป็นจริงมีค่าน้อยกว่าบนโลก 40%การตอบรับการตอบรับในประเทศไทย การตอบรับ. การตอบรับในประเทศไทย. เดอะ มาร์เชียน กู้ตาย 140 ล้านไมล์ ทำรายได้เปิดตัวในประเทศไทย 7.74 ล้านบาท ระหว่างวันที่ 15-21 ตุลาคม 2015 ภาพยนตร์เรื่องนี้ทำรายได้ 29.43 ล้านบาทรางวัล รางวัล. เดอะ มาร์เชียน กู้ตาย 140 ล้านไมล์ ได้รับรางวัลชนะเลิศ:- รางวัล American Association of Retired Persons สาขาผู้กำกับภาพยนตร์ยอดเยี่ยม (ริดลีย์ สก็อตต์) - รางวัลสมาคมนักวิจารณ์ภาพยนตร์แอฟริกัน-อเมริกัน (African-American Film Critics Association) สาขา Top Ten Films - รางวัลสถาบันภาพยนตร์อเมริกัน (American Film Institute) สาขา Top Ten Films - รางวัล Art Directors Guild Awards- สาขา Contemporary Film (อาร์เธอร์ แม็กซ์) - สาขา Best Art Direction (สเตฟาน สเปธ) - รางวัลเอ็มไพร์ (Empire Awards) สาขานักแสดงยอดเยี่ยม (แม็ตต์ เดม่อน) - รางวัลลูกโลกทองคำ ครั้งที่ 73- Best Motion Picture – Musical or Comedy - Best Actor – Motion Picture Musical or Comedy - โกลเดนเทรเลอร์อะวอดส์- สาขา Best Drama - สาขา Best Thriller Poster - รางวัล Hollywood Film Awards สาขาผู้อำนวยการสร้าง (ริดลีย์ สก็อตต์) - รางวัลฮิวโก สาขา Hugo Award for Best Dramatic Presentation - รางวัล National Board of Review- สาขา Top Ten Films - สาขา Best Director (ริดลีย์ สก็อตต์) - สาขา Best Actor (แม็ตต์ เดม่อน) - สาขา Best Adapted Screenplay (ดรูว์ ก็อดดาร์ด) - รางวัลเทศกาลภาพยนตร์นานาชาติปาล์มสปริงส์ (Palm Springs International Film Festival) สาขา Chairman's Award (แม็ตต์ เดม่อน) - รางวัลพีเพิลส์ชอยส์ (People's Choice Awards) สาขา Favourite Dramatic Movie - รางวัลเทศกาลภาพยนตร์นานาชาติซานตาบาร์บารา (Santa Barbara International Film Festival) สาขา Artisan Award (อาร์เธอร์ แม็กซ์) - รางวัลแซทเทลไลต์ (Satellite Awards) สาขา Best Sound (Editing and Mixing) - รางวัลแซทเทิร์น สาขาผู้กำกับภาพยนตร์ยอดเยี่ยม</doc>
