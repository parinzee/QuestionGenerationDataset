<doc id="55076" url="https://th.wikipedia.org/wiki?curid=55076" title="ราอูล มาเซียส">ราอูล มาเซียส ราอูล มาเซียส (Raúl Macías Guevara)นักมวยสากลชาวเม็กซิโก เกิดเมื่อ 28 กรกฎาคม พ.ศ. 2477 เสียชีวิตเมื่อ 23 มีนาคม พ.ศ. 2552 รวมอายุได้ 75 ปี สถิติการชก 43 ครั้ง ชนะ 41 (น็อค 25) แพ้ 2ประวัติ ประวัติ. มาเซียส เป็นนักมวยระดับแชมป์โลกของเม็กซิโก และยังเป็นนักแสดงและเทรนเนอร์ด้วย เขาเคยได้เหรียญทองแดงในกีฬาแพนอเมริกัน พ.ศ. 2494 มาเซียสเริ่มชกมวยสากลอาชีพเมื่อ 1 มกราคม พ.ศ. 2496 ชนะน็อค เมโอ ซานเชส ยก 1 ที่เม็กซิโก หลังจากชกชนะรวด 8 ครั้ง โดยชนะน็อค 2 ครั้ง จึงขึ้นชิงแชมป์เม็กซิโกรุ่นแบนตัมเวทเมื่อ 17 ตุลาคม พ.ศ. 2496 ชนะคะแนน เบโต กัวเรย์ เมื่อชกชนะติดต่อกันอีก 6 ครั้ง จึงขึ้นชิงแชมป์ NABF กับนาเต บรูก เมื่อ 26 กันยายน พ.ศ. 2497 และเป็นฝ่ายชนะคะแนน มาเซียสเป็นนักมวยในยุคแรกๆที่โด่งดังและเป็นที่รู้จักทางโทรทัศน์ เนื่องจากในช่วงนั้นเริ่มมีโทรทัศน์แพร่หลายและมีการถ่ายทอดทางโทรทัศน์ ต่อมาเมื่อ โรแบร์ โดฮัง แชมป์โลกรุ่นแบนตัมเวท NBA ปฏิเสธที่จะป้องกันตำแหน่งกับมาเซียส NBA จึงปลดโดฮัง และให้มาเซียสชิงแชมป์ที่ว่างกับจำเริญ ทรงกิตรัตน์ นักมวยสากลชาวไทยแทน การชกมีขึ้นที่ซานฟรานซิสโก สหรัฐอเมริกา ซึ่งเป็นครั้งแรกที่มาเซียสไปชกในต่างแดน ผลปรากฏว่ามาเซียสชนะน็อคจำเริญ ยก 11 เมื่อ 9 มีนาคม พ.ศ. 2498 ได้ครองแชมป์โลก ต่อมาเขาขึ้นชกนอกรอบเมื่อ 16 มิถุนายน และพ่ายแพ้เป็นครั้งแรกโดยแพ้น็อคบิลลี่ เพียคอก ยก 3 ซึ่งเป็นการแพ้น็อคครั้งเดียวของเขา จากนั้น ขึ้นชกชนะอีก 5 ครั้งก่อนจะป้องกันตำแหน่งแชมป์ครั้งแรก ชนะน็อค เลียว เอสปิโนซ่าจากฟิลิปปินส์ ยก 10 เมื่อ 25 มีนาคม พ.ศ. 2499 ที่เม็กซิโก หลังจากชกชนะแบบนอกรอบอีก 9 ครั้ง มาเซียสขึ้นชกป้องกันแชมป์โลกกับดอมมี่ เออร์ซัวเมื่อ 15 มิถุนายน พ.ศ. 2500 มาเซียสถูกชกลงไปนับก่อนในยกแรก ก่อนจะบุกตะลุยจนชนะน็อคเออร์ซัวได้ในยกที่ 11 ต่อมาเมื่อ 6 พฤศจิกายน ปีเดียวกัน มาเซียสขึ้นชกป้องกันตำแหน่งกับอัลฟอนเซ ฮาลิมี ปรากฏว่าเขาเป็นฝ่ายแพ้คะแนนเมื่อครบ 15 ยก แต่ก็มีหลายคนที่เห็นว่าการชกครั้งนั้น มาเซียสน่าจะเป็นฝ่ายชนะ หลังจากนั้น มาเซียสขึ้นอีกราว 4 ครั้งก่อนจะแขวนนวมเมื่อ พ.ศ. 2502 อีก 3 ปีต่อมา เขาขึ้นชกอีกครั้ง ชนะน็อคช็อกโกแลต ซัมบราโน ยก 5 ในการชกเพื่อการกุศลเมื่อ 13 ตุลาคม พ.ศ. 2505 แล้วไม่ได้ขึ้นชกอีกเลย หลังจากเลิกชกมวย มาเซียสตัดสินใจเป็นนักแสดง และต่อมาได้เป็นเทรนเนอร์ในค่ายมวยในเม็กซิโกซิตี้เกียรติประวัติเกียรติประวัติ. - แชมป์อเมริกาเหนือรุ่นแบนตัมเวท (2497)- ชิง, 26 กันยายน 2497 ชนะคะแนน เนท บรูค ที่ เม็กซิโก - แชมป์โลกรุ่นแบนตัมเวท NBA (WBA) (2498 – 2500)- ชิง, 9 มีนาคม 2498 ชนะน็อค จำเริญ ทรงกิติรัตน์ ยก 11 ที่ สหรัฐ - ป้องกันครั้งที่ 1, 25 มีนาคม 2499 ชนะน็อค เลียว เอสปิโนซ่า ยก 10 ที่ เม็กซิโก - ป้องกันครั้งที่ 2, 15 มิถุนายน 2500 ชนะน็อค ดอมมี่ อูซัว ยก 11 ที่ สหรัฐ - เสียแชมป์, 6 พฤศจิกายน 2500 แพ้คะแนน อัลฟองเซ ฮาลิมี ที่ สหรัฐ</doc>
