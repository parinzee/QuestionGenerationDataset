<doc id="666861" url="https://th.wikipedia.org/wiki?curid=666861" title="กองทัพกะเหรี่ยงแดง">กองทัพกะเหรี่ยงแดง กองทัพกะเหรี่ยงแดง (Karenni Army) เป็นกองกำลังทางทหารของพรรคก้าวหน้าแห่งชาติกะเหรี่ยงแดง ซึ่งต่อสู้เพื่อการปกครองตนเองของชาวกะเหรี่ยงแดงในพม่า ในวันที่ 7 มีนาคม พ.ศ. 2555 รัฐบาลพม่าได้เซ็นสัญญาสงบศึกกับพรรคก้าวหน้าแห่งชาติกะเหรี่ยงแดง การสงบศึกเคยลงนามก่อนหน้านี้เมื่อ พ.ศ. 2538 แต่หลังจากเซ็นสัญญาเพียง 3 เดือนก็รบกันต่อรัฐกะเหรี่ยงแดงและประวัติศาสตรโดยย่อ รัฐกะเหรี่ยงแดงและประวัติศาสตรโดยย่อ. รัฐกะเหรี่ยงแดงเป็นรัฐทางตะวันออกของพม่า มีรัฐฉานอยู่ทางเหนือและประเทศไทยทางตะวันออก ทางใต้และตะวันตกติดกับรัฐกะยินหรือรัฐกะเหรี่ยง เมืองหลวงคือเมืองหลอยก่อ รัฐนี้เป็นที่อยู่ของชาวกะเรนนีหรือชาวกะยาหรือชาวกะเหรี่ยงแดง รัฐกะเหรี่ยงแดงเกิดจากการรวมตัวของรัฐในสมัยโบราณ 3 รัฐคือ กันตรวดี เจโบจี และเบาลาเก ซึ่งอยู่ทางใต้ของสหพันธรัฐฉานและทางตะวันออกของพม่าของอังกฤษ รัฐบาลอังกฤษรับรู้และรับรองการเป็นเอกราชของรัฐเหล่านี้ในสนธิสัญญา พ.ศ. 2418 ระหว่างอังกฤษกับพระเจ้ามินดง โดยถือว่าดินแดนนี้ไม่ได้เป็นของอังกฤษและราชวงศ์อลองพญา รัฐกะเรนนีเหล่านี้จึงไม่ได้เป็นส่วนหนึ่งของพม่าของอังกฤษ รัฐกะเหรี่ยงแดงเข้ามาเป็นรัฐบรรณาการของพม่าของอังกฤษใน พ.ศ. 2435 รัฐธรรมนูญของสหภาพพม่า พ.ศ. 2490 ได้กล่าวอ้างว่ารัฐกะเหรี่ยงแดงทั้งสามเป็นส่วนหนึ่งของสหภาพพม่าเรียกว่ารัฐกะเหรี่ยงแดง และสามารถแยกตัวได้เมื่อครบ 10 ปี ในเดือนสิงหาคม พ.ศ. 2491 อู บี ทู เร ผู้นำของชาวกะเหรี่ยงแดงถูกลอบสังหารโดยกองทัพของรัฐบาลกลางเพราะคัดค้านการรวมรัฐกะเรนนีเข้ากับสหภาพพม่า การต่อสู้ภายในรัฐนี้ยังดำเนินมาจนถึงปัจจุบัน ใน พ.ศ. 2495 เมืองไปที่เคยอยู่ในรัฐฉานได้รวมเข้ากับรัฐกะเหรี่ยงแดงและเปลี่ยนชื่อเป็นรัฐกะยา ต่อมา ใน พ.ศ. 2500 ได้มีการจัดตั้งพรรคก้าวหน้าแห่งชาติกะเรนนีและมีกองทัพกะเหรี่ยงแดงเป็นกองกำลังติดอาวุธ</doc>
