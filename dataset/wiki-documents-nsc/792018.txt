<doc id="792018" url="https://th.wikipedia.org/wiki?curid=792018" title="รีดบักโบฮอร์">รีดบักโบฮอร์ รีดบักโบฮอร์ (; ) เป็นแอนทิโลปขนาดกลาง ที่พบได้ในแอฟริกากลาง ตัวผู้มีน้ำหนักตัวประมาณ 45–60 กิโลกรัม ตัวเมีย 35–45 กิโลกรัม ความสูงตั้งแต่กีบเท้าจนถึงหัวไหล่ 75–85 เซนติเมตร ความยาวลำตัว 1.2–1.4 เมตร อายุโดยเฉลี่ย 10 ปี มีเขาเฉพาะตัวผู้ที่โง้งงุ้มไปทางด้านหน้าของส่วนหัว ตัวเมียไม่มีเขา มีจุดเด่น คือ มีต่อมกลิ่นเป็นแผ่นหนังสีดำที่ใต้หูทั้งสองข้างเห็นได้ชัดเจน อาศัยอยู่ในภูมิประเทศที่เป็นพื้นที่ชุ่มน้ำ เช่น ดงกก, ดงอ้อ, ริมหนองหรือบึง หรือแม่น้ำที่ติดกับทุ่งหญ้า กินใบไม้, หญ้า รวมถึงดอกไม้ตูมในฤดูแล้ง เมื่อสะสมความชื้นจากพืชที่กินเข้าไปแล้วก็จะสามารถอดน้ำได้เป็นเวลานาน รีดบักโบฮอร์ ที่โตเต็มวัยแล้วมักตกเป็นเหยื่อของสิงโตและฝูงไฮยีนา ส่วนในวัยที่ยังไม่โตเต็มที่ก็จะถูกเสือดาว, เสือชีตาห์, ไฮยีนา, แมวป่า, อินทรีขนาดใหญ่ และงูเหลือมล่าเป็นอาหาร พบกระจายพันธุ์ทั่วไปในป่าแอฟริกาตอนกลางจนถึงแอฟริกาตะวันออกไปจนถึงตะวันตก แบ่งออกเป็นชนิดย่อยได้ 5 ชนิด ได้แก่- R. r. bohor : รีดบักโบฮอร์อบิสซิเนีย พบในตะวันตกเฉียงใต้, ตะวันตกและกลางของเอธิโอเปีย และรัฐบลูไนล์ ในซูดาน - R. r. cottoni : พบในตอนใต้ของซูดาน, ตะวันออกเฉียงเหนือของสาธารณรัฐคองโก และอาจเป็นไปได้ว่าอาจอยู่ที่ตอนเหนือของอูกันดา โดยมี R. r. donaldsoni เป็นชื่อพ้อง - R. r. nigeriensis : เป็นชนิดย่อยที่พบในไนจีเรีย, ตอนเหนือของแคเมอรูน, ตอนใต้ของชาด และสาธารณรัฐแอฟริกา - R. r. redunca : มีการกระจายพันธุ์ตั้งแต่เซเนกัลตะวันออกจนถึงโตโก อาศัยอยู่ทางตอนเหนือของสะวันนาแอฟริกา มีความสัมพันธ์กับชนิดย่อย R. r. nigeriensis ซึ่งยังไม่แน่นอน - R. r. wardi : พบในอูกันดา, ตะวันออกของสาธารณรัฐคองโก และแอฟริกาตะวันออก มีชื่อ R. r. ugandae และ R. r. tohi เป็นชื่อพ้อง</doc>
