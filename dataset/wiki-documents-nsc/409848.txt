<doc id="409848" url="https://th.wikipedia.org/wiki?curid=409848" title="มิชชั่น:อิมพอสซิเบิ้ล ปฏิบัติการไร้เงา">มิชชั่น:อิมพอสซิเบิ้ล ปฏิบัติการไร้เงา มิชชั่น:อิมพอสซิเบิ้ล ปฏิบัติการไร้เงา () เป็นภาพยนตร์โลดโผน/สายลับที่จัดฉายในปลายปี ค.ศ. 2011 และเป็นภาค 4 ของซีรีส์ โดยมีนักแสดงอย่าง ทอม ครูซ มารับบทเป็นตัวแทนหน่วยไอเอ็มเอฟ ซึ่งมีชื่อว่า อีธาน ฮันท์ และเป็นภาพยนตร์ไลฟ์แอ็คชั่นเรื่องแรกที่แบรด เบิร์ด กำกับ ภาพยนตร์เรื่องนี้เปิดตัวในอเมริกาเหนือวันที่ 16 ธันวาคม ค.ศ. 2011เรื่องย่อ เรื่องย่อ. ที่บูดาเปสต์ เจ้าหน้าที่เทรเวอร์ ฮานาเวย์ ถูกนักฆ่าสาว ซาบีน มอโรสังหารระหว่างปฏิบัติภารกิจสืบหาบุคคลลึกลับในชื่อ "โคบอลต์" ทำให้หัวหน้าทีมของฮานาเวย์ เจน คาร์เตอร์และเจ้าหน้าที่ภาคสนามคนใหม่ เบนจี้ ดันน์ ต้องพาตัวอีธาน ฮันต์และแหล่งข่าวออกมาจากคุกในมอสโก ฮันต์ได้รับภารกิจให้เข้าไปค้นหาเอกสารลับที่อยู่ในพระราชวังเครมลิน ซึ่งจะบ่งชี้ได้ว่าใครคือโคบอลต์ แต่ในระหว่างที่ปฏิบัติภารกิจอยู่นั้น กลับมีคนส่งสัญญาณเตือนพวกทหารรัสเซีย ต่อมาพระราชวังเครมลินก็ถูกระเบิด แม้ว่าคาร์เตอร์และดันน์จะหนีไปได้ แต่ฮันต์ซึ่งบาดเจ็บก็ถูกจับกุมและตกเป็นผู้ต้องหาในการก่อเหตุนี้ ฮันต์หลบหนีออกมาได้ หลังการพบปะกับรัฐมนตรีของ IMF และนักวิเคราะห์ วิลเลียม แบรนต์ ทั้งสามก็ถูกลอบโจมตีโดยเจ้าหน้าที่รัสเซีย รัฐมนตรีถูกสังหาร ส่วนฮันต์และแบรนต์ต้องหนีไปรวมกับคาร์เตอร์และดันน์ ในขณะที่รัสเซียประกาศว่านี่เป็นการประกาศสงครามอย่างไม่เป็นทางการจากสหรัฐฯ ประธานาธิบดีสหรัฐฯ ก็สั่งเริ่ม "ปฏิบัติการไร้เงา" แสดงความไม่รับผิดชอบและรับรู้ถึงการมีอยู่ของหน่วย IMF ที่ถูกหมายหัวว่าเป็นผู้ก่อเหตุ ฮันต์และเพื่อนร่วมทีมเริ่มสืบ พบว่าโคบอลต์คือ เคิร์ต เฮนดริกส์ ผู้เชี่ยวชาญด้านอาวุธนิวเคลียร์ และเป็นผู้อยู่หลังเหตุระเบิดที่เครมลินเพื่อกลบเกลื่อนร่องรอยที่เขาเข้าไปขโมยอุปกรณ์ควบคุมอาวุธนิวเคลียร์ของรัสเซีย อย่างไรก็ตาม เฮนดริกส์ต้องการรหัสปล่อยอาวุธซึ่งตอนนี้อยู่ที่มอโร ทีมของฮันต์สืบหาจนพบว่าการแลกเปลี่ยนจะเกิดขึ้นที่บุรจญ์เคาะลีฟะฮ์ อาคารที่สูงที่สุดในโลกในดูไบ คาร์เตอร์แยกไปต่อรองกับวิสตรอม มือขวาของเฮนดริกส์ ส่วนฮันต์และแบรนต์ไปพบมอโรเพื่อขอรหัส แต่มอโรรู้ตัวก่อนว่าแบรนต์คือสายลับ จึงเกิดการต่อสู้กัน ฮันต์ไล่ตามวิสตรอมซึ่งต่อมาเขาพบว่าเป็นเฮนดริกส์ปลอมตัวมา ส่วนคาร์เตอร์สู้กับมอโรจนมอโรร่วงลงจากอาคาร หลังภารกิจล้มเหลว ฮันต์ตั้งข้อสังเกตว่าแบรนต์อาจมีลับลมคมในกับคนในทีม แบรนต์จึงยอมเล่าว่าเดิมตนเคยเป็นเจ้าหน้าที่ภาคสนาม ทำหน้าที่ปกป้องฮันต์และจูเลีย ภรรยาของฮันต์ แต่ล้มเหลว จูเลียถูกฆ่าโดยกลุ่มนักฆ่าชาวเซอร์เบีย ส่วนฮันต์ที่ออกตามล่ากลุ่มนักฆ่าดังกล่าวก็ถูกจับกุม บ็อกแดน แหล่งข่าวที่ฮันต์พาออกมาด้วยให้ข้อมูลว่าเฮนดริกส์อาจจะอยู่ที่มุมไบ เพื่อทำการซื้อขายดาวเทียมทางการทหารที่ไม่ใช้แล้วสมัยโซเวียตจากนักธุรกิจชาวอินเดีย บริจ นาธ คาร์เตอร์ลวงนาธเพื่อขอรหัสสั่งการดาวเทียม ส่วนแบรนต์และดันน์ไปที่เซิร์ฟเวอร์เพื่อหาทางหยุดไม่ให้ดาวเทียมทำงาน แต่เฮนดริกส์รู้ทันจึงทำลายเซิร์ฟเวอร์ก่อน ฮันต์ไล่ตามเฮนดริกส์ที่หนีไปพร้อมกระเป๋าสั่งปล่อยอาวุธ ในขณะที่ทุกคนทำทุกวิถีทางเพื่อกู้เซิร์ฟเวอร์กลับมา ฮันต์และเฮนดริกส์ก็สู้กันจนเฮนดริกส์ตัดสินใจกระโดดลงจากอาคารเพื่อป้องกันไม่ให้ฮันต์ได้กระเป๋าไป ส่วนแบรนต์และวิสตรอมก็สู้กันจนกระทั่งดันน์ตามมาสมทบและฆ่าวิสตรอม พร้อมทั้งกู้เซิร์ฟเวอร์คืนได้สำเร็จ ทำให้ฮันต์สั่งปิดระบบอาวุธได้ทันเวลาพอดี ครู่ต่อมาเจ้าหน้าที่รัสเซียนำโดยซิโดรอฟซึ่งติดตามไล่ล่าฮันต์มาโดยตลอดก็พบว่าฮันต์เป็นผู้บริสุทธิ์ หลายสัปดาห์ต่อมาที่ซีแอตเทิล ฮันต์แนะนำทีมของตนให้รู้จักกับลูเทอร์ สติกเคล และแจ้งภารกิจใหม่ ดันน์และคาร์เตอร์รับภารกิจ ส่วนแบรนต์ปฏิเสธเนื่องจากยังมีอดีตที่ไม่ดีเกี่ยวกับงานภาคสนามอยู่ ฮันต์เปิดเผยว่าการที่จูเลียตายเป็นเพียงแค่การแสดง เพื่อให้เขาเข้าใกล้บ็อกแดน เมื่อแบรนต์ได้รับฟังจึงยอมรับภารกิจ หลังทุกคนแยกย้าย ฮันต์ก็เห็นจูเลียอยู่ห่างออกไปไม่ไกล ก่อนที่ฮันต์จะปลีกตัวเพื่อไปทำภารกิจใหม่นักแสดงนักแสดง. - ทอม ครูซ รับบทเป็น อีธาน ฮันต์ - ไซมอน เพ็กก์ รับบทเป็น เบนจี้ ดันน์ - เจเรมี เรนเนอร์ รับบทเป็น วิลเลียม แบรนต์ - พอลล่า แพตตัน รับบทเป็น เจน คาร์เตอร์ - ไมเคิล นิคควิสต์ รับบทเป็น เคิร์ต เฮนดริกส์ - วลาดิเมียร์ มาชคอฟ รับบทเป็น อนาโตลี ซิโดรอฟ เจ้าหน้าที่ของรัสเซีย - ซามูลี อีเดลแมนน์ รับบทเป็น มาริอุส วิสตรอม มือขวาของเฮนดริกส์ - อนิล คาปูร์ รับบทเป็น บริจ นาธ นักธุรกิจชาวอินเดีย - เลอา แซดู รับบทเป็น ซาบีน มอโร นักฆ่าชาวฝรั่งเศส - จอช ฮอลโลเวย์ รับบทเป็น เทรเวอร์ ฮานาเวย์ เจ้าหน้าที่ IMF - ทอม วิลคินสัน รับบทเป็น รัฐมนตรีของ IMF - วิง เรมส์ รับบทเป็น ลูเทอร์ สติกเกลล์ - มิเชล โมนาแกน รับบทเป็น จูเลีย มี้ด ภรรยาของฮันต์การสร้าง การสร้าง. ภาพยนตร์เลือกใช้สถานที่ถ่ายทำใน ดูไบ, ปราก, มอสโก, มุมไบ และแวนคูเวอร์ และบางส่วนของภาพยนตร์ถ่ายทำด้วยกล้องไอแมกซ์ซึ่งถ่ายทำประมาณ 30 นาทีของช่วงเดินเรื่อง นอกจากนี้ ทอม ครูซ ซึ่งรับบทเป็นอีธาน ฮันท์ ยังได้รับบทผาดโผนที่ด้านนอกของหอเบิร์จคาลิฟา ซึ่งเป็นอาคารที่สูงที่สุดในโลกด้วยตัวเอง โดยปราศจากนักแสดงแทนการเผยแพร่ การเผยแพร่. ภาพยนตร์จัดฉายรอบปฐมทัศน์ครั้งแรกในโลกที่นครดูไบในวันที่ 7 ธันวาคม และมีการให้ชมก่อนในแบบไอแมกซ์รวมถึงในรูปแบบภาพยนตร์จอยักษ์ในสหรัฐอเมริกาและแคนาดาตั้งแต่วันที่ 16 ธันวาคม ค.ศ. 2011 กับในแบบปกติทั่วไปในวันที่ 21 ธันวาคม ค.ศ. 2011บ็อกซ์ออฟฟิศ บ็อกซ์ออฟฟิศ. มิชชั่น:อิมพอสซิเบิ้ล ปฏิบัติการไร้เงา มีรายได้รวมทั่วโลกที่ 693,054,071 ดอลลาร์ ภาพยนตร์เรื่องนี้ทำรายได้รวมทั่วโลกสูงสุดเป็นอันดับ 1 ของซีรีส์การตอบรับ การตอบรับ. ความคิดเห็นในช่วงเริ่มให้การตอบรับในเชิงบวกอย่างมาก โดยทางร็อทเทนโทเมโตให้คะแนนตอบรับที่ 93 เปอร์เซ็นต์รางวัล รางวัล. มิชชั่น:อิมพอสซิเบิ้ล ปฏิบัติการไร้เงา ได้รับรางวัลแซทเทิร์น ประจำปี ค.ศ. 2012 สาขาภาพยนตร์โลดโผน/ผจญภัยยอดเยี่ยมและสาขาตัดต่อยอดเยี่ยมภาคต่อ ภาคต่อ. ในการสัมภาษณ์ครั้งล่าสุดได้เปิดเผยว่า ทอม ครูซ, ไซมอน เพ็กก์ และแบรด เบิร์ด ต่างให้ความสนใจต่อการกลับมาอีกครั้งในภาคห้าสำหรับภาพยนตร์ มิชชั่น:อิมพอสซิเบิ้ล ส่วนแบรด เบิร์ด ได้กล่าวว่าเขาอาจจะไม่ได้กลับมากำกับในภาพยนตร์ภาคห้าของซีรีส์นี้อีก ต่อมาในวันที่ 3 สิงหาคม 2013 มีการเปิดเผยว่าคริสโตเฟอร์ แม็คควอรี จะรับหน้าที่เป็นผู้กำกับภาพยนตร์ลำดับที่ 5 ของชุดนี้ โดยมีกำหนดเปิดกล้องช่วงเดือนกุมภาพันธ์ ปี 2014 ในวันที่ 3 พฤศจิกายน ปีเดียวกัน ก็มีการประกาศกำหนดเข้าฉายของภาพยนตร์เรื่องนี้ ในวันที่ 25 ธันวาคม 2015 แต่ต่อมาทาง Paramount Pictures ได้ประกาศเลื่อนวันเข้าฉายเข้ามาเป็นวันที่ 31 กรกฎาคม 2015 ในวันที่ 22 มีนาคม 2015 ตัวอย่างภาพยนตร์แรกถูกเผยแพร่ โดยภาคที่ 5 จะใช้ชื่อว่า Mission: Impossible – Rogue Nation</doc>
