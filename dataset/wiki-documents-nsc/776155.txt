<doc id="776155" url="https://th.wikipedia.org/wiki?curid=776155" title="มักซีมีเลียน เชลล์">มักซีมีเลียน เชลล์ มักซีมีเลียน เชลล์ (; 8 ธันวาคม ค.ศ. 1930 – 1 กุมภาพันธ์ ค.ศ. 2014) เป็นนักแสดง นักเขียนบท และผู้อำนวยการสร้างชาวออสเตรีย-สวิส ผู้ชนะเลิศรางวัลออสการ์ สาขานักแสดงนำชายยอดเยี่ยม ในปี ค.ศ. 1961 จากภาพยนตร์อเมริกันเรื่อง Judgment at Nuremberg ในวัยเด็กครอบครัวของเขาต้องอพยพจากเวียนนาไปเมืองซูริก ในสวิสเซอร์แลนด์ ในปี ค.ศ. 1938 เนื่องจากออสเตรียถูกยึดอำนาจโดยนาซีเยอรมนี ตั้งแต่เด็ก เชลล์ยังได้คลุกคลีกับวงการภาพยนตร์และวรรณกรรมเนื่องจากอาชีพของครอบครัว เขาสามารถพูดได้ทั้งภาษาอังกฤษและภาษาเยอรมันทำให้เขาได้มีโอกาสแสดงภาพยนตร์ในฮอลลีวูดหลายเรื่อง เขายังได้รับการเสนอชื่อเข้าชิงรางวัลออสการ์อีก 2 ครั้ง ในภาพยนตร์เรื่อง The Man in the Glass Booth (1975) และในสาขานักแสดงสมทบชายยอดเยี่ยมจากภาพยนตร์เรื่อง Julia จากนั้นในปี ค.ศ. 1992 เชลล์รับบทบาทเป็นวลาดีมีร์ เลนินในภาพยนตร์โทรทัศน์เรื่อง Stalin ซึ่งทำให้เขาได้รับรางวัลลูกโลกทองคำในสาขานักแสดงสมทบชายยอดเยี่ยมประเภทซีรีส์ละครหรือภาพยนตร์โทรทัศน์ ด้านชีวิตส่วนตัวเชลล์เป็นนักเปียโนและนักดนตรี เล่นให้กับเกลาดีโอ อับบาโดและเลนนาร์ด เบิร์นสไตน์ และกับวงออร์เคสตรา ส่วนมาเรีย เชลล์ น้องสาวมีอาชีพเป็นนักแสดงเช่นกัน</doc>
