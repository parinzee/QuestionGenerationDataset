<doc id="579469" url="https://th.wikipedia.org/wiki?curid=579469" title="มนุษย์มดมหากาฬ">มนุษย์มดมหากาฬ มนุษย์มดมหากาฬ () เป็นภาพยนตร์ซูเปอร์ฮีโรอเมริกัน ในปี ค.ศ. 2015 ที่สร้างจากหนังสือการ์ตูนของมาร์เวลเรื่อง แอนต์-แมน สร้างโดยมาร์เวลสตูดิโอส์ ภาพยนตร์เข้าฉายในสหรัฐอเมริกา วันที่ 17 กรกฎาคม ค.ศ. 2015 และเข้าฉายในประเทศไทยในวันที่ 16 กรกฎาคม ปีเดียวกันเรื่องย่อ เรื่องย่อ. ปี ค.ศ. 1989 แฮงก์ พิม นักวิทยาศาสตร์ ลาออกจากหน่วย S.H.I.E.L.D. หลังพบว่ามีความพยายามในการเลียนแบบเทคโนโลยี "แอนต์-แมน" ที่เขาสร้างขึ้น แฮงก์รู้สึกว่าเทคโนโลยีนี้เป็นอันตรายและตั้งใจจะเก็บซ่อนไว้ ยุคปัจจุบัน โฮป แวน ไดน์ ลูกสาวของแฮงก์และดาร์เรน ครอส อดีตลูกศิษย์ของแฮงก์บีบให้แฮงก์ออกจากบริษัทของตัวเอง ครอสใกล้จะพัฒนาเทคโนโลยี "เยลโลว์แจ็คเก็ต" ซึ่งเหมือนกับแฮงก์ได้สำเร็จ ซึ่งทำให้แฮงก์เป็นกังวลอย่างมาก หลังถูกปล่อยตัวออกจากเรือนจำ สก็อตต์ แลงค์ย้ายมาอยู่กับอดีตเพื่อนในเรือนจำ ลูอิส แลงค์ไปเยี่ยมแคสซี ลูกสาว โดยที่อดีตภรรยา แม็กกีและคู่หมั้น แพ็กซ์ตันไม่ต้อนรับ เนื่องจากแลงค์ไม่เลี้ยงดูลูกสาวเพราะไม่มีงานทำ แลงค์จึงยอมร่วมมือกับลูอิสและเพื่อน เดฟและเคิร์ท เข้าปล้นบ้านหลังหนึ่ง แลงค์เปิดตู้นิรภัยและพบชุด ๆ หนึ่งซึ่งเขานำกลับมาด้วย เมื่อลองสวมชุด แลงค์ลองกดปุ่มทำให้ชุดย่อส่วนลงจนขนาดเท่าแมลง ด้วยความตระหนก แลงค์รีบนำชุดไปคืนที่บ้านหลังเดิม แต่ถูกตำรวจจับ ต่อมาแฮงก์ เจ้าของบ้านหลังนั้นมาเยี่ยมแลงค์และแอบนำชุดให้แลงค์ใส่หนีออกมา แฮงก์ ผู้ซึ่งเป็นคนต้นคิดให้แลงค์เข้าไปขโมยชุด ต้องการให้แลงค์เป็นแอนต์-แมนคนใหม่เพื่อเข้าไปขโมยชุดเยลโลว์แจ็คเก็ตของครอส โฮปซึ่งรู้เจตนาที่แท้จริงของครอสยอมช่วยแฮงก์ฝึกทักษะต่าง ๆ ให้แลงค์ ต่อมาแลงค์พบว่าความสัมพันธ์ที่ห่างเหินระหว่างแฮงก์กับโฮปมาจากการที่เจเน็ท หรือ วาสป์ ภรรยาของแฮงก์และแม่ของโฮป หายไปในมิติควอนตัมหลังพยายามปลดมิสไซล์ของโซเวียต แฮงก์จึงเตือนแลงค์ว่าห้ามปรับปรุงชุดโดยเด็ดขาด แฮงก์และโฮปส่งแลงค์ไปโจรกรรมอุปกรณ์ที่จำเป็นที่สำนักงานใหญ่ของอเวนเจอร์ส แลงค์สู้กับแซม วิลสัน (ฟอลคอน) ก่อนจะหนีไปได้ ครอสพัฒนาชุดเยลโลว์แจ็คเก็ตได้สำเร็จและเตรียมเปิดตัวที่บริษัทของแฮงก์ แลงค์และลูกทีมจึงลอบเข้าไปในงานเปิดตัว พวกเขาทำลายเซิร์ฟเวอร์และติดตั้งระเบิด แต่ถูกครอสจับได้พร้อมกับแฮงก์และโฮป ครอสเปิดเผยว่าตนพัฒนาชุดเยลโลว์แจ็คเก็ตเพื่อนำไปขายให้กลุ่มไฮดรา แลงค์หนีออกมาได้และร่วมกับแฮงก์และโฮปสู้กับคนของไฮดรา ก่อนจะไล่ตามครอสที่หลบหนีไปพร้อมกับชุดเยลโลว์แจ็คเก็ต ด้านแฮงก์ที่ถูกยิงบาดเจ็บและโฮปขยายพวงกุญแจรถถังและใช้หนีออกจากตึกบริษัทก่อนระเบิดจะทำงาน ครอสสวมชุดเยลโลว์แจ็คเก็ตและสู้กับแลงค์ ก่อนจะจับแคสซีและแพ็กซ์ตันเป็นตัวประกัน แลงค์จึงต้องใช้วิธีย่อส่วนตัวเองลงไปเรื่อย ๆ เพื่อเจาะเข้าชุดของครอสและทำลายวงจรภายใน ทำให้ครอสถูกย่อส่วนจนตาย แลงค์ถูกย่อส่วนลงไปเรื่อย ๆ จนติดอยู่ในมิติควอนตัม ก่อนจะปรับปรุงชุดและกลับมาเป็นปกติ เมื่อเห็นวีรกรรมของแลงค์ แพ็กซ์ตันจึงช่วยให้แลงค์พ้นคดี ด้านแฮงก์ซึ่งรู้ว่าแลงค์หนีออกมาจากมิติควอนตัมได้ คิดว่าเจเน็ทน่าจะยังมีชีวิตอยู่ ในตอนจบ ลูอิสบอกแลงค์ว่ามีคนตามหาตัวแลงค์อยู่ ก่อนภาพยนตร์จะจบ แฮงก์พาโฮปไปดูชุดต้นแบบของ "วาสป์" ในฉากหลังเครดิต วิลสันและสตีฟ โรเจอส์ (กัปตันอเมริกา) ช่วยบัคกี แต่ติดต่อกับโทนี สตาร์กไม่ได้เพราะติดเรื่อง "กฎหมายลงทะเบียน" วิลสันจึงบอกว่าเขารู้ว่าใครจะช่วยได้นักแสดงนักแสดง. - พอล รัด รับบทเป็น สกอตต์ แลง/แอนต์-แมน - อีแวนเจไลน์ ลิลลี รับบทเป็น โฮป แวน ไดน์ - คอรีย์ สโตล รับบทเป็น ดาร์เรน ครอส/เยลโลว์แจ็คเก็ต - บอบบี แคนนาวัล รับบทเป็น แพ็กซ์ตัน - ไมเคิล พีนา รับบทเป็น ลูอิส - จูดี กรีเออร์ รับบทเป็น แม็กกี้ - ทิป "ที.ไอ." แฮร์ริส รับบทเป็น เดฟ - เดวิด ดาสท์มัลเชียน รับบทเป็น เคิร์ท - แอนโธนี แม็คกี้ รับบทเป็น แซม วิลสัน/ฟอลคอน - วูด แฮร์ริส รับบทเป็น เกล - ไมเคิล ดักลาส รับบทเป็น แฮงก์ พิม/แอนต์-แมน</doc>
