<doc id="739395" url="https://th.wikipedia.org/wiki?curid=739395" title="ตัลกาอัวโน">ตัลกาอัวโน ตัลกาอัวโน () เป็นเมืองท่าแห่งหนึ่งในประเทศชิลี มีฐานะเป็นอำเภอ () ของจังหวัดกอนเซปซีออน แคว้นบีโอ-บีโอ ตั้งอยู่ตอนกลางของประเทศชิลี ครอบคลุมพื้นที่ 92.3 ตารางกิโลเมตร จากการสำรวจสำมะโนประชากรเมื่อ พ.ศ. 2545 ตัลกาอัวโนมีประชากรราว 164,000 คน นอกจากนี้ยังเป็นส่วนหนึ่งของเขตกอนเซปซีออนและปริมณฑลซึ่งมีประชากรทั้งสิ้นราว 950,000 คน เป็นเมืองที่มีความสำคัญเชิงอุตสาหกรรมและการทหารของประเทศประวัติศาสตร์ ประวัติศาสตร์. ชาวยุโรปคนแรกที่เดินทางถึงพื้นที่แถบตัลกาอัวโนในปัจจุบันคือควน เบาติสตา ปัสเตเน (Juan Bautista Pastene) กัปตันเรือชาวเจนัว เมื่อ พ.ศ. 2087 เมืองตัลกาอัวโนก่อตั้งอย่างเป็นทางการโดยอันโตนีโอ เด กิล อี กอนซากา (Antonio de Guill y Gonzaga) เมื่อวันที่ 5 พฤศจิกายน พ.ศ. 2307 หลังจากที่เมืองก่อสร้างเส้นทางรถไฟสำหรับการขนส่งจากทางทะเลสู่ทางบกเมื่อ พ.ศ. 2415 ตัลกาอัวโนก็กลายเป็นเมืองท่าที่สำคัญที่สุดแห่งหนึ่งของประเทศชิลี ตัลกาอัวโนยังมีประวัติการประสบกับภัยพิบัติทางธรรมชาติอย่างแผ่นดินไหวและสึนามิ เมื่อวันที่ 20 กุมภาพันธ์ พ.ศ. 2377 และวันที่ 22 พฤษภาคม พ.ศ. 2503 เมืองเสียหายอย่างหนักจากคลื่นสึนามิพัดถล่ม โดยเฉพาะในปี พ.ศ. 2503 เมืองถูกทำลายไปกว่าร้อยละ 65 และแผ่นดินไหวเมื่อเดือนกุมภาพันธ์ พ.ศ. 2553 ก็ยังก่อให้เกิดสึนามิท่วมพื้นที่บางส่วนของเมือง โดยเฉพาะเขตท่าเรือซึ่งเป็นที่ตั้งของโรงงานอุตสาหกรรมหลายแห่งภูมิศาสตร์ ภูมิศาสตร์. ตัลกาอัวโนอยู่ในจังหวัดกอนเซปซีออน แคว้นบีโอ-บีโอ ห่างจากซานเตียโก เมืองหลวงของประเทศชิลี 505.4 กิโลเมตรไปทางทิศใต้ เมืองใหญ่แห่งอื่นที่อยู่ใกล้ได้แก่ กอนเซปซีออน (ประชากร 216,000) อยู่ห่างออกไปทางทิศตะวันออกเฉียงใต้ 18.7 กิโลเมตร ซึ่งมีเขตชุมชนเมืองเชื่อมต่อกัน ตัลกาอัวโนมีภูมิประเทศเป็นที่ราบ อยู่ติดชายฝั่งมหาสมุทรแปซิฟิก ซึ่งเป็นชายฝั่งทิศตะวันตกเฉียงใต้ของอ่าวตัลกาอัวโน พื้นที่ส่วนหนึ่งของเมืองทางทิศตะวันตกเฉียงเหนือยื่นออกไปในทะเลอย่างแหลม บริเวณนี้มีภูมิประเทศเป็นภูเขา ทิศตะวันออกติดต่อกับอำเภอเปงโกและกอนเซปซีออน ทิศใต้ติดต่อกับอำเภออวลเปน ซึ่งเป็นปากแม่น้ำบีโอบีโอ ความสูงจากระดับน้ำทะเลเฉลี่ยบริเวณใจกลางเมืองคือ 1 เมตร แม้ว่าพื้นที่ส่วนอื่นของเมืองจะมีระดับความสูงแตกต่างกัน เช่น เขตลัสอีเกรัส สูงจากระดับน้ำทะเลระหว่าง 5–10 เมตรการแบ่งเขตการปกครอง การแบ่งเขตการปกครอง. ตัลกาอัวโนเป็นเขตปกครองระดับอำเภอ ซึ่งเป็นระดับที่สามตามการปกครองของประเทศชิลี รองจากแคว้นและจังหวัด บริหารจัดการโดยสภาเทศบาล มีนายกเทศมนตรี () เป็นผู้นำสภาเทศบาล ซึ่งเลือกโดยประชาชนทุก ๆ สี่ปี ตัลกาอัวโนยังแบ่งการปกครองย่อยออกเป็นเขตได้ 17 เขต ดังนี้- เอลปอร์ตอน - บัลดีเบียโซ - เซร์โรฟูเอนเตส - ลาอาดัวนา - เซร์โรบวยนาบิสตา - ตุมเบส - อิสลากีรีกีนา - ซานบีเซนเต - เอสตาดีโอ - อัวชีปาโต - เอสตาโดอีเกรัส - ซานมีเกล - เอลอาเรนัล - การ์เรียล - ลัสซาลีนัส - บาร์รังกียา - ซูนีโกกีฬา กีฬา. สโมสรฟุตบอลที่มีชื่อเสียงของเมืองคือ อัวชีปาโต (Huachipato) ซึ่งลงเล่นในฟุตบอลลีกหนึ่งของประเทศชิลี สนามเหย้าของสโมสรคือ Estadio MCAPภาพ</doc>
