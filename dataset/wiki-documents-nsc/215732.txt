<doc id="215732" url="https://th.wikipedia.org/wiki?curid=215732" title="โฟกัส">โฟกัส ในวิชาเรขาคณิต จุดโฟกัส คือตำแหน่งพิเศษที่ใช้ในการอธิบายลักษณะของภาคตัดกรวย ซึ่งมีอยู่ 4 ประเภทได้แก่ วงกลม พาราโบลา วงรี และไฮเพอร์โบลา จุดโฟกัสโดยทั่วไปมี 2 จุด และจะอยู่ในตำแหน่งสมมาตรกันบนแกนเอกของกรวยเสมอ ตำแหน่งของจุดโฟกัสสำหรับภาคตัดกรวยแต่ละชนิดเป็นดังนี้- สำหรับวงรี - ค่ารวมของระยะทางจากจุดใดๆ บนวงรีมายังจุดโฟกัสทั้งสองจุดจะเป็นค่าคงที่ (ซึ่งจะเท่ากับความยาวของแกนเอกของวงรี) - สำหรับวงกลม - มีจุดโฟกัสเพียงจุดเดียว คือจุดศูนย์กลางของวงกลม ทุกจุดบนวงกลมจะอยู่ห่างจากจุดนี้เท่าๆ กัน อาจกล่าวอีกอย่างได้ว่า จุดโฟกัสทั้ง 2 จุดอยู่ที่ตำแหน่งเดียวกัน - สำหรับไฮเพอร์โบลา - ค่าต่างของระยะห่างจากจุดใดๆ ถึงจุดโฟกัสมีค่าคงที่ - สำหรับพาราโบลา - มีจุดโฟกัสเพียงจุดเดียวเช่นกัน (หรืออาจกล่าวว่า จุดโฟกัสอีกจุดหนึ่งอยู่ที่ตำแหน่งอนันต์) ระยะห่างจากจุดใดๆ บนพาราโบลามายังจุดโฟกัส จะเท่ากับระยะห่างจากจุดนั้นไปยังเส้นไดเรกทริกซ์</doc>
