<doc id="36936" url="https://th.wikipedia.org/wiki?curid=36936" title="กินรีนาวา">กินรีนาวา กินรีนาวา (มีชื่อเรียกในภาษาอังกฤษว่า Peninsula) เป็นภัตตาคารลอยน้ำขนาดใหญ่ในอดีต ลอยอยู่ในสระน้ำของสวนลุมพินี มีหัวเรือเป็นรูปนางกินรีครึ่งตัวเชิดหน้าเป็นหัวเรือ และยื่นถัน 2 เต้าเปลือยเปล่าจนกลายเป็นจุดสะดุดตา ด้วยเหตุนี้จึงเกิดข้อวิจารณ์กันทั้งเมือง และเป็นข่าวพาดหัวหนังสือพิมพ์อยู่หลายวันในขณะนั้น ว่าเป็นศิลปะหรืออนาจารกันแน่ กระทั่งบางคนก็ตั้งฉายาให้กับภัตตาคารนี้ว่า "ภัตตาคารจ้ำบ๊ะ" หลังจากที่เคยถูกวิจารณ์อยู่ระยะหนึ่ง ภัตตาคารได้นำผ้ามาคลุมถันไว้กันอุจาด แต่เป็นผ้าบางมองได้ทะลุปรุโปร่ง ต่อมามีเสียงเรียกร้องจากผู้คนบางส่วนให้รื้อภัตตาคารนี้ออกสถานเดียว แต่ก็ไม่ได้มีการรื้อถอนภัตตาคารแต่อย่างใด เนื่องจากคณะเทศมนตรีเทศบาลนครกรุงเทพฯ ได้เซ็นสัญญาให้บริษัทประสิทธิ์สิน จำกัด เจ้าของคิงส์โฮเตล เช่าที่เดือนละ 6,000 บาท ตั้งแต่ปี พ.ศ. 2504 เป็นเวลา 20 ปี ทั้งอนุมัติรูปนางกินรีแอ่นอกที่หัวเรือไว้แล้วด้วย นอกจากนี้ กินรีนาวา ยังถูกโจมตีว่าเป็นต้นเหตุทำให้น้ำในสระที่สวนลุมพินีเน่าส่งกลิ่นเหม็น อ้างว่ามีการเทเศษอาหารลงไปในน้ำ และส่งกลิ่นไปรบกวนคนไข้ในโรงพยาบาลจุฬาลงกรณ์ แต่ทางภัตตาคารก็ปฏิเสธว่าไม่ได้เป็นต้นเหตุ ต่อมาได้เกิดเพลิงไหม้กินรีนาวาวอดไปทั้งลำ โดยต้นเพลิงเกิดจากห้องครัวของภัตตาคารเอง ภัตตาคารนี้จึงถูกปิดตัวลงอย่างถาวร</doc>
