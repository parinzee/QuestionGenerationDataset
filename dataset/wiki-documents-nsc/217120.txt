<doc id="217120" url="https://th.wikipedia.org/wiki?curid=217120" title="จักรพรรดิเหลียวเซิ่งจง">จักรพรรดิเหลียวเซิ่งจง สมเด็จพระจักรพรรดิเหลียวเซิ่งจง (เย่ว์ลี่หลงซีว์) (ค.ศ. 971 - 1031) จักรพรรดิองค์ที่ 6 แห่งราชวงศ์เหลียว ประสูติเมื่อ ค.ศ. 972 (พ.ศ. 1515) โดยเป็นพระราชโอรสใน จักรพรรดิเหลียวจิ่งจง กับ ทรงขึ้นครองราชย์เป็นจักรพรรดิเหลียวเซิ่งจง เมื่อ ค.ศ. 982 (พ.ศ. 1525) ขณะพระชนม์เพียง 11 พรรษา เนื่องจากยังทรงพระเยาว์เซี่ยวไทเฮาจึงต้องเป็นผู้สำเร็จราชการแผ่นดิน ในช่วงนั้นกองทัพซ่งที่นำโดยจักรพรรดิซ่งไท่จง (เจ้ากวงอี้)กำลังรุกรานเมืองหลวงทางใต้ของเหลียว คือกรุงปักกิ่งในปัจจุบัน ปี ค.ศ. 1004 (พ.ศ. 1547) ทรงนำกองทัพเหลียวขนาดใหญ่บุกเข้ามายังดินแดนของราชวงศ์ซ่ง โดยทรงตั้งค่ายนอกเมืองแห่งหนึ่ง ซึ่งตั้งอยู่ทางเหนือขึ้นไป 100 ไมล์จากเมืองไคฟง ซึ่งผลจบลงด้วยการทำสนธิสัญญาเมื่อกลางเดือนมกราคม ค.ศ. 1005 (พ.ศ. 1548) ผลของสนธิสัญญานี้คือจีนต้องยกผ้าไหม 100,000 ม้วนและเงินอีก 200,000 ออนซ์ ในรัชกาลนี้ถือเป็นยุคทองของราชวงศ์เหลียวอย่างแท้จริง เพราะมีความเจริญทุกด้านเข้ามาสู่ต้าเหลียว โปรดให้มีระบบการคัดเลือกขุนนาง และพระพุทธศาสนาเผยแผ่เข้ามาสู่อาณาจักรต้าเหลียว ฮ่องเต้เซิ่งจงยังรุกรานอาณาจักรโครยอ (เกาหลี) ถึงสามครั้ง เพราะทรงไม่แน่ใจในนโยบายการต่างประเทศของทางโครยอและทรงเกรงว่าจะไปเข้าพวกกับต้าซ่ง ในค.ศ. 993 เสียวซุนหนิงได้นำทัพคิตันบุกเข้าไปในอาณาจักรโครยอ ประสบความสำเร็จแต่การเจรจาปักปันดินแดนไม่เป็นผลตามต้องการจึงถอยทัพกลับ ในค.ศ. 1009 อาณาจักรโครยอเกิดกลียุคแย่งชิงอำนาจกัน ฮ่องเต้เซิ่งจงทรงนำทัพด้วยพระองค์เองเข้าไปในโครยอ สังหารแม่ทัพคังโจและตีเมืองแคซอง เมืองหลวงของโครยอได้ ฮ่องเต้เซิ่งจงทรงเจรจากับพระเจ้าฮย็อนจงแห่งโครยอ ทรงเรียกร้องให้โครยอมาเป็นประเทศราชของเหลียวและยกดินแดนทางตอนเหนือให้ ซึ่งพระเจ้าฮย็อนจงก็ทรงไม่ยอม ฮ่องเต้เซิ่งจงทรงเห็นว่าถ้าประทับอยู่ในโครยอต่อไปเสบียงอาจถูกตัดขาดจึงทรงนำทัพถอยกลับ ในค.ศ. 1019 ทัพคิตันบุกเข้าไปในโครยออีกครั้งนำโดยเสียวไป่หยา แต่ไม่ประสบความสำเร็จ สงครามระหว่างเหลียวกับโครยอจึงเลิกไปแต่บัดนั้น สวรรคตในปี ค.ศ. 1031 (พ.ศ. 1574) ขณะพระชนม์ได้ 60 พรรษา ทรงครองราชย์ได้ยาวนานที่สุดของราชวงศ์ เป็นเวลา 49 ปี แต่หลังสิ้นรัชสมัยของพระองค์แล้ว ราชวงศ์ก็เริ่มเสื่อมและอ่อนแอลง จนในที่สุดก็ถูกพวกจินหรือกิมผนวกเข้าเป็นส่วนหนึ่งในที่สุด พระราชโอรสของพระองค์เสด็จขึ้นครองราชย์เป็นจักรพรรดิเหลียวซิ่งจงสืบต่อมา</doc>
