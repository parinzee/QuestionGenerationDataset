<doc id="372659" url="https://th.wikipedia.org/wiki?curid=372659" title="แผ่นดินไหวในปากีสถาน พ.ศ. 2554">แผ่นดินไหวในปากีสถาน พ.ศ. 2554 แผ่นดินไหวในปากีสถาน พ.ศ. 2554 เป็นแผ่นดินไหวขนาด 7.2 โมเมนต์แมกนิจูด ซึ่งมีจุดศูนย์กลางแผ่นดินไหวห่างจากเมืองดัลบันดินในแคว้นบาลูจิสถานไปทางทิศตะวันตก 45 กิโลเมตร จุดศูนย์กลางแผ่นดินไหวตั้งอยู่ในเขตประชากรเบาบาง สำนักงานสำรวจทางธรณีวิทยาสหรัฐ (USGS) รายงานว่าแผ่นดินไหวเกิดขึ้นเมื่อเวลา 1.23 น. ตามเวลาท้องถิ่น ของวันที่ 19 มกราคม พ.ศ. 2554 (20:23:17 UTC ของวันที่ 18 มกราคม) จุดศูนย์กลางแผ่นดินไหวมีความลึก 84 กิโลเมตร แรงสั่นสะเทือนสามารถรู้สึกได้ในหลายประเทศ บ้านดินราว 200 หลังคาเรือน รวมไปถึงสำนักงานราชการบางแห่ง มีรายงานว่าได้รับความเสียหายในพื้นที่ดัลบันดินในปากีสถาน ผู้หญิงสองคนในเคว็ตตาเสียชีวิตด้วยโรคหัวใจกำเริบหลังจากแผ่นดินไหว ซึ่งอยู่ห่างจากจุดศูนย์กลางแผ่นดินไหวไปทางทิศตะวันออกเฉียงเหนือ 330 กิโลเมตร ซึ่งมีความรุนแรงตามมาตราเมอร์แคลลี IV สภาพธรณีแปรสัณฐานในภูมิภาคนี้ส่วนใหญ่เป็นการเคลื่อนไหวของแผ่นอาหรับ แผ่นอินเดีย และแผ่นยูเรเซีย แผ่นดินไหวเกิดขึ้นเป็นผลมาจากการเลื่อนปกติภายในธรณีภาคของแผ่นอาหรับที่มุดตัวลง</doc>
