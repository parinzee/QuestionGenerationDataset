<doc id="464455" url="https://th.wikipedia.org/wiki?curid=464455" title="ไกรสร นันทมานพ">ไกรสร นันทมานพ ไกรสร นันทมานพ อดีตนักการเมืองที่มีชื่อเสียงของจังหวัดฉะเชิงเทรา และอดีตกำนันในพื้นที่ เป็นที่รู้จักกันดีของผู้คนในท้องถิ่นในชื่อ กำนันไกรสรประวัติ ประวัติ. นายไกรสรเกิดเมื่อวันที่ 2 กรกฎาคม พ.ศ. 2474 ที่ตำบลเกาะขนุน อำเภอพนมสารคาม จังหวัดฉะเชิงเทรา เป็นบุตรของนายเจริญ และนางเชื่อม นันทมานพ เคยเป็นกำนันในตำบลเกาะขนุน อันเป็นบ้านเกิดในปี พ.ศ. 2514 เคยได้รับรางวัลแหนบทองคำจากกระทรวงมหาดไทย และได้รับการยกย่องเป็นกำนันดีเด่นถึง 2 ครั้ง จนกระทั่งระหว่างปี พ.ศ. 2522-พ.ศ. 2526 ได้รับเลือกเป็นสมาชิกสภาผู้แทนราษฎร (ส.ส.) จังหวัดฉะเชิงเทรา สมัยที่ 1 สังกัดพรรคสยามประชาธิปไตย และดำรงตำแหน่งกรรมาธิการการปกครองสภาผู้แทนราษฎร ในปี พ.ศ. 2526 ได้รับเลือกเป็น ส.ส. สมัยที่ 2 สังกัดพรรคกิจสังคม และได้รับการแต่งตั้งให้ดำรงตำแหน่งเป็นผู้ช่วยเลขานุการรัฐมนตรีว่าการกระทรวงการคลัง และกระทรวงพาณิชย์ (นายอำนวย ยศสุข) ในปี พ.ศ. 2529 ได้รับเลือกเป็น ส.ส. สมัยที่ 3 สังกัดพรรคก้าวหน้า ดำรงตำแหน่งเป็นกรรมาธิการการทหารสภาผู้แทนราษฎร และดำรงตำแหน่งเป็นเลขาธิการพรรคก้าวหน้า และต่อมาในปี พ.ศ. 2539 ได้รับเลือกตั้งเป็น ส.ส. สมัยที่ 4 ใน เขต 1 จังหวัดฉะเชิงเทรา สังกัดพรรคประชาธิปัตย์ และดำรงตำแหน่งกรรมาธิการการทหารสภาผู้แทนราษฎร พร้อมได้รับแต่งตั้งเป็นประธานที่ปรึกษารัฐมนตรีว่าการกระทรวงวิทยาศาสตร์เทคโนโลยีและสิ่งแวดล้อม (ดร.อาทิตย์ อุไรรัตน์) จากนั้นยังได้รับการแต่งตั้งเป็นรองประธานที่ปรึกษา ดร.บุญเลิศ ไพรินทร์ สมาชิกวุฒิสภา (ส.ว.) จังหวัดฉะเชิงเทรา นายไกรสร ถือได้ว่าเป็นนักการเมืองที่ได้สร้างความเจริญโดยพัฒนาท้องถิ่นเป็นอย่างมาก โดยทั้งบริจาคที่ดินส่วนตัวจำนานมากแก่ทางราชการ เพื่อนำไปพัฒนาเป็นพื้นที่สาธารณประโยชน์ต่าง ๆ มากมาย และผลักดันให้เกิดสาธารณูปโภคต่าง ๆ ในท้องถิ่น เช่น โรงเรียน และถนน ในบั้นปลายชีวิต นายไกรสรป่วยเป็นโรคไต ความดันโลหิตสูง และเบาหวาน ต้องเข้ารับการรักษาตัวที่โรงพยาบาลอยู่เป็นประจำ จนกระทั่งถึงแก่อนิจกรรมเมื่อวันที่ 26 พฤศจิกายน พ.ศ. 2553 เวลา 00.30 น. ที่โรงพยาบาลบำรุงราษฎร์ สิริอายุได้ 79 ปีเครื่องราชอิสริยาภรณ์เครื่องราชอิสริยาภรณ์. - เหรียญลูกเสือสรรเสริญ - เหรียญกาชาดสดุดี ชั้นที่ 2</doc>
