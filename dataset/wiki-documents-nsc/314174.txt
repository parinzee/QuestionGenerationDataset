<doc id="314174" url="https://th.wikipedia.org/wiki?curid=314174" title="รัฐกวานาคัวโต">รัฐกวานาคัวโต กวานาคัวโต () เป็นรัฐของประเทศเม็กซิโก อยู่ตอนกลางของประเทศ ตั้งชื่อตามเมืองหลวงของรัฐ เมืองกวานาคัวโต ที่มาจากภาษาท้องถิ่นที่มีความหมายว่า "หุบเขาแห่งกบ" รัฐกวานาคัวโตเป็นรัฐบ้านเกิดของอดีตประธานาธิบดีบีเซนเต ฟอกซ์, จิตรกรฝาผนังเดียโก รีเบรา และนักร้อง-นักแต่งเพลงโคเซ อัลเฟรโด คีเมเนซ หลังจากที่ตอนกลางของเม็กซิโกและทางชายฝั่งอ่าวเม็กซิโก ได้ตกเป็นเมืองขึ้นของสเปน รัฐกวานาคัวโตก็เป็นบริเวณแรก ๆ ที่ตกอยู่ภายใต้การปกครองของสเปน ราวคริสต์ทศวรรษ 1520 ซึ่งเป็นบริเวณที่เป็นที่ตั้งของแหล่งเงิน สถาปัตยกรรมของกวานาคัวโตเป็นสถาปัตยกรรมอาณานิคม ที่ได้รับการอนุรักษ์เป็นอย่างดี เฉพาะเมืองหลวงของรัฐมีโบสถ์เก่าแก่กว่า 35 โบสถ์ นอกจากเมืองหลวงของรัฐแล้ว ยังมีเมืองอื่นอย่าง ซีลาโอ, ซานลุยส์เดลาปาซ, อากัมบาโร, เซลายา, เลออน, ยูรีเรีย, ซาลามังกา, อีราปัวโต, ซานมีเกลเดอาเยนเด, ซัลบาเตียร์รา (เมืองแรกของรัฐกวานาคัวโต), กอร์ตาซาร์, กูเอรามาโร, ตารีโมโร และโดโลเรสอีดัลโก</doc>
