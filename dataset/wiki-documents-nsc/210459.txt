<doc id="210459" url="https://th.wikipedia.org/wiki?curid=210459" title="เท็ด แนสมิธ">เท็ด แนสมิธ เท็ด แนสมิธ () เป็นศิลปินนักวาดภาพชาวแคนาดา มีชื่อเสียงจากการวาดภาพประกอบผลงานวรรณกรรมต่างๆ ของเจ. อาร์. อาร์. โทลคีนในปกรณัมชุดมิดเดิลเอิร์ธ ได้แก่ ซิลมาริลลิออน ลอร์ดออฟเดอะริงส์ และ เดอะฮอบบิท แนสมิธเกิดในช่วงกลางคริสต์ทศวรรษ 1950 (ไม่ทราบวันเกิดแน่นอน) ที่เมืองออนตาริโอ ประเทศแคนาดา เป็นบุตรชายของนายทหารอากาศแคนาดา ดังนั้นชีวิตในช่วงแรกของแนสมิธจึงต้องโยกย้ายที่อยู่บ่อยๆ เนื่องจากการงานอาชีพของพ่อ เขาต้องย้ายไปประเทศต่างๆ หลายแห่ง เช่น ฝรั่งเศส จนเมื่อแนสมิธย่างเข้าสู่วัยรุ่น จึงค่อยกลับมาอยู่ที่เมืองโตรอนโต ครอบครัวของแนสมิธสนับสนุนให้เขาเข้าเรียนหลักสูตรด้านพาณิชย์ศิลป์ (Commercial Arts) ปี ค.ศ. 1972 แนสมิธได้ส่งภาพถ่ายผลงานวาดภาพของเขาจำนวนหนึ่งไปให้แก่โทลคีน ไม่กี่สัปดาห์ต่อมาเขาได้รับจดหมายตอบจากโทลคีนกล่าวชมเชยผลงานของเขา และให้ความเห็นเพิ่มเติมว่าบิลโบ แบ๊กกิ้นส์ ดูเด็กไปสักหน่อย การตอบจดหมายของโทลคีนครั้งนี้ทำให้หนุ่มน้อยแนสมิธในเวลานั้นมีความมั่นใจขึ้นอย่างมาก และทุ่มเทความตั้งใจในการตีความและสร้างงานศิลป์จากวรรณกรรมของโทลคีน ผลงานของแนสมิธค่อนข้างจะเป็นแนวทางแบบ Luminism และวิคตอเรียนนีโอคลาสสิค ในเวลาต่อมาผลงานของเขาก็โดดเด่นเตะตาเหล่าสำนักพิมพ์ผู้ตีพิมพ์ผลงานของโทลคีน และได้นำผลงานของเขาไปพิมพ์ใน Tolkien Calendar เมื่อปี ค.ศ. 1987 หลังจากนั้นผลงานของเขาก็ได้บรรจุอยู่ในปฏิทินโทลคีนทุกปี และมีหลายปีที่มีการพิมพ์ปฏิทินรวมภาพผลงานของเขาแต่เพียงผู้เดียว (คือ ค.ศ. 1990, 2002, 2003, 2004 และ 2009) เดือนตุลาคม ค.ศ. 1996 แนสมิธได้รับการทาบทามจากสำนักพิมพ์ให้วาดภาพประกอบแก่หนังสือ ซิลมาริลลิออน ฉบับพิมพ์ภาพประกอบ เป็นช่วงเวลาที่แนสมิธได้ทำงานร่วมกับ คริสโตเฟอร์ โทลคีน จนสนิทสนมกัน ซิลมาริลลิออนฉบับพิมพ์ภาพประกอบวางจำหน่ายในปี ค.ศ. 1998 ต่อมาในปี 2004 ได้ออกฉบับปรับปรุงครั้งที่สองและเพิ่มเติมภาพวาดของแนสมิธอีกหลายภาพ ต้นปี ค.ศ. 1999 ผู้แทนของปีเตอร์ แจ็คสัน และนิวไลน์ ซีนีม่า ได้เชิญให้แนสมิธเข้าร่วมงานเป็นนักออกแบบศิลป์สำหรับภาพยนตร์ไตรภาคลอร์ดออฟเดอะริงส์ ร่วมกับ อลัน ลี และ จอห์น ฮาว แนสมิธไตร่ตรองอยู่นาน ในที่สุดก็ตอบปฏิเสธไปเนื่องจากเขาต้องการคงความเป็นศิลปินอิสระและไม่ต้องการไปอยู่ไกลถึงนิวซีแลนด์เป็นเวลานานๆ แนสมิธได้รับยกย่องว่าเป็นนักวิชาการผู้เชี่ยวชาญวรรณกรรมของโทลคีนคนหนึ่ง ทั้งทางด้านประวัติศาสตร์ ตำนานปรัมปรา ศาสนา และด้านอื่นๆ เขายังเป็นสมาชิกคนสำคัญขององค์กรที่เกี่ยวข้องกับวรรณกรรมของโทลคีนหลายแห่ง เช่น Tolkien Society, the Mythopoeic Society, และ Mensa's Beyond Bree นอกจากนี้ แนสมิธยังเป็นนักดนตรี เขาเป็นนักกีตาร์ และนักร้องระดับเสียงเทเนอร์ ผลงานดนตรีของเขาส่วนมากก็ได้รับแรงบันดาลใจมาจากงานเขียนของโทลคีน อัลบัมแรกของเขาที่ทำออกจำหน่าย คือ The Hidden Door: Songs in the Key of Enchantment ออกวางแผงในปี ค.ศ. 2007 เขายังได้เข้าร่วมโครงการดนตรีที่ชื่อว่า Beren and Lúthien: A Song Cycle ร่วมกับเพื่อนของเขา คือ อเล็กซ์ ลิวอิส และยังเป็นเพื่อนสนิทกับนักดนตรีผู้ก่อตั้งกลุ่ม โทลคีน เอนเซมเบิล ด้วย</doc>
