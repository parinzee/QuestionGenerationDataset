<doc id="322580" url="https://th.wikipedia.org/wiki?curid=322580" title="เดนนิส กาบอร์">เดนนิส กาบอร์ เดนนิส กาบอร์ ซีบีอี, เอฟอาร์เอส (Dennis Gabor CBE, FRS; 5 มิถุนายน ค.ศ. 1900 - 9 กุมภาพันธ์ ค.ศ. 1979) นักประดิษฐ์และวิศวกรไฟฟ้าชาวอังกฤษเชื้อสายยิว-ฮังการี เป็นผู้ค้นพบหลักการของการสร้างภาพ 3 มิติแบบฮอโลกราฟี โดยบังเอิญขณะกำลังพัฒนาปรับปรุงคุณภาพของกล้องจุลทรรศน์อิเล็กตรอน การค้นพบครั้งนี้ทำให้เขาได้รับรางวัลโนเบลสาขาฟิสิกส์ ในปี ค.ศ. 1971 เดนนิส กาบอร์เกิดในครอบครัวชาวยิวที่บูดาเปสต์ ประเทศฮังการี หลังจากจบการศึกษาวิศวกรรมไฟฟ้าจากฮังการี และเยอรมนี ก็ได้ทำงานวิจัยเกี่ยวกับหลอดรังสีคาโทด และเครื่องออสซิโลกราฟ หลังจากอดอล์ฟ ฮิตเลอร์ และพรรคนาซีเข้ามามีอำนาจในปี ค.ศ. 1933 เขาได้อพยพออกจากนาซีเยอรมนี และได้รับเชิญไปทำงานในประเทศอังกฤษ เขาได้รับสัญชาติอังกฤษในปี ค.ศ. 1946 เขาเสียชีวิตเมื่อวันที่ 9 กุมภาพันธ์ ค.ศ. 1979 ที่ลอนดอน ประเทศอังกฤษ</doc>
