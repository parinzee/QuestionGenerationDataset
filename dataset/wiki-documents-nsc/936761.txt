<doc id="936761" url="https://th.wikipedia.org/wiki?curid=936761" title="ตำรวจศาลสูงสุด">ตำรวจศาลสูงสุด ตำรวจศาลสูงสุดสหรัฐ () เป็นหน่วยงานขนาดเล็กในการบังคับใช้กฎหมายระดับกลางของสหรัฐ มีกองบัญชาการอยู่ในวอชิงตัน ดี.ซี. มีภารกิจในการสร้างความมั่นใจว่า หน้าที่ตามรัฐธรรมนูญของศาลสูงสุดจะเป็นไปอย่างมีบูรณภาพ ด้วยการคุ้มครองอาคารศาลสูงสุด ตุลาการศาลสูงสุด พนักงานศาลสูงสุด ตลอดจนแขกและผู้มาเยือน ตำรวจศาลสูงสุดอยู่ในบังคับบัญชาของมาร์แชลศาลสูงสุด (Marshal of the Supreme Court) ซึ่งศาลสูงสุดเป็นผู้แต่งตั้ง ตามประมวลกฎหมายสหรัฐ ลักษณะ 28 มาตรา 672 โดยที่ทั้งมาร์แชลและศาลเองมีอำนาจตามประมวลกฎหมายสหรัฐ ลักษณะ 40 มาตรา 6121 ในการใช้กำลังตำรวจในอาคารศาลและเพื่อคุ้มครองตุลาการ พนักงาน และผู้มาเยือนศาล ตำรวจศาลสูงสุดตั้งขึ้นใน ค.ศ. 1935 ในฐานะกองรักษาความปลอดภัยศาลสูงสุด (Supreme Court security force) เดิมมีหน้าที่พิทักษ์รักษาอาคารศาลซึ่งเวลานั้นอยู่ในอาคารรัฐสภาสหรัฐ ประกอบด้วยเจ้าพนักงาน 33 คนที่คัดเลือกจากผู้ดำรงตำแหน่งในตำรวจรัฐสภาสหรัฐ ปัจจุบัน ตำรวจศาลสูงสุดมีหน้าที่คุ้มครองประธานศาลสูงสุด ตุลาการสมทบ ผู้อยู่ในอาคารศาล รวมถึงอาณาบริเวณศาล หน้าที่ดังกล่าวรวมถึงการรักษาความปลอดภัยในห้องพิจารณา การคุ้มครองผู้มีตำแหน่งหน้าที่สาธารณะ การรับมือกับสถานการณ์ฉุกเฉิน และการช่วยเหลือผู้มาเยือนศาล หน่วยงานของตำรวจศาลสูงสุดมีดังนี้- หน่วยบริการรวมศูนย์ - หน่วยบริการคุ้มครอง - หน่วยประเมินภัยคุกคาม - หน่วยสืบสวนภูมิหลัง - กองเกียรติยศ - หมู่ตอบสนองหลัก - หน่วยตอบสนองต่อระเบิดและสิ่งอันตราย - หน่วยสุนัข เจ้าพนักงานตำรวจศาลสูงสุดฝึกฝน ณ ศูนย์ฝึกการบังคับใช้กฎหมายกลาง (Federal Law Enforcement Training Center) ในจอร์เจีย เกษียณอายุ 50 ปีถ้าได้ทำงานมาแล้ว 20 ปี หรือเกษียณเมื่อใดก็ตามที่ทำงานมาแล้ว 25 ปี แล้วจะได้รับ "ประโยชน์เพิ่มพูนยามเกษียณ" (enhanced retirement benefits)</doc>
