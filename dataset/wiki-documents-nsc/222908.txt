<doc id="222908" url="https://th.wikipedia.org/wiki?curid=222908" title="ปริยากร รัตนสุบรรณ">ปริยากร รัตนสุบรรณ ปริยากร รัตนสุบรรณ มีชื่อเล่นว่า โอ๋ (เกิด 27 กุมภาพันธ์ พ.ศ. 2523) เป็นโปรโมเตอร์หญิงคนเดียวในเมืองไทย เป็นรองกรรมการผู้จัดการ บริษัท วันทรงชัย จำกัด และบริษัท เอสเอสอาร์ โปรดักชั่น ของบิดา (ทรงชัย รัตนสุบรรณ) โดยในแวดวงมวยและสื่อมวลชนเรียกว่า "มาดามโอ๋" และได้รับฉายาว่า "ทรงชัยน้อย"ประวัติ ประวัติ. ปริยากร รัตนสุบรรณ เป็นบุตรสาวคนสุดท้องในบรรดาบุตรทั้ง 3 คนของนายทรงชัย รัตนสุบรรณ โปรโมเตอร์มวยชื่อดังของไทย จบการศึกษาชั้นประถมจาก โรงเรียนเซนต์ฟรังซ์ซีสซาเวียร์ คอนแวนต์ มัธยมศึกษาตอนต้น จากโรงเรียนเซนต์ฟรังซ์ซีสซาเวียร์ คอนแวนต์ มัธยมศึกษาตอนปลาย จากโรงเรียนเตรียมอุดมศึกษา ปริญญาตรี คณะสังคมสงเคราะห์ศาสตร์ มหาวิทยาลัยธรรมศาสตร์ ปริญญาโท คณะการจัดการทั่วไป มหาวิทยาลัยมหิดล หลักสูตรนานาชาติ เข้าทำงานครั้งแรกที่บริษัท ปตท. จำกัด (มหาชน) ในตำแหน่งพนักงานบริหาร ศูนย์ลูกค้าสัมพันธ์ และพัฒนาสถานบริการ น.ส.ปริยากรเป็นที่รู้จักดีของสังคม ในฐานะที่เป็นโปรโมเตอร์หญิงคนเดียวในเมืองไทย ด้วยการเป็นรองกรรมการผู้จัดการ บริษัท วันทรงชัย จำกัด ของบิดา โดยในแวดวงมวยและสื่อมวลชนเรียกเธอว่า "มาดามโอ๋" และได้รับฉายาว่า "ทรงชัยน้อย" เริ่มจัดการแข่งขันชกมวยครั้งแรกเมื่อปี พ.ศ. 2547 โดยครั้งนั้นจัดให้พงษ์สิทธิ์ เวียงวิเศษ ขึ้นป้องกันแชมป์สมาคมมวยแห่งเอเชีย (พีเอบีเอ) หน้าที่รับผิดชอบของเธอคือ การเป็นโปรโมเตอร์ จัดโปรแกรมการชกทั้งมวยไทยและมวยสากล ประกบคู่มวยในแต่ละครั้งที่จัดการชก ซึ่งบางครั้งต้องตระเวนดูการฟิตซ้อมและความเป็นอยู่ของนักมวยตามค่ายมวยด้วยตนเอง เพื่อจัดนักมวยที่มีความพร้อมที่สุดขึ้นชก และทำหน้าที่ติดต่อผู้ใหญ่ หาผู้สนับสนุนการชกในแต่ละครั้ง สำหรับมวยสากล มีนักมวยที่อยู่ในการจัดการของเธอ เช่น สุทธิศักดิ์ สมัครสมาน, วินยู ภราดรยิม, ชลธาร อ.พิริยะภิญโญ, ผึ้งหลวง ส.สิงห์อยู่, ขวัญพิชิต 13เหรียญเอ็กเพลส, รักนิรันดร์ หมวดรันสารคาม และซัดดัม เกียรติยงยุทธ เป็นต้น เมื่อวันที่ 5 กันยายน พ.ศ. 2560 ทางสนามมวยเวทีลุมพืนีได้แต่งตั้งให้ปริยากร และนายศุภศักดิ์ เงาประเสริฐวงศ์ (ดร.น็อต วันทรงชัย) หนึ่งในทีมงานของวันทรงชัย รวมถึงนาย พัฒน์ชนินทร์ มีจันทร์ (เสี่ยชาย สุโขทัย) หัวหน้าคณะค่ายมวยช.ห้าพยัคฆ์ และผู้จัดรายการศึกมวยไทย ททบ.5 ซึ่งถ่ายทอดสดทางสถานีวิทยุโทรทัศน์กองทัพบก ช่อง 5 เป็นโปรโมเตอร์ของสนามมวยลุมพินี นับเป็นการกลับเข้าสู่เวทีมวยลุมพินีของวันทรงชัยในรอบ 17 ปี นับตั้งแต่ที่นายทรงชัย ผู้เป็นบิดา ได้ลาออกจากการเป็นโปรโมเตอร์ของเวทีมวยลุมพินี รวมถึงยังเป็นโปรโมเตอร์หญิงคนที่สองของสนามมวยเวทีลุมพินีอีกด้วย (โปรโมเตอร์หญิงของสนามมวยเวทีมวยลุมพินีคนแรก คือ พันโทหญิงภณิชชา ธีระเดชพงศ์ บุตรสาวของนายพีรพงษ์ ธีระเดชพงศ์ (ชุ้น เกียรติเพชร)) โดยปริยากรใช้ชื่อรายการของตนเองว่า "ศึกเอสวัน" ซึ่งนำมาจากชื่อรายการแข่งขันมวยไทยนานาชาติของวันทรงชัยที่เคยจัดในอดีต และยังเป็นตราสินค้าของผลิตภัณฑ์อุปกรณ์กีฬามวยที่วันทรงชัยผลิตออกจำหน่ายอีกด้วย โดยเริ่มจัดรายการนัดปฐมฤกษ์เมื่อวันที่ 28 พฤศจิกายน พ.ศ. 2560 มีการถ่ายทอดสดผ่านอินเทอร์เน็ตไปทั่วโลกผ่านหน้าเพจเฟซบุ๊กของวันทรงชัย ซึ่งถ่ายทอดสดครบทุกคู่ ณ ปัจจุบันเธอ ดำรงตำแหน่ง 1. ประธานกรรมการบริษัทวันทรงชัย จำกัด 2. นายกสมาคมกีฬา กีฬาไทยแห่งประเทศไทย ในพระบรมราชูปถัมภ์ 3. โปรโมเตอร์เวทีมวยลุมพีนี โดยใช้ชื่อ ศึกเอสวัน 4. เจ้าของโรงงานผลิตอุปกรณ์มวยครบวงจร ภายใต้ ยี่ห้อ S1 ชีวิตส่วนตัว สมรสแล้วเมื่อปี พ.ศ. 2550 กับนายธนกร จิรภาสุขสกุล มีบุตร 2 คน ด.ช. พล จิรภาสุขสกุล และด.ญ.แพร จิรภาสุขสกุล</doc>
