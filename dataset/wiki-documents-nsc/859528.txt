<doc id="859528" url="https://th.wikipedia.org/wiki?curid=859528" title="สนามกีฬาจังหวัดพระนครศรีอยุธยา">สนามกีฬาจังหวัดพระนครศรีอยุธยา สนามกีฬาจังหวัดพระนครศรีอยุธยา หรือ กรุงศรี สเตเดียม เป็นสนามกีฬาเอนกประสงค์ประจำจังหวัดพระนครศรีอยุธยา ตั้งอยู่ที่ถนนโรจนะ ตำบลไผ่ลิง อำเภอพระนครศรีอยุธยา จังหวัดพระนครศรีอยุธยา เป็นสนามกีฬากลางแจ้ง ประกอบไปด้วยสนามฟุตบอลพื้นหญ้า ลานกรีฑาและลู่วิ่งยางสังเคราะห์ มีอัฒจันทร์สำหรับนั่งชมโดยรอบ มีหลังคา 2 ฝั่ง จุผู้ชมได้ประมาณ 5,500–6,000 คน เป็นที่ทำการของสำนักงานศูนย์การกีฬาแห่งประเทศไทย จังหวัดพระนครศรีอยุธยา ภายในสนามกีฬามีโรงยิมเนเซียมที่มีศูนย์บริการด้านฟิตเนส , สนามวอลเลย์บอล, ฟุตซอล แบดมินตันและสนามยิงปืน นอกจากนี้ยังมีหอประชุมสำหรับบริการด้านการจัดประชุมและจัดงานเลี้ยง สนามกีฬาจังหวัดพระนครศรีอยุธยาเคยถูกใช้ในการแข่งขันกีฬาระดับชาติในกีฬาแห่งชาติ ครั้งที่ 24 เมื่อ พ.ศ.2533 และเคยเป็นสนามเหย้าของสโมสรฟุตบอลในประเทศไทยหลายสโมสร ทั้งสโมสรการไฟฟ้าส่วนภูมิภาค ในฤดูกาล 2552, อยุธยา เอฟซี ในฤดูกาล 2553–2555, อยุธยา วอริเออร์ ในฤดูกาล 2559 และสโมสรฟุตบอลโคปูน วอริเออร์ ในฤดูกาล 2560 ในปัจจุบันสนามแห่งนี้ถูกใช้เป็นสถานที่ทำการของหน่วยงานราชการเช่นสำนักงานการท่องเที่ยวและกีฬาจังหวัดพระนครศรีอยุธยาและสำนักงานธุรกิจนำเที่ยวและมัคคุเทศก์ สาขาภาคกลางเขต 2 นอกจากนี้ยังถูกใช้ในกิจการของบริษัทเอกชนในด้านกีฬาฟุตบอลโดยให้เช่าเป็นสนามเหย้าของสโมสรฟุตบอลอยุธยา ยูไนเต็ด ในระดับไทยลีก 3</doc>
