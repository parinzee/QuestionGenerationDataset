<doc id="41665" url="https://th.wikipedia.org/wiki?curid=41665" title="รีวัลดู">รีวัลดู รีวัลดู หรือชื่อเต็ม รีวัลดู วีตูร์ บอร์บา เฟร์เรรา () เกิดวันที่ 19 เมษายน ค.ศ. 1972 ที่ประเทศบราซิล เป็นนักฟุตบอลทีมชาติบราซิล ปัจจุบันสังกัดสโมสรฟุตบอลบูนิออดคอร์ในประเทศอุซเบกิสถาน รีวัลดูเป็นส่วนสำคัญของบราซิลชุดแชมป์ฟุตบอลโลก 2002 เขายังได้รับตำแหน่งนักฟุตบอลยอดเยี่ยมแห่งปีของทวีปยุโรปในปี 1999 และได้ชื่อว่าเป็นผู้เล่นตำแหน่งกองกลางตัวรุกที่ยอดเยี่ยมตลอดกาลคนหนึ่ง รีวัลดูยังมีชื่อเสียงจากลูกเตะจักรยานอากาศ (bicycle shoot) มีฉายาที่เรียกโดยแฟนฟุตบอลชาวไทยว่า "นิเชา"ประวัติ ประวัติ. รีวัลดูเริ่มเล่นฟุตบอลเมื่ออายุ 16 ปีกับสโมสรฟุตบอลซังตากรุซในบราซิล เมื่อ ค.ศ. 1989 หลังจากนั้นสองปีเขาได้ย้ายไปเล่นให้กับสโมสรโมชีมีริงในลีกสองของบราซิล รีวัลดูเริ่มมีชื่อเสียงเมื่อย้ายไปร่วมทีมสโมสรฟุตบอลคอรินเทียนส์ เมื่อ ค.ศ. 1993 และติดทีมชาติบราซิลเป็นครั้งแรกในปีเดียวกัน ปีถัดมาเขาย้ายไปร่วมทีมสโมสรฟุตบอลปาลเมย์รัส ค.ศ. 1996 รีวัลดูย้ายมาค้าแข้งในทวีปยุโรป โดยเซ็นสัญญาหนึ่งปีกับสโมสรฟุตบอลเดปอร์ตีโบเดลาโกรูญาในประเทศสเปน ก่อนที่จะย้ายมาร่วมสโมสรฟุตบอลบาร์เซโลนาด้วยค่าตัว 16.5 ล้านยูโร ช่วงนี้รีวัลดูประสบความสำเร็จกับทีมชาติบราซิลในการคว้าแชมป์โคปาอเมริกา 1997 และเข้าแข่งขันฟุตบอลโลก 1998 ที่ประเทศฝรั่งเศส รีวัลดูนำบาร์เซโลนาคว้าแชมป์ลาลีกาในปี 1998 และ 1999 ซึ่งในปีนี้ เขาได้รับรางวัลนักฟุตบอลยอดเยี่ยมแห่งปีของฟีฟ่าและนักฟุตบอลยอดเยี่ยมแห่งปีของทวีปยุโรป ค.ศ. 2002 รีวัลดูย้ายมายังสโมสรฟุตบอลเอซีมิลานในกัลโชเซเรียอาของประเทศอิตาลี ในฤดูกาล 2002-03 เขาได้แชมป์อิตาเลียนคัพและยูฟ่าแชมเปียนส์ลีกร่วมกับเอซีมิลาน แต่หลังจากนั้นเขาประสบปัญหาฟอร์มตก และย้ายจากมิลานไปเล่นให้สโมสรฟุตบอลกรูเซย์รูในบราซิลเป็นระยะเวลาสั้น ๆ จากนั้นย้ายไปทีมต่าง ๆ ในประเทศกรีซ จนกระทั่งมาอยู่กับสโมสรฟุตบอลบูนิออดคอร์ในประเทศอุซเบกิสถาน และย้ายไปอยู่กับโมกิ มิริม สโมสรของตนเองที่บราซิล บ้านเกิด ก่อนที่จะประกาศการยุติการเล่นฟุตบอลไปเมื่อวันที่ 16 มีนาคม ค.ศ. 2014ฟุตบอลโลก 2002 ฟุตบอลโลก 2002. รีวัลดูประสบความสำเร็จสูงสุดกับการเล่นฟุตบอลในการแข่งขันฟุตบอลโลก 2002 โดยร่วมกับโรนัลโดและโรนัลดินโญ่ช่วยพาทีมชาติบราซิลได้แชมป์ทัวร์นาเมนต์ครั้งนั้น โดยในรอบสองที่พบกับอังกฤษ ซึ่งเป็นครั้งแรกด้วยที่ทีมชาติทั้งสองได้พบกันในศึกฟุตบอลโลก รีวัลดูเป็นผู้ตีเสมอให้ทีม 1:1 ก่อนจะหมดครึ่งแรก ก่อนที่โรนัลดินโญ่จะเป็นผู้ยิงลูกฟรีคิกข้ามศีรษะเดวิด ซีแมน ผู้รักษาประตูของอังกฤษ ทำให้บราซิลขึ้นนำ 1:2 ในครึ่งหลัง ก่อนจะชนะอังกฤษเข้ารอบไปได้ในที่สุดด้วยสกอร์นี้</doc>
