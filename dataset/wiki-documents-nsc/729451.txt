<doc id="729451" url="https://th.wikipedia.org/wiki?curid=729451" title="ว็อลฟส์บวร์ค">ว็อลฟส์บวร์ค ว็อลฟส์บวร์ค () เป็นเมืองหนึ่งในรัฐโลว์เออร์แซกโซนี ประเทศเยอรมนี มีฐานะเป็นเมืองอิสระ (kreisfreie Stadt) ตามการบริหารเขตปกครองของเยอรมนี ตั้งอยู่ทางทิศตะวันออกของรัฐ ปัจจุบันมีประชากรราว 123,000 คน ถือเป็นเมืองใหญ่อันดับที่ 5 ของรัฐโลว์เออร์แซกโซนีหากเรียงตามจำนวนประชากร เมืองนี้เป็นที่รู้จักในฐานะที่ตั้งสำนักงานใหญ่โฟล์กสวาเกนกรุ๊ป ก่อตั้งเมื่อ ค.ศ. 1938 (พ.ศ. 2481) ว็อลฟส์บวร์คเป็นส่วนหนึ่งของ เขตปริมณฑลฮันโนเฟอร์-เบราน์ชไวค์-เกิททิงเงิน-ว็อลฟส์บวร์ค ซึ่งมีประชากรทั้งหมดราว 3.9 ล้านคน เมืองใหญ่แห่งอื่นที่ตั้งอยู่ใกล้เคียงได้แก่ เบราน์ชไวค์ (ประชากร 247,000) ห่างออกไปทางตะวันตกเฉียงใต้ราว 26 กิโลเมตร มัคเดอบวร์ค (ประชากร 230,000) ห่างออกไปทางตะวันออกเฉียงใต้ราว 64 กิโลเมตร และฮันโนเฟอร์ (ประชากร 518,000) ทางตะวันตกราว 74 กิโลเมตรภูมิศาสตร์ ภูมิศาสตร์. ว็อลฟส์บวร์คตั้งอยู่ทางตอนกลางค่อนไปทางเหนือของประเทศเยอรมนี ณ พิกัด มีลักษณะทางภูมิศาสตร์เป็นที่ราบ ตั้งอยู่บริเวณรอยต่อทิศใต้ของหุบเขาแม่น้ำสมัยบรรพกาล ปัจจุบันมีคลองมิทเทิลลันด์คานาล (Mittellandkanal, คลองกลางแผ่นดิน) ซึ่งเป็นคลองขุดที่ยาวที่สุดในเยอรมนี (ยาว 325 กิโลเมตร) ไหลผ่านใจกลางเมืองจากทิศตะวันออกไปทิศตะวันตก นอกจากนี้ยังมีแม่น้ำอัลเลอร์ (Aller) ตั้งอยู่ทางทิศเหนือของตัวเมือง ไหลจากทิศตะวันออกไปทางตะวันตกเฉียงเหนือ เขตปกครองที่มีอาณาเขตติดต่อกับเมืองว็อลฟส์บวร์คได้แก่ อำเภอ (Landkreis) กิฟฮอร์น และอำเภอเฮล์มชเทดท์ จุดที่สูงที่สุดของเมืองอยู่ในเขต Almke สูงกว่าระดับน้ำทะเลปานกลาง 140 เมตร ส่วนจุดที่ต่ำที่สุดคือพื้นที่ชุ่มน้ำ Ilkerbruch ทางทิศตะวันตกของเมือง สูงกว่าระดับน้ำทะเล 54 เมตร เมืองว็อลฟส์บวร์คมีพื้นที่ราว 204 ตารางกิโลเมตร พื้นที่ส่วนใหญ่เป็นเขตเกษตรกรรม (41.9%) รองลงมาคือพื้นที่ป่าไม้ (23.7%) อาคารและพื้นที่ใช้สอย (17.1%) และอื่น ๆ ข้อมูลด้านภูมิอากาศระบุว่า เมืองว็อลฟส์บวร์คมีปริมาณหยาดน้ำฟ้าเฉลี่ย 532 มิลลิเมตรต่อปี ซึ่งค่อนข้างต่ำเมื่อเทียบกับทั้งประเทศ หยาดน้ำฟ้าส่วนใหญ่จะเกิดในเดือนมิถุนายน ส่วนเดือนที่อากาศแห้งที่สุดคือเดือนตุลาคม ซึ่งเดือนมิถุนายนจะมีปริมาณน้ำฝนมากกว่าเดือนตุลาคมราว 1.9 เท่า นอกจากนี้โดยทั่วไปแล้วปริมาณน้ำฝนของทั้งปีจะต่างกันเพียงเล็กน้อยและมีค่าเฉลี่ยใกล้เคียงกันทุกเดือนการแบ่งเขตปกครอง การแบ่งเขตปกครอง. เมืองว็อลฟส์บวร์คแบ่งเขตการปกครองออกเป็น 40 เขต (Stadtteil) เขตแห่งเดียวหรือหลายเขตรวมกันยังสามารถแบ่งการปกครองออกเป็นท้องถิ่น 16 แห่ง (Ortschaft) ท้องถิ่นแต่ละแห่งมีสภาท้องถิ่น (Ortsrat) เป็นของตนเอง แต่ละสภาท้องถิ่นมีนายกเทศมนตรี (Ortsbürgermeister) เป็นผู้นำท้องถิ่น ประชาชนที่พำนักในท้องถิ่นนั้นสามารถเลือกตั้งคณะกรรมการท้องถิ่นขึ้นมาได้โดยตรง สภาท้องถิ่นก่อตั้งขึ้นครั้งแรกในปี 1972 ขณะนั้นยังแบ่งการปกครองออกเป็นท้องถิ่น 11 แห่ง จนถึงปี 2001 เมืองว็อลฟส์บวร์คจึงประกอบด้วยท้องถิ่นทั้งสิ้น 16 แห่ง รายชื่อท้องถิ่นและเขตแสดงดังต่อไปนี้- Almke-Neindorf ประกอบด้วยเขต Almke และ Neindorf - Barnstorf-Nordsteimke ประกอบด้วยเขต Barnstorf และ Nordsteimke - Brackstedt-Velstove-Warmenau ประกอบด้วยเขต Brackstedt, Velstove และ Warmenau - Detmerode ประกอบด้วยเขตชื่อเดียวกัน - Ehmen-Mörse ประกอบด้วยเขต Ehmen และ Mörse - Fallersleben-Sülfeld ประกอบด้วยเขต Fallersleben และ Sülfeld - Hattorf-Heiligendorf ประกอบด้วยเขต Hattorf และ Heiligendorf - Hehlingen ประกอบด้วยเขตชื่อเดียวกัน - Kästorf-Sandkamp ประกอบด้วยเขต Kästorf และ Sandkamp - Mitte-West ประกอบด้วยเขต Eichelkamp, Hageberg, Hohenstein, Klieversberg, Laagberg, Rabenberg และ Wohltberg - Neuhaus-Reislingen ประกอบด้วยเขต Neuhaus และ Reislingen - Nordstadt ประกอบด้วยเขต Alt-Wolfsburg, Kreuzheide, Tiergartenbreite และ Teichbreite - Stadtmitte ประกอบด้วยเขต Hellwinkel, Heßlingen, Köhlerberg, Rothenfelde, Schillerteich, Stadtmitte และ Steimker Berg - Vorsfelde ประกอบด้วยเขตชื่อเดียวกัน - Wendschott ประกอบด้วยเขตชื่อเดียวกัน - Westhagen ประกอบด้วยเขตชื่อเดียวกัน นอกจากนี้ยังมีพื้นที่ของเมืองที่ไม่ได้มีสถานะเป็นทั้งเขตหรือท้องถิ่นเลย เรียกว่า "เขตพิเศษ" (Sonderbezirk) ตั้งอยู่ใจกลางเมืองว็อลฟส์บวร์ค พื้นที่นี้เป็นที่ตั้งของอาคารสำนักงานและโรงงานในเครือโฟล์คสวาเกนกรุ๊ป รวมถึงพื้นที่พักผ่อนหย่อนใจอัลเลอร์พาร์ก (Allerpark) ที่ประกอบด้วยทะเลสาบ สวนสาธารณะของเมือง พิพิธภัณฑ์ และสนามกีฬาแหล่งท่องเที่ยว แหล่งท่องเที่ยว. ใจกลางเมืองว็อลฟส์บวร์คค่อนข้างแตกต่างจากเมืองอื่นในเยอรมนี แทนที่ใจกลางเมืองจะเต็มไปด้วยสิ่งปลูกสร้างเก่าแก่ยุคกลาง เมืองแห่งนี้กลับมีใจกลางเมืองเป็นแหล่งท่องเที่ยวสมัยใหม่ชื่อว่า เอาโทชตัดท์ (Autostadt) อย่างไรก็ตามเมืองแห่งนี้ยังคงมีสิ่งปลูกสร้างและสถาปัตยกรรมเก่าแก่ของเมืองกระจายไปตามเขตต่าง ๆ รวมทั้งปราสาทว็อลฟส์บวร์คทางทิศเหนือของเขตพิเศษ ปราสาทแห่งนี้ตั้งอยู่บนเนินเขาเหนือแม่น้ำอัลเลอร์ ภายในเอาโทชตัดท์เป็นที่ตั้งของสวนพิพิธภัณฑ์ จัดแสดงรถยนต์ในเครือโฟล์คสวาเกน ได้แก่ โฟล์คสวาเกน เอาดี้ SEAT Škoda Auto ลัมโบร์กีนี บูกัตติ และปอร์เช่ นอกจากนี้ เอาโทชตัดท์ยังประกอบด้วยแหล่งเรียนรู้ท้องฟ้าจำลอง ศูนย์วิทยาศาสตร์เฟโน (phæno) ซึ่งเป็นศูนย์วิทยาศาสตร์แห่งหนึ่งที่ใหญ่ที่สุดในเยอรมนี พิพิธภัณฑ์ศิลปะว็อลฟส์บวร์ค (Kunstmuseum Wolfsburg) โรงแรม และสวนน้ำบาเดลันด์ (BadeLand) ที่ใหญ่ที่สุดในรัฐโลว์เออร์แซกโซนีกีฬา กีฬา. สโมสรกีฬาอาชีพที่มีชื่อเสียงที่สุดของเมืองว็อลฟส์บวร์คคือ เฟาเอฟเอล ว็อลฟส์บูร์ก ก่อตั้งปี ค.ศ. 1945 มีสนามประจำทีมคือ โฟล์กสวาเกนอาเรนา ตั้งอยู่ระหว่างเอาโทชตัดท์และสวนสาธารณะอัลเลอร์พาร์ก โดยสโมสรฟุตบอลชายลงเล่นในระดับบุนเดสลีกา ซึ่งเคยได้แชมป์สูงสุดของลีกในฤดูกาล 2008-09 แชมป์เดเอฟเบโพคาลปี 2015 และแชมป์เดเอฟเอล-ซูเปอร์คัพปี 2015 สำหรับสโมสรฟุตบอลหญิงซึ่งถือว่าประสบความสำเร็จมากเช่นกัน ได้แชมป์บุนเดสลีกา (หญิง) ในปี 2013 และ 2014 แชมป์เดเอฟเบโพคาล (หญิง) ปี 2013 และ 2015 และยังได้แชมป์ยูฟ่าแชมเปียนส์ลีกหญิงติดต่อกันถึงสองสมัยในปี 2013 และ 2014 นอกจากนี้ยังมีสโมสรฮอกกี้น้ำแข็ง Grizzly Adams Wolfsburg ซึ่งอยู่ในตำแหน่งต้นของลีกฮอกกี้น้ำแข็งของเยอรมนีอีกด้วยเมืองพี่น้อง เมืองพี่น้อง. ว็อลฟส์บวร์คมีเมืองพี่น้อง ดังนี้- Marignane ฝรั่งเศส (ตั้งแต่ ค.ศ. 1963) - Province of Pesaro e Urbino อิตาลี (ตั้งแต่ ค.ศ. 1975) - Halberstadt เยอรมนี (ตั้งแต่ ค.ศ. 1989) - Togliatti รัสเซีย (ตั้งแต่ ค.ศ. 1991) - Bielsko-Biała โปแลนด์ (ตั้งแต่ ค.ศ. 1998)</doc>
