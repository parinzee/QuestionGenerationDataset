<doc id="770606" url="https://th.wikipedia.org/wiki?curid=770606" title="เบญจรงค์ ธนโกเศศ">เบญจรงค์ ธนโกเศศ เบญจรงค์ ธนโกเศศ ชื่อเดิมว่าเติม เป็นบุตรสาวของนายเตียง และนางทองอู่ ธนโกเศศ เกิดที่ตำบลบางขุนพรหม กรุงเทพมหานคร เมื่อ 5 ตุลาคม พ.ศ. 2461 เปลี่ยนชื่อจากเติมมาเป็นเบญจรงค์ในสมัยรัฐบาลจอมพล ป. พิบูลสงคราม เริ่มเรียนหนังสือพออ่านออกเขียนได้ที่บ้าน แล้วเรียนต่อที่โรงเรียนพร้อมวิทยามูลจนจบชั้นมัธยมปีที่ 3 ระหว่างที่เรียนหนังสือก็หัดเล่นดนตรีทั้งซอด้วง ซออู้ และขิม ครูคนแรกที่สอนซอด้วงคือ ไปล่ วนเขจร และได้เรียนซออู้เพลงแขกมอญจากหลวงไพเราะเสียงซอ (อุ่น ดูรยชีวิน) ต่อมา ยังได้ต่อทางร้องกับละม่อม อิศรางกูร ณ อยุธยา ครูเชื้อ นักร้อง และท้วม ประสิทธิกุลอีกเป็นบางเพลง จึงมีความสามารถทั้งในด้านการบรรเลงและขับร้อง เบญจรงค์เริ่มทำงานเป็นเสมียนกรมที่ดิน และได้เริ่มก่อตั้งวงเครื่องสายกรมที่ดินเป็นครั้งแรก รับราชการอยู่กรมที่ดินได้ 8 ปี แล้วย้ายมาอยู่องค์การเชื้อเพลิง ทำงานอยู่ที่นี่อีก 2 ปี กย้ายไปทำงานที่ธนาคารออมสินจนเกษียณอายุเมื่อ พ.ศ. 2522 สมรสกับเรือเอกชิต แฉ่งฉวี ร.น. มีบุตรสาวด้วยกันทั้งสิ้น 5 คน ก่อนเกษียณอายุไม่กี่ปี เบญจรงค์ได้แยกทางกับสามี มาอยู่ที่ตำบลบางยี่ขันกับลูก เบญจรงค์ เป็นนักสีซอด้วงผู้แม่นเพลง เคยร่วมวงเครื่องสายกับนักดนตรีเอกมามาก เช่น เจือ เสนีย์วงศ์ ณ อยุธยา พุฒ นันทพล ประพาส สวนขวัญ เป็นนักดนตรีประจำวงเสริมมิตรบรรเลง เป็นเจ้าของวงดนตรีคณะบางขุนพรหมใต้ และวงมิตรบรรเลง เคยอัดเสียงเดี่ยวซอด้วงเพลงกราวในกับห้างแผ่นเสียง ต. เง็กชวน และมีผลงานบันทึกเสียงเพลงเดี่ยวหลายเพลง เมื่อเกษียณอายุอายุแล้ว วิทยาลัยนาฏศิลป์ กรมศิลปากร ได้เชิญเป็นอาจารย์พิเศษสอนเครื่องสาย เคยสอนดนตรีในจุฬาลงกรณ์มหาวิทยาลัยสมัยที่สมเด็จพระเทพรัตนราชสุดาฯ สยามบรมราชกุมารี ทรงศึกษาอยู่ที่คณะอักษรศาสตร์ ได้เคยต่อซอด้วงถวายด้วย</doc>
