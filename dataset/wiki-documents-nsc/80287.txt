<doc id="80287" url="https://th.wikipedia.org/wiki?curid=80287" title="สุชาติ เทียนทอง">สุชาติ เทียนทอง สุชาติ เทียนทอง (พ.ศ. 2481 - 23 มิถุนายน พ.ศ. 2528) เป็นนักร้องลูกทุ่งชายชื่อดังในอดีต มีผลงานเพลงเด่น เช่น เหล้าจ๋า รักกันบ่ได้ และเป็นนักแต่งเพลงเจ้าของนามปากกา ป.เทียนสุวรรณ เคยปั้นนักร้องดังอย่าง รักชาติ ศิริชัย ที่ประสบความสำเร็จในเพลง " ฉันทนาที่รัก " และ "รักข้ามคลอง"ประวัติ ประวัติ. สุชาติ เทียนทอง ชื่อจริง ประเทือง เทียนสุวรรณ เกิดที่ ต.สำเภาร่ม อ.เมือง จังหวัดพระนครศรีอยุธยา เมื่อปี พ.ศ. 2481 มีประสบการณ์ทำงานมาหลายอย่าง เช่น พายเรือขายของ ทำงานรับจ้าง ชกมวย เนื่องจากมีฐานะยากจน เมื่ออายุ 18 ปี ได้เข้าเป็นสมาชิกวงจุฬารัตน์ ของครูมงคล อมาตยกุล บันทึกเสียงครั้งแรก ด้วยผลงานเพลงจากฝีมือการแต่งเพลงของตัวเอง ในเพลง บ้านนาของเรา และมีเพลงที่ประสบความสำเร็จเช่น ครวญหาแม่, ปักษ์ใต้วิปโยค, ปลาบู่ทอง, วันสุดท้าย และ วิวาห์อาดูร หลังจากนั้นได้ลาออกจากวงจุฬารัตน์ และมาตั้งวงดนตรีของตนเอง ต่อมาเกิดปัญหาคออักเสบ ต้องผ่าตัดต่อมทอนซิล ทำให้เสียงของสุชาติที่เคยหวาน ก็กลับใหญ่ ไม่สามารถร้องเพลงแบบเดิมได้ สุชาติจึงเปลี่ยนแนวมาร้องเพลงแนวสนุก เช่นเพลง เหล้าจ๋า, เพราะคุณคนเดียว, รักกันบ่ได้ , แว่นวิเศษ ได้รับความนิยมอย่างมาก และยังได้นำเอาเพลงสากล มาแปลงเนื้อเป็นเพลงไทยลูกทุ่ง อย่างมารักกัน และดิงดอง กันบ่ ในปี 2527 สุชาติต้องยุบวงดนตรี และทุ่มเทกับการแต่งเพลง เพื่อเก็บเงินไว้ทำศพแม่ เพลงสุดท้ายที่สุชาติได้แต่งไว้มีชื่อว่า "พบกันที่เชิงตะกอน" รวมแล้ว สุชาติ เทียนทองมีผลงานเพลงที่ประพันธ์ไว้ 484 เพลง สุชาติ เทียนทอง เสียชีวิตจากโรคประจำตัว เมื่อ 23 มิถุนายน พ.ศ. 2528 สวดศพที่วัดเชิงหวาย และฌาปนกิจวันที่ 2 ก.ค. 2528 โดยมีนายห้างประจวบ จำปาทอง ดูแลเรื่องการทำศพ เนื่องจากสุชาติ เสียชีวิตในช่วงที่อยู่ในฐานะยากจนมากผลงานเพลงดังผลงานเพลงดัง. - เหล้าจ๋า - ขี้เมาไร้เทียมทาน - เพราะคุณคนเดียว - ฮักกันบ่ได้ - แว่นวิเศษ - วันสุดท้าย - วิวาห์อาดูร - ครวญหาแม่ - ปักษ์ใต้วิปโยค - ปลาบู่ทอง - สุภาษิตในวงเหล้า - รำวงกลางทุ่ง - สงสัย - พ่อค้าหาบเร่ - กองทัพขอทาน - เห็นแล้วเฉยไว้ - วิธีหารัก - อยากได้ - เข็มขัดกันชู้ - มารักกัน - สุชาติยอดยูโด - ดิงดองกันบ่ - เกลียดคนชื่อต้อยผลงานแต่งเพลงให้นักร้องคนอื่นผลงานแต่งเพลงให้นักร้องคนอื่น. - หนิงหน่อง (สังข์ทอง สีใส) - โทน (สังข์ทอง สีใส) - คนสวยใจดำ (ระพิน ภูไท) - ชุมทางเขาชุมทอง (ระพิน ภูไท) - อีแมะ (ระพิน ภูไท) - รักคนชื่อน้อย (เพชร โพธาราม) - หนูไม่ยอม (หฤทัย หิรัญญา) - ฉันทนาที่รัก (รักชาติ ศิริชัย) - รักข้ามคลอง (รักชาติ ศิริชัย) - บัตรเชิญสีเลือด (แมน เนรมิตร) - เอาแน่ (ยอดรัก สลักใจ)ปัญหาลิขสิทธิ์ ปัญหาลิขสิทธิ์. หลังการเสียชีวิต ทายาทของสุชาติ มีปัญหาเรื่องลิขสิทธิ์เพลงของสุชาติกับห้างเสียงสยาม แผ่นเสียงเทป ของนายปรีชา อัศวฤกษ์นันท์ ซึ่งศาลได้ตัดสินให้ต่างฝ่ายต่างสามารถให้เช่าลิขสิทธิ์ได้ แต่ส่วนใหญ่ คนในวงการจะเช่าลิขสิทธิ์กับอดีตภรรยา คือ นาง สุมน เทียนทอง เพราะต้องการช่วยเหลือทายาทของนักแต่งเพลงผู้ล่วงลับ</doc>
