<doc id="778340" url="https://th.wikipedia.org/wiki?curid=778340" title="เมืองซ่อนบาป">เมืองซ่อนบาป เมืองซ่อนบาป () เป็นภาพยนตร์ชุดสืบเนื่องแนวชีวิตและสืบสวนซึ่งออกอากาศครั้งแรกทางเครือข่ายไอทีวีในสหราชอาณาจักร ได้รับการสร้างและเขียนบทโดยคริส ชิบนัลล์ และผลิตโดยคิวดอสฟิล์มแอนด์เทลิวิชัน, ไชน์อเมริกา และอิแมจินารีเฟรนส์ ภาพยนตร์ชุดที่ 1 (ซึ่งออกอากาศเมื่อวันที่ 4 มีนาคม พ.ศ. 2556) มีเนื้อเรื่องเน้นไปที่การเสียชีวิตของเด็กชายวัย 11 ปีคนหนึ่ง และผลกระทบจากความโศกเศร้า ความระแวงสงสัยต่อกัน และความสนใจของสื่อมวลชน ภาพยนตร์ชุดที่ 2 เริ่มถ่ายทำในปลายเดือนพฤษภาคม พ.ศ. 2557 ถ่ายทำเสร็จในเดือนตุลาคมของปีเดียวกัน และออกอากาศครั้งแรกในวันที่ 5 มกราคม พ.ศ. 2558 ภาพยนตร์ชุดที่ 3 ได้รับการยืนยันทันทีว่าจะมีการสร้างต่อหลังจากตอนสุดท้ายของภาพยนตร์ชุดที่สองจบลงเมื่อวันที่ 23 กุมภาพันธ์ พ.ศ. 2558 เมืองซ่อนบาป ชุดที่ 1 กล่าวถึงกระบวนการสืบหาฆาตกรโดยสารวัตรนักสืบแอลิก ฮาร์ดี (แสดงโดยเดวิด เทนนันต์) และเอลลี มิลเลอร์ (แสดงโดยออลิเวีย โคลมัน) ชิบนัลล์ได้รับแรงบันดาลใจจากภูมิทัศน์ชายฝั่งจูแรสซิก (ทางภาคใต้ของเกาะบริเตนใหญ่) ในการกำหนดฉากท้องเรื่องขึ้นเป็นเมืองสมมุติเล็ก ๆ ชื่อ "บรอดเชิร์ช" ในเขตเทศมณฑลดอร์เซต อารมณ์ส่วนมากของภาพยนตร์ได้รับแรงบันดาลใจจากดนตรีของโอว์ลาวืร์ อาร์ตนัลส์ นักดนตรีชาวไอซ์แลนด์ซึ่งประพันธ์ดนตรีประกอบรายการด้วย ชิบนัลล์เสนอบทที่เขียนไว้ล่วงหน้าต่อไอทีวีและสามารถโน้มน้าวให้บริษัทอนุมัติการสร้างภาพยนตร์ได้ในฤดูใบไม้ร่วงของปี พ.ศ. 2554 การทดสอบความสามารถเริ่มขึ้นหลังจากนั้นไม่นานนัก แต่นักแสดงบางคนก็ได้รับการเสนอบทให้โดยตรง การถ่ายฉากสำคัญเริ่มต้นในเดือนสิงหาคม พ.ศ. 2555 โดยสถานที่ถ่ายทำหลัก ๆ ได้แก่เมืองและหมู่บ้านต่าง ๆ ในเทศมณฑลดอร์เซต, เขตนอร์ทซัมเมอร์เซตในเทศมณฑลซัมเมอร์เซต, เทศมณฑลเซาท์กลอสเตอร์เชอร์ และนครบริสตอล คณะผู้สร้างใช้ความพยายามอย่างมากที่จะปกปิดตัวตนของฆาตกรไว้เป็นความลับไปจนถึงตอนจบ นักแสดงและทีมงานได้รับการเสนอชื่อเข้าชิงรางวัลหลายรางวัลจากภาพยนตร์ชุดที่ 1 โดยชนะเลิศรางวัลแบฟตาและรางวัลงานทักษะภาพยนตร์ของสถาบันศิลปะภาพยนตร์และโทรทัศน์บริติช (แบฟตา) ด้วย ภาพยนตร์ชุดที่ 2 ได้รับการประกาศว่าจะสร้างหลังจากภาพยนตร์ชุดที่ 1 จบลง โดยประกอบไปด้วยเส้นโครงเรื่อง 2 เส้น ได้แก่ การพิจารณาคดีฆาตกรรมจากภาพยนตร์ชุดที่ 1 ในชั้นศาล และการรื้อฟื้นคดีที่เมืองแซนด์บรุกขึ้นมาใหม่ เทนนันต์, โคลมัน และผู้แสดงส่วนใหญ่จากภาพยนตร์ชุดที่ 1 กลับมาแสดงในชุดที่ 2 อีกครั้ง ส่วนกลุ่มผู้แสดงใหม่รวมไปถึงแมรีแอนน์ ชอง-แบปทีสต์, เจมส์ ดาร์ซี, อีฟ ไมลส์, ชาร์ลอตต์ แรมพลิง, มีรา ไซแอล และฟีบี วอลเลอร์-บริดจ์ และมีการถ่ายทำในสถานที่จริงที่เขตนอร์ทซัมเมอร์เซต, เทศมณฑลเดวอน, เทศมณฑลดอร์เซต และเทศมณฑลบาร์กเชอร์ โดยมีมาตรการรักษาความลับเกี่ยวกับโครงเรื่องในชุดที่ 2 อย่างรัดกุม ภาพยนตร์ชุดที่ 3 ได้รับการประกาศว่าจะสร้างหลังจากการออกอากาศตอนสุดท้ายของภาพยนตร์ชุดที่ 2 สิ้นสุดลง ทั้งเทนนันต์และโคลมันได้ยืนยันแล้วว่าจะกลับมาแสดงต่อ ในเดือนตุลาคม พ.ศ. 2558 โคลมันได้ยืนยันว่าภาพยนตร์ชุดที่ 3 จะเริ่มถ่ายทำในฤดูร้อนของปีถัดไป ในเดือนสิงหาคม พ.ศ. 2556 ฟอกซ์บรอดแคสติงประกาศว่าจะนำ เมืองซ่อนบาป มาสร้างใหม่สำหรับผู้ชมในสหรัฐอเมริกา แต่มีตอนจบต่างออกไป ภาพยนตร์ชุดฉบับอเมริกันซึ่งมีชื่อเรื่องว่า เกรซพอยต์ (และมีเทนนันต์เป็นนักแสดงนำเช่นกัน) เริ่มออกอากาศในวันที่ 2 ตุลาคม พ.ศ. 2557 และจบภายในสิบตอน ช่องฟร็องส์เดอของฝรั่งเศสก็ประกาศสร้างภาพยนตร์ชุดนี้ในฉบับของตนเองเช่นกัน โดยใช้ชื่อเรื่องว่า มาลาแตรา</doc>
