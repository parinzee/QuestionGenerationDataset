<doc id="385070" url="https://th.wikipedia.org/wiki?curid=385070" title="เนื้องอกต่อมของต่อมใต้สมอง">เนื้องอกต่อมของต่อมใต้สมอง เนื้องอกต่อมของต่อมใต้สมอง () เป็นเนื้องอกต่อม (adenoma) ที่เกิดกับต่อมใต้สมอง พบเป็น 15% ของโรคเนื้องอกทั้งหมดที่เกิดในกะโหลกศีรษะ ส่วนใหญ่วินิจฉัยได้ยาก และมีความชุกโดยรวมของเนื้องอกของต่อมใต้สมองที่มีขนาดเล็กอยู่ที่ 16.7% (ผลการชันสูตรพบความชุก 14.4% และการตรวจทางรังสีวิทยาพบ 22.5%) เนื้องอกนี้หากมีขนาดใหญ่กว่า 10 มิลลิเมตร เรียกว่า แมโครอะดีโนมา (macroadenoma, "เนื้องอกต่อมขนาดใหญ่") และถ้ามีขนาดเล็กกว่า 10 มิลลิเมตร เรียกว่า ไมโครอะดีโนมา (microadenoma, "เนื้องอกต่อมขนาดเล็ก) เนื้องอกต่อมของต่อมใต้สมองส่วนใหญ่เป็นไมโครอะดีโนมา และจำนวนนี้ส่วนใหญ่ไม่ได้รับการวินิจฉัยเนื่องจากไม่ทำให้เกิดอาการใดๆ บางครั้งพบได้โดยบังเอิญจากการตรวจด้วยข้อบ่งชี้อื่น (incidental finding) ซึ่งกรณีนี้มักถูกเรียกว่า incidentaloma</doc>
