<doc id="347224" url="https://th.wikipedia.org/wiki?curid=347224" title="ซะการีย์ยา อมตยา">ซะการีย์ยา อมตยา ซะการีย์ยา อมตยา (25 พฤษภาคม พ.ศ. 2518 - ) เป็นกวี นักเขียน นักแปลชาวไทย เจ้าของรางวัลซีไรต์ พ.ศ. 2553 สาขากวีนิพนธ์ จากผลงานรวมบทกวีนิพนธ์ ไม่มีหญิงสาวในบทกวี ซะการีย์ยา อมตยา เติบโตที่หมู่บ้านเล็กๆ ริมตีนเขาบูโด สนใจศึกษางานเขียนของกวีต่างประเทศ เคยมีผลงานแปลใน 'จุดประกายวรรณกรรม' และ 'ปาจารยสาร' มีบทกวีตีพิมพ์ตามหน้านิตยสาร และผลงานแปลจากภาษาอาหรับ 'ด้วยจิตวิญญาณอันเปี่ยมสุข' ของ Sayyid Qutb ออกเดินทางอ่านบทกวีร่วมกับผองเพื่อน เหนือสิ่งอื่นใด ฝันที่จะถ่ายทอดเรื่องราวแผ่นดินเกิดผ่านตัวอักษรเหมือนนิทานที่เขาเคยฟังในวัยเยาว์ เขาเป็นเว็บมาสเตอร์และผู้ก่อตั้งเว็บไซต์ www.thaipoetsociety.com 'ไม่มีหญิงสาวในบทกวี' เป็นหนังสือรวมบทกวีร้อยแก้วเล่มแรกที่ได้รับรางวัลซีไรต์ในปี พ.ศ. 2553 ในปี 2554 เขาได้รับคัดเลือกให้เข้าร่วมโครงการ Artist in Residence ของมูลนิธิ Doris Duke Foundation For Islamic Art ที่จัดร่วมกับมหาวิทยาลัย Hawaii เพื่อไปพำนักและเขียนบทกวียังรัฐฮาวาย ประเทศสหรัฐอเมริกา (ส่วนหนึ่งของผลงานในเล่ม"หากภายในเราลึกราวมหาสมุทร" เช่น 'บทสนทนาแห่งขุนเขา' เขียนขึ้นที่นั่น) ปัจจุบันซะการีย์ยากำลังอยู่ในช่วงของการค้นคว้าและเริ่มต้นเขียนนวนิยายขนาดสั้น และเป็นบรรณาธิการฝ่ายกวีนิพนธ์ของสำนักพิมพ์พันหนึ่งราตรีผลงานผลงาน. 1. ไม่มีหญิงสาวในบทกวี (พ.ศ. 2553) โดยสำนักพิมพ์พันหนึ่งราตรี 2. หากภายในเราลึกราวมหาสมุทร (พ.ศ. 2556) โดยสำนักพิมพ์พันหนึ่งราตรี</doc>
