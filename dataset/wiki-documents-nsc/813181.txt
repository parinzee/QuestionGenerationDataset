<doc id="813181" url="https://th.wikipedia.org/wiki?curid=813181" title="ทะเลสาบโบเดิน">ทะเลสาบโบเดิน ทะเลสาบโบเดิน () หรือ ทะเลสาบคอนชตันซ์ () เป็นทะเลสาบขนาดใหญ่บนแม่น้ำไรน์ บริเวณเชิงเขาทางตอนเหนือของเทือกเขาแอลป์ และยังเป็นพรมแดนทางธรรมชาติระหว่างสามประเทศ คือ เยอรมนี, สวิตเซอร์แลนด์ และออสเตรีย ทะเลสาบโบเดินเป็นทะเลสาบเพียงแห่งเดียวของยุโรปที่ไม่มีปักปันเขตแดนบนผืนน้ำอย่างเป็นกฎหมายหรือลายลักษณ์อักษร สวิตเซอร์แลนด์มองว่า พรมแดนควรบรรจบบริเวณกึ่งกลางของทะเลสาบ แต่ออสเตรียและเยอรมนีมองว่าเป็นอำนาจปกครองดินแดนร่วมกัน (condominium) เหนือทะเลสาบ ประเด็นเรื่องพรมแดนนี้ยังเป็นข้อพิพาทจนถึงปัจจุบัน ทำให้ในทางกฎหมายแล้วทะเลสาบโบเดินจึงมีสถานะเปรียบเสมือนน่านน้ำสากลที่ไม่ขึ้นกับชาติใด ทะเลสาบแห่งนี้มีเขตติดต่อกับรัฐบาวาเรียและรัฐบาเดิน-เวือร์ทเทมแบร์กของเยอรมนี รัฐโฟราร์ลแบร์กของออสเตรีย รัฐทัวร์เกา, รัฐซังคท์กัลเลิน และรัฐชาฟฟ์เฮาเซินของสวิตเซอร์แลนด์ แม่น้ำไรน์ไหลเข้าสู่ทะเลสาบจากชายแดนสวิต-ออสเตรียทางทิศใต้ และไหลออกสู่ประเทศเยอรมนีทางทิศเหนือ ทะเลสาบโบเดินเป็นทะเลสาบที่ใหญ่เป็นอันดับสามในทวีปยุโรปรองจากทะเลสาบทะเลสาบบอลอโตนและทะเลสาบเจนีวา มีความยาว 63 กิโลเมตร จุดที่กว้างที่สุดกว้าง 14 กิโลเมตร ผิวน้ำมีความสูงอยู่ที่ 395 เมตรจากระดับน้ำทะเล จุดที่ลึกที่สุดมีความลึก 252 เมตร ทะเลสาบแห่งนี้ถือเป็นแหล่งน้ำอุปโภคบริโภคที่สำคัญที่สุดของภาคตะวันตกเฉียงใต้ของเยอรมนี และยังมีบริการเรือข้ามฟากในทะเลสาบอีกด้วย</doc>
