<doc id="783633" url="https://th.wikipedia.org/wiki?curid=783633" title="สุดปลายทางรัก (ภาพยนตร์)">สุดปลายทางรัก (ภาพยนตร์) สุดปลายทางรัก () เป็นภาพยนตร์แนวโรแมนติกดราม่าจากสหราชอาณาจักรในปี ค.ศ. 2015 กำกับโดย โทมัส วินเทอร์แบร์ก ดัดแปลงจากนวนิยายในชื่อเดียวกันของโทมัส ฮาร์ดีในปี ค.ศ. 1874 ซึ่งนับว่าเป็นครั้งที่สี่ของนวนิยายเรื่องนี้ที่ได้รับการดัดแปลงเป็นภาพยนตร์และละครโทรทัศน์ นำแสดงโดย แครี มัลลิแกน, มัทธีอัส โชนาร์ท, ไมเคิล ชีน, ทอม สเตอร์ริดจ์ และจูโน เทมเพิล ภาพยนตร์เป็นเรื่องราวในยุควิกตอเรียโดยมีเรื่องราวเกี่ยวกับแบทชีบา เอเวอร์ดีน สาวสวยฐานะดีผู้ที่ต้องเลือกหนุ่มสามคนที่นิสัยแตกต่างกัน สุดปลายทางรัก ออกฉายรอบปฐมทัศน์ที่เทศกาลภาพยนตร์อิสตันบูลและเข้าฉายครั้งแรกในสหราชอาณาจักรและสหรัฐอเมริกาเมื่อวันที่ 1 พฤษภาคม ค.ศ. 2015 ภาพยนตร์ทำรายได้ 12.2 ล้านดอลลาร์สหรัฐในอเมริกาเหนือ และ 17.9 ล้านดอลลาร์สหรัฐในต่างประเทศ รวมยอดทั่วโลกที่ 30.2 ล้านดอลลาร์สหรัฐ และได้รับเสียงวิจารณ์ใที่ดี ภาพยนตร์เรื่องนี้ได้รับคะแนนความนิยมจากเว็บไซต์รอตเทนโทเมโทส์คิดเป็นร้อยละ 86 ซึ่งจัดอยู่ในระดับ "เฟรช" ส่วนเว็บไซต์เมทาคริติกได้ให้คะแนนภาพยนตร์เรื่องนี้ 71 จาก 100 คะแนน และได้รับคะแนนความนิยมเชิงบวกจากบทวิจารณ์ 40 เรื่องของนักวิจารณ์ภาพยนตร์ การแสดงของแครี มัลลิแกน ในบทบาทแบทชีบา เอเวอร์ดีน ได้รับการยกย่องจากนักวิจารณ์ และนักวิจารณ์บางคนได้แสดงความคิดเห็นว่า การแสดงของเธอทำได้ดีกว่าภาพยนตร์เวอร์ชันก่อนในปี ค.ศ. 1967 ที่นำแสดงโดยจูลี คริสตี</doc>
