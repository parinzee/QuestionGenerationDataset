<doc id="171513" url="https://th.wikipedia.org/wiki?curid=171513" title="ประสิทธิ์ ศิริบรรเทิง">ประสิทธิ์ ศิริบรรเทิง ประสิทธิ์ ศิริบรรเทิง (พ.ศ. 2470 - พ.ศ. 2529) เป็นนักเขียน นักหนังสือพิมพ์ บรรณาธิการ ผู้อำนวยการสร้างละครเวที และเป็นผู้เขียนบทภาพยนตร์ที่มีชื่อเสียงหลายเรื่อง เช่น เล็บครุฑ มังกรแดง ภูตเหลือง ทหารเสือกรมหลวงชุมพร เพชรพระอุมา การะเกด กุหลาบแสนสวย เกล็ดแก้ว เป็นต้น และเป็นหัวหน้ากองบรรณาธิการนิตยสารจักรวาลประวัติ ประวัติ. ประสิทธิ์ ศิริบรรเทิง เป็นชาวแม่กลอง เกิดที่จังหวัดสมุทรสงคราม เริ่มเข้าวงการประพันธ์ตั้งแต่อายุ 15 ปี เขียนเรื่องสั้นเรื่องแรก ชื่อ "สุภาพสตรีในชุดดำ" ได้ตีพิมพ์ในไทยใหม่วันจันทร์ เมื่อ พ.ศ. 2486 เข้าเรียนที่เตรียมธรรมศาสตร์รุ่นเดียวกับหม่อมราชวงศ์ถนัดศรี สวัสดิวัตน์ และกายสิทธิ์ ตันติเวชกุล แต่เรียนไม่จบเพราะหันไปทำงานเป็นนักข่าวหนังสือพิมพ์อิสระธรรมของเจริญ ไชยชนะ และย้ายมาเป็นบรรณาธิการหนังสือพิมพ์ไทรายวัน รุ่นเดียวกับสมชาย อาสนจินดา และเสนีย์ บุษปะเกษ เป็นเจ้าของฉายา "สาม ส." ช่วงสงครามโลกครั้งที่สอง ประสิทธิ์ออกมาทำนิตยสารรายสัปดาห์ใช้ชื่อว่าพวงพยอม ของชานนท์ พวงพยอม แล้วมาตั้งคณะละครเวทีของตัวเอง ชื่อ "ธัญวันการละคร" แสดงที่เฉลิมนคร เรื่องแรกคือเรื่อง "เดนพิศวาส" ตามด้วย "บัลลังก์เลือด" โดยเรื่องหลังเป็นทั้งผู้เขียนบทประพันธ์และบทละครได้รับความนิยมมาก เมื่อความนิยมสร้างละครเวทีลดลง ประสิทธิ์จึงหันไปทำนิตยสารสกุลไทย และได้รับชักชวนจากสุพรรณ พราหมณ์พันธุ์ ให้มาช่วยเขียนบทภาพยนตร์เรื่องเล็บครุฑ ซึ่งมาจากบทประพันธ์ของพนมเทียน ให้กับบริษัทภาพยนตร์สหนาวีไทย ภาพยนตร์ประสบความสำเร็จอย่างสูง ทำให้ประสิทธิ์มีผลงานเขียนบทภาพยนตร์ต่อมาอีกหลายสิบเรื่อง ประสิทธิ์ ศิริบรรเทิง สมรสกับจงกลณี พุทธิแพทย์ นักเขียนชื่อดัง เจ้าของนามปากกา "แขไข เทวิณ" เสียชีวิตเมื่อ พ.ศ. 2529 ด้วยโรคมะเร็ง อายุได้ 59 ปี</doc>
