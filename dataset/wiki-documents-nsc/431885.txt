<doc id="431885" url="https://th.wikipedia.org/wiki?curid=431885" title="บรรเลงฝัน บันดาลรัก">บรรเลงฝัน บันดาลรัก บรรเลงฝัน บันดาลรัก () เป็นภาพยนตร์ฝรั่งเศส แนวโรแมนติก คอมเมดี้ ดรามา นำเสนอในแบบภาพยนตร์เงียบ ขาว-ดำ ย้อนยุคเหมือนช่วงต้นของอุตสาหกรรมภาพยนตร์ในทศวรรษ 1920 ภาพยนตร์กำกับโดยมีแชล อาซานาวีซีอุส (Michel Hazanavicius) นำแสดงโดยฌ็อง ดูว์ฌาร์แด็ง และเบเรนิส เบโฌ (Bérénice Bejo) เป็นเรื่องราวเกี่ยวกับฮอลลีวูดระหว่างปี ค.ศ. 1927 ถึง 1932 โดยพูดถึงความสำคัญของนักแสดงภาพยนตร์เงียบที่มีอายุมากกว่า กับนักแสดงสาวดาวรุ่ง ดูว์ฌาร์แด็งได้รับรางวัลนักแสดงชายยอดเยี่ยมจากเทศกาลภาพยนตร์เมืองกาน ค.ศ. 2011 ที่ภาพยนตร์เรื่องนี้ฉายรอบปฐมทัศน์ ภาพยนตร์ได้รับการเสนอชื่อเข้าชิงรางวัลลูกโลกทองคำ 6 สาขา มากกว่าเรื่องใดที่เข้าชิง และได้รางวัล 3 รางวัล คือสาขาภาพยนตร์ยอดเยี่ยมประเภทเพลงหรือตลก, เพลงประกอบยอดเยี่ยม และดูว์ฌาร์แด็งได้รับรางวัลนักแสดงนำชายยอดเยี่ยมประเภทดนตรีหรือตลก ในเดือนมกราคม ค.ศ. 2012 ภาพยนตร์ได้รับการเสนอชื่อเข้าชิงรางวัลบาฟต้า 12 สาขา มากกว่าเรื่องใดที่เข้าชิง ได้รับรางวัล 7 รางวัล มากที่สุดในค่ำคืนนั้น โดยได้รางวัลภาพยนตร์ยอดเยี่ยม ผู้กำกับภาพยนตร์ยอดเยี่ยม และบทภาพยนตร์ดั้งเดิมยอดเยี่ยม นักแสดงชายยอดเยี่ยม ภาพยนตร์ยังได้รับการเสนอชื่อเข้าชิงรางวัลออสการ์ 10 สาขาและได้รางวัล 5 รางวัล รวมถึงในสาขาภาพยนตร์ยอดเยี่ยม ผู้กำกับภาพยนตร์ยอดเยี่ยม นักแสดงนำชายยอดเยี่ยม</doc>
