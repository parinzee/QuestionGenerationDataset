<doc id="458593" url="https://th.wikipedia.org/wiki?curid=458593" title="ลน นิล">ลน นิล ลน นิล (Lon Nil) เป็นน้องชายของลน นล อดีตนายกรัฐมนตรีของกัมพูชา และผู้นำในการรัฐประหาร พ.ศ. 2513 นิลเป็นลูกชายคนเล็กของลน ฮิน ซึ่งเป็นกำนันในสมัยฝรั่งเศสปกครอง เขาได้รับการศึกษาระดับมัธยมศึกษาที่ไซ่ง่อน หลังจากนั้น เข้ารับราชการได้เป็นตำรวจที่จังหวัดกำปงจาม เมื่อพระนโรดม สีหนุเดินทางไปปักกิ่งเมื่อ 18 มีนาคม พ.ศ. 2513 พระสีสุวัตถิ์ สิริมตะกับ ลน นลได้จัดให้มีการลงมติในรัฐสภาเพื่อถอดถอนพระนโรดม สีหนุออกจากตำแหน่งประมุขรัฐ และยึดอำนาจการปกครองแทน ลน นิลได้ร่วมมือกับพี่ชายของเขาด้วย ในวันที่ 23 มีนาคม สีหนุได้ประกาศจากจีนเรียกร้องให้ชาวกัมพูชาก่อการปฏิวัติโค่นล้มรัฐบาลใหม่ ทำให้เกิดการลุกฮือขึ้นที่จังหวัดกำปงจาม ในวันที่ 26 มีนาคม มีเจ้าหน้าที่รัฐบาลถูกฝูงชนที่บ้าคลั่งฆ่าตายสองคนคือ กิม พน และซส ซาอวน ลน นลได้ส่งน้องชายของเขาคือลน นิลเข้าควบคุมสถานการณ์ ลน นิลไปถึงในวันที่ 28 มีนาคม เขาถูกฝูงชนที่นิยมเจ้าสีหนุจับตัวได้และถูกทุบตีจนตายในตลาดกลางเมือง หลังจากนั้น ศพของเขาถูกผ่าท้อง และเฉือนเอาตับไปปรุงอาหารรับประทาน การกระทำนี้เป็นความเชื่อพื้นเมืองของชาวเขมรที่กระทำต่อผู้ที่เขาผูกพยาบาทและต้องการแก้แค้น และสิ่งนี้เป็นสิ่งที่แต่ละฝ่ายนำมากล่าวโทษว่าอีกฝ่ายกระทำต่อตนตลอดช่วงสงครามกลางเมือง ชาวเมืองกัมปงจามกล่าวว่า การกระทำนี้เป็นการแสดงการโกรธแค้นต่อการกระทำของลน นล ในที่สุด กองทหารของลน นล ได้กดดันฝูงชนและปราบปรามจนมีผู้เสียชีวิตร่วมร้อยคน</doc>
