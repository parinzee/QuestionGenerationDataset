<doc id="351855" url="https://th.wikipedia.org/wiki?curid=351855" title="นัดดา วิยกาญจน์">นัดดา วิยกาญจน์ นัดดา วิยกาญจน์ เป็นนักร้องหญิงเสียงเสน่ห์ทรงพลัง ที่มีเอกลักษณ์หาตัวจับยากคนหนึ่งของไทย นัดดามีประสบการณ์คร่ำหวอดในแวดวงดนตรีมายาวนานกว่า 40 ปี เคยสร้างชื่อเสียงให้ประเทศไทยในระดับโลกจากการประกวดเพลงนานาชาติที่ประเทศญี่ปุ่น โดยได้รับรางวัล Best Song Award Winner และเป็นศิลปินไทยคนแรกที่ได้รับการทาบทามให้เซ็นสัญญาเข้าสังกัดค่าย CBS ประเทศสหรัฐอเมริกาประวัติ ประวัติ. นัดดา วิยกาญจน์ มีชื่อเล่นว่า "ตุ๋ม" จบการศึกษาระดับมัธยมศึกษาปีที่ 6 จากโรงเรียนสายปัญญา และศึกษาต่อที่บพิตรพิมุข หลังจากนั้นได้เข้าทำงานเป็นแอร์โฮสเตส 2 ปี ก็ได้มีโอกาสไปต่างประเทศกับหม่อม หลวงเติบ ชุมสาย ซึ่งเป็นญาติสนิท เพื่อไปงานแสดงอาหารไทยที่ประเทศสวิตเซอร์แลนด์เป็นเวลา 4 เดือน และไปใช้ชีวิตในต่างแดนเป็นเวลา 8 ปี โดยศึกษาต่อด้านเลขานุการที่ประเทศแคนาดา และด้านภาษาที่ประเทศสวิสเซอร์แลนด์ ซึ่งการได้ใช้ชีวิตอยู่ต่างประเทศ ต้องช่วยเหลือตัวเองและทำงานส่งตัวเองเรียนหนังสือ ทำให้มีความสามารถในการใช้ภาษาอังกฤษ เยอรมัน ฝรั่งเศส และ Swiss Dialect ได้เป็นอย่างดี เมื่อกลับมาถึงประเทศไทยก็ได้สมัครเข้าทำงานด้านเลขานุการแต่ไม่เป็นผลสำเร็จ จึงหันมาเป็นนักร้องอาชีพ โดยเริ่มเป็นนักร้องนำวง "Evergreen" เล่นที่โรงแรมแอมบาสเดอร์เป็นครั้งแรก เมื่อวันที่ 16 สิงหาคม พ.ศ. 2520 นัดดา เริ่มมีชื่อเสียงเป็นที่รู้จักมากขึ้น จากการขับร้องเพลง "Happiness" แต่งทำนองโดย อินทุอร ศรีกรานนท์ บุตรสาวของอาจารย์ แมนรัตน์ ศรีกรานนท์ และประพันธ์คำร้องโดย บาทหลวงเซฟเฟอริโน โดยเข้าประกวดรายการ "Siam Popular Song Festival ’ 81" ของสยามกลการมิวสิกฟาวเดชั่น ในปี พ.ศ. 2524 ได้รางวัล Best Song Award Winner จากนั้นได้นำเพลงนี้เข้าประกวดบนเวทีระดับโลก ในงาน "World Popular Song Festival # 12" ณ บูโดกัน ฮอลล์ กรุงโตเกียว ประเทศญี่ปุ่น โดยมีเพลงส่งเข้าประกวดทั้งหมด 1,963 เพลง จาก 56 ประเทศ ผลปรากฏว่าเพลง Happiness ได้รับรางวัล The Best Song Award from the World Popular Song Festival ในปี พ.ศ. 2525 นัดดาได้รับการคัดเลือกให้เป็นตัวแทนศิลปินประเทศไทย เพื่อแลกเปลี่ยนความรู้และทักษะทางด้านดนตรี ในงาน "ASEAN ARTISTS EXCHANGE FESTIVAL" ณ กัวลาลัมเปอร์ ประเทศมาเลเซีย และเริ่มมีคอนเสิร์ตของตนเองที่สถาบันสอนภาษาอังกฤษ เอยูเอ ในวันที่ 4 และ 5 กุมภาพันธ์ พ.ศ. 2526 ซึ่งประสบความสำเร็จอย่างงดงาม จนก้าวขึ้นมาเป็นนักร้องหญิงคุณภาพระดับแถวหน้าคนหนึ่งของประเทศไทย นัดดาเริ่มมีอัลบั้มเพลงชุดแรก คือ "มายาชีวิต" ในปี พ.ศ. 2526 กับค่ายอโซน่า โดยได้รับเชิญให้ไปแสดงผลงานเพลงบนเรือเดินสมุทรรอบโลกที่ใหญ่ที่สุดในโลก ชื่อ "Queen Elizabeth II" อีกด้วย และเป็นตัวแทนประเทศไทยไปปรากฏตัวร้องเพลงอีกหลายงานในต่างประเทศเรื่อยมา พร้อมกับมีอัลบั้มเพลงอีกหลายชุด รวมถึงอัลบั้มเพลงแนวแจ๊สแบบไทยประยุกต์ซึ่งสร้างชื่อเสียงให้นัดดาโด่งดังและมีผลงานเพลงยอดนิยมเป็นอมตะมาจนถึงทุกวันนี้ ได้แก่ มายาชีวิต, เธอเปลียนใจ, สิ้นแสงตะวัน, ฉันไม่แคร์, มารยา, เสน่หา, ม่านบังตา, ลมหวล, มีดอกไม้มาฝาก เป็นต้น ในปี พ.ศ. 2533 นัดดาเป็นศิลปินหญิงไทยคนแรกที่เดินทางไปบันทึกเสียงที่ประเทศสหรัฐอเมริกา โดยออกอัลบั้มชุดที่ 6 เพลงสากล "World of your own" โดยใช้ทีมงานส่วนใหญ่จากสหรัฐอเมริกา จนได้รับการทาบทามให้เซ็นสัญญาเข้าสังกัด CBS ประเทศสหรัฐอเมริกา เป็นเวลา 5 ปี นัดดามีความสามารถทั้งการร้องเพลง และการแสดงอีกด้วย ผลงานที่เคยแสดง เช่น ละคร น้ำผึ้งขม (2529), ไฟที่ไร้ควัน (2532), นิรมิต(2540), กุหลาบสีดำ (2548) ภาพยนตร์ ไม่อยากให้มีพรุ่งนี้ (2529) และละครเวทีเรื่อง ผู้แพ้ ผู้ชนะ (2531) ที่โรงแรมมณเฑียร เป็นต้น ชีวิตส่วนตัวและครอบครัว นัดดาเป็นบุตรสาวคนเดียวของนายจิตติ (เสียชีวิต) และนางนิตยา วิยกาญจน์ ชีวิตครอบครัวมีบุตรสาวคนเดียว คือ น.ส.กรนันท์ (แมจิก) อิงคะกุล ซึ่งเกิดกับ อัศวิน อิงคะกุล เจ้าของโรงแรม มิราเคิล แกรนด์ และโรงแรมหลุยส์แทเวิร์น ด้านธุรกิจส่วนตัว เมื่อปลายปี พ.ศ. 2529 นัดดาได้เปิด EVITA COCKTAIL LOUNGE ที่โรงแรม อริสตั้น สุขุมวิท 24 ซึ่งเป็นกิจการของตนเอง ในปี พ.ศ. 2550 นัดดาเป็นเจ้าของสถาบันสอนร้องเพลง N Chanting Spa Music Studio ตั้งอยู่ที่เขตยานนาวา กรุงเทพฯ ในปี พ.ศ. 2553 ถึงปัจจุบัน นัดดาเป็นนักร้องอิสระ และร้องเพลงประจำทุกคืนวันจันทร์-อังคาร-พุธ เวลา 8.30-9.30 น. ที่โรงเบียร์เยอรมันตะวันแดง เลียบทางด่วนรามอินทราผลงาน ผลงาน. นัดดา วิยกาญจน์ มีผลงานเพลง 11 อัลบั้ม 1.มายาชีวิต 2.สิ้นแสงตะวัน 3.ฉันไม่แคร์ 4.ม่านเสน่หา 5.ร้อน 6.World of your own 7.อัลบั้มรวมฮิต 8.มีดอกไม้มาฝาก 9.วังบัวบาน 10.นัดดา 2002 11.หนึ่งเดียวคนเดิม ในปี พ.ศ. 2527 ร้องเพลงประกอบละครเรื่อง วิมานคนบาป ทางช่อง 9 และในปี พ.ศ. 2558 ร้องเพลงประกอบละครเรื่อง สุดแค้นแสนรัก ทางไทยทีวีสีช่อง 3 ได้รับรางวัลเพลงละครยอดเยี่ยม นาฏราช ครั้งที่ 7 (12 มิถุนายน พ.ศ. 2559)</doc>
