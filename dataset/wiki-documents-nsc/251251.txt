<doc id="251251" url="https://th.wikipedia.org/wiki?curid=251251" title="โบสถ์น้อยสโกรเวญญี">โบสถ์น้อยสโกรเวญญี ชาเปลสโครเวนยี หรือ ชาเปลอารีนา (, ) เป็นชาเปลของนิกายโรมันคาทอลิกที่ตั้งอยู่ที่เมืองปาดัวในประเทศอิตาลี สถาปัตยกรรมที่เห็นอยู่ในปัจจุบันเป็นแบบโรมานเนสก์ กอธิค ฟื้นฟูศิลปวิทยา บาโรก ชาเปลสโครเวนยีมีจิตรกรรมฝาผนังที่เขียนโดยจอตโต ดี บอนโดเนที่เขียนเสร็จในปี ค.ศ. 1305 ที่เป็นงานศิลปะชิ้นเอกที่มีความสำคัญที่สุดในศิลปะตะวันตก ชาเปลอุทิศให้ “พระแม่มารีคาริตา” (Santa Maria della Carità) ในโอกาสการสมโภชน์การประกาศของเทพในปี ค.ศ. 1305 จิตรกรรมฝาผนังของจอตโตเป็นภาพชีวิตของพระแม่มารีเพื่อฉลองบทบาทในการไถ่บาปให้แก่มนุษยชาติของพระองค์ ชาเปลรู้จักกันอีกชื่อหนึ่งว่า “ชาเปลอารีนา” เพราะก่อตั้งบนที่ดินที่ซื้อโดยเอ็นริโค เดกลิ สโครเวนยีที่ติดกับโรงละครโรมัน (Amphitheatre) ซึ่งเป็นสถานที่ที่ใช้ในการแห่ฉลองการสมโภชน์การประกาศของเทพมาเป็นเวลานานก่อนที่จะมาสร้างชาเปลแล้ว ในโอกาสวันอุทิศมาร์เคตโตดาปาโดวาก็ประพันธ์บทสรรเสริญ (Motet) เมื่อวันที่ 25 มีนาคม ค.ศ. 1305 เอ็นริโค เดกลิ สโครเวนยีผู้มีอาชีพให้ยืมเงินเป็นผู้สั่งให้สร้างชาเปลส่วนตัวนี้ติดกับคฤหาสน์ของครอบครัวในบริเวณที่ดินที่กว้างขวาง กล่าวกันว่าเอ็นริโคสร้างชาเปลนี้เพื่อแก้บาปให้บิดา เรจินาลโด เดกลิ สโครเวนยีบิดาของสโครเวนยีเป็นคนขูดเลือด (usurer) ที่ดานเตกล่าวถึงว่าเป็นลำดับหนึ่งในเจ็ดลำดับของ “โทษภูมิ” ในมหากาพย์ “ไตรภูมิดานเต” แต่จากการค้นคว้าศึกษาเมื่อไม่นานมานี้ก็พบว่าเอ็นริโคเองก็คิดดอกเบี้ยแบบขูดเลือดขูดเนื้อ ฉะนั้นการสร้างชาเปลจึงอาจจะเป็นการแก้บาปของตนเองก็เป็นได้ อนุสรณ์ของเอ็นริโคอยู่ในบริเวณมุขตะวันออกของชาเปล และภาพของเอ็นริโคปรากฏในภาพ “การตัดสินครั้งสุดท้าย” ในการถวายชาเปลจำลองแก่พระแม่มารี แม้ว่าจะเป็นชาเปลส่วนตัวของตระกูลแต่ก็ใช้ในโอกาสการฉลองการประกาศของเทพสำหรับสาธารณชนด้วย นอกจากจะมีงานจิตรกรรมของจอตโตแล้วชาเปลก็ไม่มีสิ่งตกแต่งอื่นใด มีเพดานเป็นแบบเพดานโค้งประทุน ภาพ “การตัดสินครั้งสุดท้าย” เขียนบนผนังด้านในเหนือประตูทางเข้าทั้งผนัง แต่ละผนังจัดเป็นสามระดับของกลุ่มจิตรกรรม แต่ละระดับมีที่กว้างพอสำหรับภาพสี่ภาพที่แต่ละภาพกว้างสองตารางเมตร ด้านที่หันไปทางแท่นบูชาเริ่มเรื่องจากตอนบนขวาของผนังที่เป็นฉากชีวิตของพระแม่มารีที่รวมทั้งการประกาศของเทพแก่พระมารดาถึงการกำเนิดของพระองค์ และการนำพระองค์เข้าวัดเป็นครั้งแรก เรื่องดำเนินต่อไปจนถึงการประสูติของพระเยซู, ความทุกข์ทรมานของพระเยซู และเหตุการณ์ที่เกิดขึ้นหลังจากที่ทรงถูกตรึงกางเขน สิ่งที่มีลักษณะเด่นของจิตรกรรมชุดนี้คือการแสดงอารมณ์อันรุนแรงของภาพ, ลักษณะตัวแบบ และ ความเป็นธรรมชาติ จอตโตแยกภาพจากกันโดยการวาดสิ่งตกแต่งทางสถาปัตยกรรมเป็นภาพหินอ่อนและคูหาลำดับภาพ ลำดับภาพ. ภาพที่เขียนในชาเปลเป็นภาพ “ชีวิตของพระแม่มารี” และต่อด้วย “ชีวิตของพระเยซู” ตามลำดับข้างล่างนี้- โยฮาคิมถูกส่งไปวัด - เหตุการณ์ก่อนเรื่องของพระแม่มารี - เหตุการณ์ก่อนเรื่องของพระเยซู - โยฮาคิมท่ามกลางคนเลี้ยงแกะ - เทวดามาปรากฏต่อนักบุญแอนน์ขณะที่สวดมนต์ - โยฮาคิมสังเวยลูกแพะ - โยฮาคิมฝัน - โยฮาคิมพบนักบุญแอนน์ที่ประตูทองแห่งกรุงเยรูซาเลม - การประสูติของพระแม่มารีและการสรงน้ำแก่ทารก - การนำพระแม่มารีเข้าวัด - การนำกิ่งไม้ - การสวดมนต์อธิษฐานให้ไม้ออกดอก - การแต่งงานของพระแม่มารี - ขบวนแต่งงาน - พระเจ้าส่งเทวดาเกเบรียลมาปรากฏต่อแมรี - การประกาศของเทพ - การประกาศของพระแม่มารี - การประสูติของพระเยซู - การชื่นชมของแมไจ - การนำพระเยซูเข้าวัด - พระเยซูหนีไปอียิปต์ - การสังหารทารกบริสุทธิ์ - พระเยซูในหมู่นักปราชญ์ - พระเยซูรับศีลจุ่ม - งานแต่งงานที่คานา - ชุบชีวิตลาซารัส - พระเยซูเข้ากรุงเยรูซาเลม - พระเยซูกำจัดคนแลกเงินจากวัด - การทรยศของยูดาส - พระกระยาหารมื้อสุดท้าย - พระเยซูล้างเท้าให้สาวก - การจูบของยูดาส - พระเยซูต่อหน้าปุโรหิตคายาฟาส - พระเยซูถูกเฆี่ยน - พระเยซูแบกกางเขนไปยังเนินเขากลโกธา - พระเยซูตรึงกางเขน - โทมนัสกับร่างพระเยซู - พระเยซูคืนชีพ — "Noli me tangere" - พระเยซูเสด็จขึ้นสวรรค์ - การเสด็จลงมาของพระจิตเจ้า - การตัดสินครั้งสุดท้าย - อุปมานิทัศน์ของความดีและความชั่ว</doc>
