<doc id="206828" url="https://th.wikipedia.org/wiki?curid=206828" title="คลีเมนไทน์">คลีเมนไทน์ ส้มคลีเมนไทน์ เป็นส้มในตระกูลส้มแมนดาริน (Citrus reticulata) มีการค้นพบในประเทศแอลจีเรียเป็นครั้งแรก และมีลักษณะพิเศษตรงที่ไม่มีเมล็ดประวัติ ประวัติ. ส้มคลีเมนไทน์ ตั้งชื่อเรียกในปี ค.ศ. 1902 ซึ่งมีลักษณะผลเป็นทรงกลมแบนขนาดปานกลาง ผิวมีสีส้มเข้ม เปลือกนิ่มและมันเงา สามารถแยกกลีบออกมาได้ง่ายเป็นแปดหรือสิบสี่กลีบ เป็นส้มที่ปลอกเปลือกง่ายเหมือนส้มจีนแต่ไม่มีเมล็ด แม้ว่าส้มคลีเมนไทน์เป็นที่รู้จักกันดีว่าเป็นส้มที่ไม่มีเมล็ดแต่บางครั้งก็พบว่ามีเมล็ดบ้าง มีเรื่องเล่าสืบต่อกันมาว่าส้มคลีเมนไทน์นั้นเป็นผลพวงของการผสมข้ามสายพันธุ์ของส้ม ถูกค้นพบโดยบาทหลวงเคลมอง โครดิเย ภายในสวนบริเวณโรงเลี้ยงเด็กกำพร้าที่เมืองมิซเซอร์จหิน ประเทศแอลจีเรีย แต่กระนั้นก็มีคำกล่าวอ้างว่าแท้จริงแล้วส้มคลีเมนไทน์มีต้นกำเนิดจากประเทศจีนมานานก่อนหน้านี้มาก ส้มคลีเมนไทน์ไม่ได้ถูกแบ่งแยกเรียกเป็นส้มอีกประเภทหนึ่งเสมอไป ในประเทศเยอรมนีเรียกส้มชนิดนี้ว่าส้มแมนดาริน ถึงกระนั้นคลีเมนไทน์ก็ไม่น่าจะนับรวมกับส้มประเภทเซตซึมะได้ และบางครั้งส้มคลีเมนไทน์ก็หมายถึง ส้มท้องถิ่นของแอลจีเรีย (Algerian Tangerine) ส้มคลีเมนไทน์เพิ่งขยายสู่เกษตรกรรมเชิงพาณิชย์ในรัฐแคลิฟอร์เนีย สหรัฐอเมริกา ในปี ค.ศ. 1914 ถึงแม้ว่าก่อนหน้านี้ในปี ค.ศ. 1909 มันจะถูกนำมาปลูกก่อนแล้วที่ศูนย์ค้นคว้าพืชตระกูลซิตรัสที่มหาวิทยาลัยแคลิฟอร์เนีย ริเวอร์ไซด์ ส้มคลีเมนไทน์ปลูกกันมากที่ประเทศสเปนและประเทศโมร็อกโกและสามารถหาได้ทั่วทวีปยุโรป ตลาดสำหรับส้มคลีเมนไทน์ในสหรัฐอเมริกา เพิ่งจะเริ่มขึ้นได้ไม่นานเนื่องจากเมื่อครั้งภัยฤดูหนาวอันรุนแรงในปี ค.ศ. 1997 ได้ทำให้ผลผลิตส้มทางการเกษตรของรัฐฟลอริดา มีผลผลิตที่ตกต่ำ ราคาสูงและหายาก ทำให้ผู้คนหันมาเลือกส้มคลีเมนไทน์แทน ส้มคลีเมนไทน์ของรัฐแคลิฟอร์เนียให้ผลผลิตจากช่วงกลางเดือนพฤศจิกายนไปตลอดเดือนมกราคม เนื่องจากสามารถหารับประทานได้ในช่วงดังกล่าวทำให้ส้มคลีเมนไทน์ได้รับอีกฉายาว่าเป็น "ส้มคริสต์มาส" (Christmas Oranges) ส้มคลีเมนไทน์จะมีลักษณะพิเศษตรงที่ไม่มีเมล็ด หากจะขยายพันธุ์ต้องไปรับการผสมพันธุ์ทางเกสรโดยผึ้งกับผลไม้อื่น ซึ่งในปี ค.ศ. 2006 กลุ่มเกษตรกรส้มคลีเมนไทน์เช่น กลุ่มพาราเมาท์ ซิตรัส (Paramount Citrus) ในรัฐแคลิฟอร์เนียได้ขู่ว่าจะฟ้องร้องกลุ่มผู้เลี้ยงผึ้งด้วยสาเหตุข้างต้น ส่วนการขนส่งส้มคลีเมนไทน์มักใส่กล่องไม้หรือถุงตะข่าย</doc>
