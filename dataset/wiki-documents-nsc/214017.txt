<doc id="214017" url="https://th.wikipedia.org/wiki?curid=214017" title="อุสึเซะมิ">อุสึเซะมิ อุสึเซะมิ () เป็นบทที่ 3 ของ ตำนานเก็นจิ ผลงานของ มุราซากิ ชิคิบุ ที่มีทั้งหมด 54 บทที่มาของชื่อบท ที่มาของชื่อบท. อุสึเซะมิ (空蝉, Utsusemi) หมายถึง คราบที่จั่กจั่นลอกออกมา ในบทนี้ เก็นจิ พยายามติดตามเกี้ยวพาหมายจะได้ตัวแม่เลี้ยงสาวของคิอิ โนะ คามิ แต่นางกลับหลบเลี่ยงด้วยการหนีเขาไปโดยทิ้งไว้เพียงเสื้อคลุมบางเบา ซึ่งเปรียบดั่ง คราบของเรไร ที่ถูกทิ้งไว้ตัวละครหลักในบทอุสึเซะมิตัวละครหลักในบทอุสึเซะมิ. - เก็นจิ : ยศ จูโจ (Chuujou พลโทราชองครักษ์ )อายุ 17 - โคะงิมิ : น้องชายของอุสึเซะมิ อายุ 12-13 ปี - อุสึเซะมิ : ภรรยาของอิโยะโนะสุเกะ แม่เลี้ยงของคิอิโนะคามิ - โนะคิบะ โนะ โอกิ : น้องสาวของคิอิโนะคามิ - หญิงรับใช้ชราของอุสึเซะมิ :เรื่องย่อ เรื่องย่อ. เก็นจิไม่อาจหักใจลืมอุสึเซะมิ เขาให้โคงิมิเป็นผู้นำทาง ลอบพาเข้าหานางอีกที่คฤหาสน์ของคิอิโนะคามิ คืนนั้นเป็นคืนในฤดูร้อนที่แสนอบอ้าว เก็นจิลอบผ่านประตูเข้าไปจนถึงหน้าฉากบังตาในห้องหอของอุสึเซะมิ เขาเห็นอุสึเซะมิกำลังเล่นโกะอยู่กับหญิงอีกคนหนึ่ง นางคือ โนะคิบะ โนะ โอกิ ย้องสาวของคิอิโนะคามิ และมีศักดิ์เป็นลูกเลี้ยงของอุสึเซะมิ ด้วยความร้อนของอากาศ หน้าต่างห้องถูกเปิดอ้ารับลม ผ้าม่านถูกเลิกขึ้นพาดกับราว เขาจึงมองเห็นพวกนางได้โดยไม่สิ่งกีดขวางสายตา อุสึเซะมิ เป็นหญิงสาวรูปร่างอรชรแบบบาง ใบหน้างามอย่างธรรมดาสามัญ ส่วนหญิงอีกนางนั้นมีร่างสูง โนะคิบะ โนะ โอกิ เล่นโกะกับอุสึเซะมิจนดึกดื่น เมื่อทุกคนเข้านอนแล้ว เก็นจิจึงลอบเข้าไปในห้อง อุสึเซะมิขณะที่นอนอยู่ นางได้กลิ่นหอมอันไม่คุ้นเคย นางจึงตื่นขึ้นและรีบหลบหนีออกไปจากห้องโดยทิ้งอาภรณ์บางเบาที่สวมสำหรับฤดูร้อนเอาไว้ เก็นจิกระหยิ่มใจเมื่อเห็นมีสตรีเพียงหนึ่งนางนอนหลับอยู่ ต่อมาเขาเดาออกว่าเกิดอะไรขึ้น จึงรู้สึกเหมือนถูกเยาะหยัน เขาแค้นเคืองอุสึเซะมินัก ทว่าหญิงที่นอนทอดร่างตรงหน้านั้นก็อ่อนเยาว์และมีเสน่ห์ในแบบของนางเอง ด้วยเหตุการณ์ชักพาไป เขาจึงมีความสัมพันธ์ชั่วข้ามคืนกับ โนคิบะ โนะ โอกิ แทนที่จะเป็นอุสึเซะมิ เก็นจิเก็บเอาเสื้อคลุมที่อุสึเซะมิทิ้งไว้กลับไปด้วย และเก็นจิยังคงใช้โคะงิมิให้ส่งเพลงยาวหานาง แต่อย่างไรก็ตาม นางไม่เคยเขียนตอบโต้กับเขาอีก แม้ว่าจะขัดต่อหัวใจตัวเองก็ตาม</doc>
