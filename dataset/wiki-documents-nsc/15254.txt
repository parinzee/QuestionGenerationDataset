<doc id="15254" url="https://th.wikipedia.org/wiki?curid=15254" title="เดอะ เนชั่น (ประเทศไทย)">เดอะ เนชั่น (ประเทศไทย) เดอะเนชั่น () เป็นหนังสือพิมพ์รายวันภาษาอังกฤษ ซึ่งตีพิมพ์จำหน่ายในประเทศไทย โดยเป็นฉบับแรกที่มีชาวไทยเป็นเจ้าของ และเป็นหนังสือพิมพ์ฉบับแรกของเครือเนชั่น ก่อตั้งเมื่อวันที่ 1 กรกฎาคม ค.ศ. 1971 (พ.ศ. 2514) โดยใช้ชื่อว่า เดอะวอยซ์ออฟเดอะเนชั่น (The Voice of The Nation) ต่อมา คณะปฏิรูปการปกครองแผ่นดิน ซึ่งก่อรัฐประหารภายหลังเหตุการณ์นองเลือด บริเวณมหาวิทยาลัยธรรมศาสตร์ เมื่อวันที่ 6 ตุลาคม พ.ศ. 2519 สั่งให้งดการจำหน่ายหนังสือพิมพ์และนิตยสารทุกชนิด รวมทั้งเดอะวอยซ์ออฟเดอะเนชั่นด้วย กองบรรณาธิการจึงนำหัวหนังสือชื่อ เดอะเนชั่นรีวิว (The Nation Review) ซึ่งจดแจ้งไว้ล่วงหน้ามาใช้ และต่อมาเปลี่ยนเป็นชื่อปัจจุบัน โดยมีตุลสถิตย์ ทับทิม เป็นบรรณาธิการบริหารคนล่าสุด ตั้งแต่ฉบับประจำวันที่ 5 มีนาคม ค.ศ. 2008 (พ.ศ. 2551) หนังสือพิมพ์เดอะเนชั่น แยกส่วนของข่าวบันเทิง คุณภาพชีวิต ลีลาชีวิต กีฬา ออกมาเป็นหนังสือพิมพ์รายวันภาษาอังกฤษขนาดแทบลอยด์ ชื่อว่าเดลี่ เอ็กซ์เพรส (Daily Xpress) มียอดตีพิมพ์วันละ 100,000 ฉบับ แจกฟรีตามโรงแรม ศูนย์การค้า รถไฟฟ้า และแทรกในเดอะเนชั่น โดยปรับเนื้อหาของฉบับหลัก ให้เน้นไปที่ข่าวธุรกิจและการเมือง</doc>
