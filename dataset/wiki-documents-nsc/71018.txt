<doc id="71018" url="https://th.wikipedia.org/wiki?curid=71018" title="จาเซน โซโล">จาเซน โซโล จาเซน โซโล หรือ ดาร์ธ เคดัส () เป็นตัวละครในจักรวาลขยายของเรื่องแต่งชุดสตาร์ วอร์ส มีบทบาทเป็นตัวละครหลักในนิยายหลายเล่ม โดยเฉพาะนิยายชุด Jedi Academy, New Jedi Order และ Legacy of the Force เขาเป็นบุตรชายของฮัน โซโล และเลอา ออร์กานา โซโล เป็นน้องชายฝาแฝดของไจนา และพี่ชายของอนาคิน ลุค สกายวอล์คเกอร์ ผู้เป็นลุงของจาเซน สัมผัสถึงพลังที่สถิตแรงกล้าในตัวของเขาและพี่สาวฝาแฝดได้ตั้งแต่ก่อนที่ทั้งสองจะถือกำเนิด ด้วยว่าทั้งสองถูกเชื่อมกันด้วยพันธะอันมิอาจแยก ต่อมาเขาได้กลายเป็นผู้ฝึกสอนของเบน สกายวอล์คเกอร์ ผู้เป็นลูกพี่ลูกของเขา และได้เป็นบิดาของทารกหญิง อัลลานา หลังจากสมรสกับเทเนล คา จาเซนได้แสดงอำนาจของพลังที่แฝงเร้นอยู่ในตัวตั้งแต่ยังเป็นทารก เมื่อเขาได้ช่วยลุงของเขาพร้อมศิษย์ในการปราบวิญญาณของเอกซาร์ คุน ลงเป็นผลสำเร็จ เขาเริ่มการฝึกฝนเป็นเจไดอย่างเป็นทางการในไม่กี่ปีต่อมาบนเจไดพราเซียมของลุคบนดวงจันทร์ยาวิน 4 และแสดงพรสวรรค์ในฐานะของนักเรียนที่เก่งกาจที่สุดคนหนึ่งด้วยการเข้าร่วมการผจญภัยกับโลวแบคคา, เทเนล คา และไจนานับครั้งไม่ถ้วน ภายหลังในช่วงสงครามยูซาน วอง เขาเริ่มมีมุมมองต่อพลังที่แตกต่างจากวิถีดั้งเดิม แม้จะเป็นอัศวินเจไดที่เก่งกาจที่สุดคนหนึ่งในนิกายเจไดใหม่ก็ตาม หลังจากถูกพวกยูซาน วองจับตัวไป เขาก็เริ่มคบค้าสมาคมกับเวอร์เกียร์ ผู้ซึ่งได้เปลี่ยนวิธีคิดของเขาไปเป็นอย่างมาก จาเซนเป็นผู้ที่หนักแน่นในคำพูดและการกระทำอยู่เสมอ และมักสร้างความสัมพันธ์ลึกซึ้งกับทั้งมนุษย์และสัตว์ โดยได้พัฒนาความผูกพันและสัมผัสในพลังธรรมชาติและพลังชีวิตตั้งแต่ครั้งยังเด็ก อย่างไรก็ดี ความผูกพันกับสิ่งมีชีวิตนี้ก็ถูกทำลายย่อยยับหลังจากที่เขาพบกับเวอร์เกียร์ในปีที่ 40 หลังยุทธการยาวิน เห็นได้จากการทรมานและเข่นฆ่าผู้ต้องสงสัยว่าเป็นผู้ทรยศโดยไม่รู้สึกผิดบาป ต่อมาในปีเดียวกัน จาเซนลอบเข้าเป็นศิษย์ต่อลูมิยา ซึ่งเขาจะได้เป็นศิษย์คนที่สามและคนสุดท้ายของเธอ หลังจากมารา เจด สกายวอล์คเกอร์ล้มเหลวในการลอบสังหารจาเซน และลุค สกายวอล์คเกอร์ได้สังหารลูมิยาลง จาเซนก็ได้สถาปนาตนเองขึ้นเป็นดาร์ธ เคดัส ลอร์ดมืดแห่งซิธ นำตระกูลสกายวอล์คเกอร์เข้าสู่วัฏจักรเดิมอีกครั้ง และได้รับตาฮิรี เวย์ลาเข้าเป็นศิษย์แทนเบน สกายวอล์คเกอร์หลังยุทธการฟอนดอร์ที่สองซึ่งตาฮิรีได้สังหารกิลาด เพลเลออนลง ในปีที่ 40 หลังยุทธการยาวิน ดาร์ธ เคดัสเข้าประลองกระบี่แสงกับไจนา โซโล และได้ส่งเสียงกรีดร้องผ่านพลัง เตือนเทเนล คาให้ดูแลอัลลานาบุตรสาวก่อนที่ตนเองจะถูกไจนาสังหาร หลังจากดาร์ธ เคดัสเสียชีวิตลงแล้ว ไจนาตระหนักว่าจาเซนได้ปฏิบัติภารกิจของตนเองสำเร็จ เขาได้นำสันติมาสู่กาแลกซีโดยแลกกับชีวิตของตัวเอง นอกจากนั้นแล้วไจนายังเชื่ออีกด้วยว่าดาร์ธ เคดัส ได้กลับคืนมาเป็นจาเซน โซโลอีกครั้ง ก่อนที่จะเสียชีวิตลงเบื้องหลังชื่อ เบื้องหลัง. ชื่อ. ในตอนแรก ทิโมธี ซาห์น (Timothy Zahn) ผู้แต่งนิยายสตาร์ วอร์ส ตั้งใจจะให้เขียนชื่อจาเซนว่า "Jasen" แทนที่จะเป็น "Jacen" แต่บรรณาธิการในสำนักพิมพ์ Bantam Spectra คือเบตซี มิตเชล (Betsy Mitchell) แนะนำให้เปลี่ยนจากตัว "s" เป็นตัว "c" เพื่อให้ชื่อของจาเซนดูใกล้เคียงกับชื่อของคนทั่วไปน้อยลง คำว่า "Jacen" ยังเป็นวิธีสะกดอีกแบบหนึ่งของชื่อกรีก Jason (เจสัน) ซึ่งหมายถึง 'ผู้รักษา'การปรากฏตัว การปรากฏตัว. ศิลปินเดฟ ดอร์แมน (Dave Dorman) ผู้วาดปกนิยายชุด Young Jedi Knights ใช้คาลวิน เอนเกล (Calvin Engel) ลูกชายของนักวาดการ์ตูนชื่อจิม เอนเกล (Jim Engel) เป็นแบบของตัวละครจาเซน แต่ก็ไม่ได้ออกแบบให้เหมือนกับตัวคาลวินเสียทีเดียวโดยคงให้มีความแตกต่างอย่างเช่นสีผมเป็นต้นบทบาทคู่ขนาน บทบาทคู่ขนาน. บทบาทของตัวละครจาเซนในไตรภาค Dark Nest ถูกมองว่ามีความคล้ายคลึงกับบทบาทของตัวละครอนาคิน สกายวอล์คเกอร์ในช่วงท้ายของสงครามโคลน ความพยายามอย่างสุดขั้วของจาเซนในการปกป้องเทเนล คา และอัลลานา (อย่างเช่นการทรมานทาอา ชูเม (Ta'a Chume) และความไม่ไยดีเมื่อเรยนาร์ ธูล (Raynar Thul) ถูกสังหาร) ถูกมองว่าใกล้เคียงกับบทบาทของอนาคินในการปกป้องแพดเม่และบุตรที่ยังไม่ถือกำเนิดทั้งสองคน การกระทำเหล่านี้ควบคู่กับการที่จาเซนปฏิเสธด้านมืดของพลัง ทำให้ผู้อ่านหลายคนเชื่อว่าจาเซนจะต้องพลัดเข้าสู่ด้านมืดในนิยายชุด Legacy of the Force ซึ่งก็เป็นจริง น่าขันที่ว่าแม้จาเซนจะเชื่อว่าเขาสามารถฝึกฝนด้านมืดจนเก่งกาจได้โดยไม่ทำผิดพลาดเหมือนอย่างที่อนาคินเคยทำ แต่กลับไม่รู้เลยว่าความต้องการของตนที่จะปกป้องครอบครัวนั้นเหมือนกับความต้องการของอนาคินไม่มีผิด อย่างไรก็ดีมีข้อแตกต่างอันหนึ่งเกี่ยวกับแรงจูงใจให้เดินไปในทางซิธของอนาคินและจาเซน คือความกลัวของอนาคินต่อการตายของแพดเม่นั้นไม่มีเหตุผลรองรับมากนัก เพราะอนาคินมีเพียงนิมิตไม่กี่อันเกี่ยวกับการตาย ในขณะที่ความกลัวของจาเซนต่อลูกสาวคืออัลลานานั้นมีเหตุผลรองรับชัดเจนกว่าเพราะอัลลานานั้นอาศัยอยู่กับ Hapes Consortium จริงๆ ซึ่งมีพวกขุนนางหลายคนที่ไม่ลังเลที่จะฆ่าอัลลานาเพื่อยกระดับฐานะของตัวเองขึ้น เพราะฉะนั้นสงครามสหพันธ์-พันธมิตรกาแลกติกจึงเป็นอันตรายใหญ่หลวงอย่างแท้จริงต่อความปลอดภัยของอัลลานาชื่อซิธ ชื่อซิธ. เมื่อเว็บไซต์ starwars.com ได้เปิดเผยว่าจาเซนจะกลายเป็นซิธลอร์ดในนิยาย Sacrifice ได้จัดให้มีการประกวดตั้งชื่อซิธของจาเซน ก่อนหน้านี้เคยมีผู้เชื่อว่าจาเซนจะกลายเป็นดาร์ธ เครยท์ ซึ่งเป็นตัวละครในหนังสือการ์ตูนชุด Star Wars Legacy แต่ไม่ใช่ ชื่อที่ได้รับการคัดเลือกในรอบสุดท้ายได้แก่ อาเครอน (Acheron - แม่น้ำในนรกสำหรับผู้ที่ปฏิเสธความยุติธรรม), เคดัส (Caedus - การต่อสู้แห่งความมืด), จูดิคาร์ (Judicar - การตัดสินครั้งสุดท้าย), แพ็กซิส (Paxis - ผู้นำสันติมาสู่) และ ทาราล (Taral - ชื่อซิธโบราณหมายความว่า "ผู้ที่คอยพิทักษ์") ชื่อที่ได้รับคัดเลือกซึ่งได้ปรากฏในนิยาย Sacrifice คือ "ดาร์ธ เคดัส" ซึ่งมีที่มาจากคำภาษาละติน cædo, cædere (ปกติแล้วรูปนามของคำนี้คือ cæsum ไม่ใช่ cædus) ซึ่งหมายความว่า "ตัด" หรือ "ฆ่า" ซึ่งบรรยายการที่จาเซนเริ่มใช้กลยุทธ์อย่างโหดร้ายต่อชาวบ้านและฆาตกรที่ฆ่าคนที่ตนรักได้อย่างตรงที่สุด อย่างไรก็ดี คำว่า caed ยังเป็นคำภาษา Welsh ที่แปลได้ว่า การต่อสู้ อีกด้วย หนังสือการ์ตูน Star Wars Legacy ฉบับที่ 18: Claws of the Dragon ตอนที่ 5 มีการกล่าวถึงชื่อ Darth Caedus ผิดไปเป็น Darth Cadeus</doc>
