<doc id="844869" url="https://th.wikipedia.org/wiki?curid=844869" title="ตลาดเบ๊นถั่ญ">ตลาดเบ๊นถั่ญ ตลาดเบ๊นถั่ญ () เป็นตลาดขนาดใหญ่แห่งหนึ่งในเขต 1 ใจกลางนครโฮจิมินห์ ประเทศเวียดนาม อาคารตลาดแห่งนี้เป็นหนึ่งในอาคารยุคแรกสุดที่ยังหลงเหลืออยู่จากสมัยไซ่ง่อนและเป็นสัญลักษณ์สำคัญของนครโฮจิมินห์ โดยเป็นที่นิยมของนักท่องเที่ยวที่มองหาสินค้าหัตถกรรม สิ่งทอ (เช่น อ๊าวส่าย) เครื่องประดับ ของที่ระลึก รวมทั้งอาหารในท้องถิ่น ตลาดเบ๊นถั่ญพัฒนาขึ้นจากตลาดนอกระบบที่ผู้ขายข้างถนนมารวมตัวกันใกล้แม่น้ำไซ่ง่อนในช่วงต้นคริสต์ศตวรรษที่ 17 ในที่สุดฝรั่งเศสก็สร้างตลาดขึ้นอย่างเป็นทางการหลังเข้ายึดป้อมปราการซาดิ่ญ () ได้ในปี พ.ศ. 2402 ตลาดนี้ถูกอัคคีภัยทำลายเสียหายในปี พ.ศ. 2413 และสร้างใหม่จนกลายเป็นตลาดใหญ่ในไซ่ง่อน ในปี พ.ศ. 2455 ตลาดได้ย้ายมาอยู่ในอาคารแห่งใหม่และเรียกว่าตลาดเบ๊นถั่ญใหม่เพื่อแยกความแตกต่างกับตลาดเก่า อาคารหลังนี้ได้รับการบูรณะในปี พ.ศ. 2528</doc>
