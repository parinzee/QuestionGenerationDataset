<doc id="363477" url="https://th.wikipedia.org/wiki?curid=363477" title="เอฟา เบราน์">เอฟา เบราน์ เอฟา อันนา เพาลา ฮิตเลอร์ () สกุลเดิม เบราน์ เป็นเพื่อนเก่าแก่ของอดอล์ฟ ฮิตเลอร์ และเป็นภรรยาของเขาในช่วง 40 ชั่วโมงสุดท้ายของชีวิต เบราน์พบฮิตเลอร์ในมิวนิกขณะที่เธอมีอายุได้ 17 ปี ขณะที่ทำงานเป็นผู้ช่วยและนางแบบของช่างถ่ายภาพส่วนตัวของเขาและเริ่มพบฮิตเลอร์บ่อยครั้งขึ้นในอีกราวสองปีถัดมา เธอเคยพยายามฆ่าตัวตายสองครั้งในความสัมพันธ์ระยะแรกระหว่างทั้งสอง ใน ค.ศ. 1936 เธอได้กลายมาเป็นส่วนหนึ่งของครอบครัวของฮิตเลอร์ที่แบร์กฮอฟใกล้กับแบร์ชเทิสกาเดิน และตามคำบอกเล่า เธอใช้ชีวิตอย่างหรูหราอย่างไม่เปิดเผยต่อสาธารณชนตลอดสงครามโลกครั้งที่สอง เธอชอบประพฤติตัวในแบบซึ่งฮิตเลอร์ไม่เห็นด้วยอย่างต่อเนื่อง อย่างเช่น สูบบุหรี่ ใส่เครื่องสำอาง และอาบแดดเปลือย เอฟาชื่นชอบการถ่ายภาพและเป็นผู้ถ่ายภาพสีและบันทึกภาพเคลื่อนไหวของฮิตเลอร์จำนวนมากที่ยังหลงเหลืออยู่จนถึงปัจจุบัน เธอเป็นบุคคลสำคัญในสังคมวงในของฮิตเลอร์ เธอเริ่มเปิดตัวมากขึ้นมาช่วงกลางปีค.ศ. 1944 เมื่อน้องสาวของเธอ เกร็ทล์ แต่งงานกับแฮร์มันน์ เฟเกิลไอน์ เจ้าหน้าที่หน่วยเอ็สเอ็ส เมื่อนาซีเยอรมนีล่มสลายลงหลังสงครามยุติ เบราน์ได้สาบานความจงรักภักดีต่อฮิตเลอร์และเดินทางไปยังกรุงเบอร์ลินเพื่ออยู่เคียงข้างเขาในฟือเรอร์บุงเคอร์ที่ได้รับการป้องกันอย่างแน่นหนาใต้ทำเนียบนายกรัฐมนตรีไรช์ เมื่อกองทัพแดกรุกเข้าใกล้บังเกอร์เมื่อวันที่ 29 เมษายน ค.ศ. 1945 เธอได้ประกอบพีธีแต่งงานตามกฎหมายกับฮิตเลอร์อย่างรวบรัด ขณะที่เธออายุได้ 33 ปี และฮิตเลอร์อายุ 56 ปี อีกไม่ถึง 40 ชั่วโมงจากนั้น ทั้งสองทำอัตวินิบาตกรรมในห้องนั่งเล่นของบังเกอร์ โดยเบราน์กัดแคปซูลไซยาไนด์และศพเธอถูกเผาพร้อมกับฮิตเลอร์หมดสิ้น สาธารณชนเยอรมันไม่รู้จักเบราน์เลยกระทั่งหลังเธอเสียชีวิต</doc>
