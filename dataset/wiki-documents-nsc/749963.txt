<doc id="749963" url="https://th.wikipedia.org/wiki?curid=749963" title="ยุทธการที่คาร์เคมิช">ยุทธการที่คาร์เคมิช ยุทธการที่คาร์เคมิช () เป็นการสู้รบระหว่างฝ่ายอียิปต์ของฟาโรห์เนโคที่ 2 กับฝ่ายบาบิโลเนียของพระเจ้าเนบูคัดเนซซาร์ที่ 2 เกิดขึ้นประมาณปีที่ 605 ก่อนคริสต์ศักราช หลังนิเนเวห์ เมืองหลวงของจักรวรรดิอัสซีเรียใหม่ถูกกองทัพบาบิโลเนียทำลายลงในปีที่ 612 ก่อนคริสต์ศักราช พระเจ้าอาชูร์-อูบัลลิตที่ 2 ได้ย้ายเมืองหลวงไปที่เมืองฮาร์รัน (Harran; ปัจจุบันอยู่ในประเทศตุรกี) แต่ต่อมาก็ถูกกองทัพของพระเจ้าแนโบโพแลสซาร์ยึดได้ พระเจ้าอาชูร์-อูบัลลิตที่ 2 จึงย้ายเมืองหลวงอีกครั้งไปที่เมืองคาร์เคมิช (ปัจจุบันอยู่ระหว่างพรมแดนประเทศตุรกี-ซีเรีย) และร่วมเป็นพันธมิตรกับฟาโรห์เนโคที่ 2 (Necho II) แห่งอียิปต์ ฟาโรห์เนโคที่ 2 ยกทัพมาช่วย แต่ถูกรั้งทัพไว้ที่เมจิดโด (Megiddo) โดยกองทัพพระเจ้าโยไซอาห์ (Josiah) แห่งราชอาณาจักรยูดาห์ ซึ่งเป็นพันธมิตรกับฝ่ายบาบิโลเนีย ฟาโรห์เนโคที่ 2 รบชนะ สังหารพระเจ้าโยไซอาห์และเดินทัพมารวมกองทัพอัสซีเรีย แล้วข้ามแม่น้ำยูเฟรทีสเพื่อไปยึดเมืองฮาร์รันคืน แต่กำลังผสมอัสซีเรีย/อียิปต์ไม่สามารถยึดเมืองคืนได้ จึงถอยทัพไปทางเหนือของซีเรีย พระเจ้าเนบูคัดเนซซาร์ที่ 2 พระโอรสของแนโบโพแลสซาร์ นำกองทัพเต็มอัตราศึกตามไปและสู้รบกับกองทัพอัสซีเรีย/อียิปต์ที่เหลือรอด กองทัพของพระองค์เป็นฝ่ายชนะ ฝ่ายอัสซีเรีย/อียิปต์เสียหายอย่างหนัก หลังจากยุทธการดังกล่าว จักรวรรดิอัสซีเรียก็สูญเสียอำนาจทั้งหมด อียิปต์ถอนทัพกลับและสูญเสียอำนาจในตะวันออกใกล้โบราณ ส่วนบาบิโลเนียเจริญรุ่งเรืองถึงขีดสุดหลังจากนั้น ยุทธการนี้มีปรากฏในพงศาวดารพระเจ้าเนบูคัดเนซซาร์ที่ 2 และในพระคัมภีร์ไบเบิล ส่วนของหนังสือเยเรมีย์</doc>
