<doc id="249777" url="https://th.wikipedia.org/wiki?curid=249777" title="สมูทคริมินัล">สมูทคริมินัล สมูท คริมินัล (Smooth Criminal) เป็นเพลงของนักร้องชาวอเมริกันไมเคิล แจ็กสัน จากอัลบั้มที่แปด "Bad" ออกวางจำหน่ายในปี ค.ศ. 1987 และเป็นเพลงที่เจ็ดในอัลบั้ม ออกอากาศครั้งแรกทางโทรทัศน์เป็นวิดีโอในช่วงต้นเดือนตุลาคม ค.ศ 1988 ได้รับปล่อยเป็นซิงเกิลเมื่อวันที่ 21 ตุลาคม ค.ศ. 1988 ขึ้นถึงอันดับ 7 ในสหรัฐอเมริกา และอันดับ 8 ในประเทศอังกฤษ เพลงนี้ถือเป็นหนึ่งในเพลงประจำตัวของแจ็กสันและได้ปรากฏอยู่ในอัลบั้มรวมฮิตที่ยิ่งใหญ่ที่สุดของเขาหลายเพลง แต่งโดยไมเคิล แจ็กสัน ดนตรีเพลงประกอบไปด้วยจังหวะเร็วที่เชื่อมต่อกับเนื้อเพลงเกี่ยวกับหญิงสาวชื่อ "แอนนี" ที่ถูกผู้ชายบุกเข้าไปทำร้ายในห้องพัก เพลงนี้เริ่มแต่งในปี 1985 และบันทึกต้นฉบับเดโมครั้งแรกในชื่อ "Al Capone" มีเนื้อหาเกี่ยวกับอัล คาโปน และแก๊งอาชญากรรมในสหรัฐในช่วงทศวรรษ 1930 และได้รับการปรับปรุงใหม่ พร้อมกับเปลี่ยนชื่อเป็น Smooth Criminal เพลงนี้เกือบไม่ได้ถูกบรรจุรวมอยู่ในอัลบั้ม Bad แต่แจ็กสันเปลี่ยนใจบรรจุเพลงนี้เพิ่มในภายหลัง เพลงนี้ยังทำหน้าที่เป็นบทเพลงประกอบหลักในภาพยนตร์ Moonwalker ของปี ค.ศ 1988 ของแจ็กสัน และเป็นบทเพลงประกอบฉากในส่วนของวิดีโอเกม "Michael Jackson's Moonwalker"ท่าเต้นต้านแรงโน้มถ่วง ท่าเต้นต้านแรงโน้มถ่วง. มิวสิกวิดีโอของเพลงนี้ ปรากฏครั้งแรกในภาพยนตร์ Moonwalker (1988) มีฉากหลังเป็นไนท์คลับของสหรัฐอเมริกาในยุค 1930 มีฉากเต้นที่โด่งดัง คือ ไมเคิล แจ็กสันและนักเต้นคนอื่น เต้นด้วยท่า "anti-gravity lean" (หรือ ท่าต้านแรงโน้มถ่วง) นักเต้นทั้งหมดต่างโน้มตัวไปข้างหน้า ประมาณ 45 องศา ซึ่งเป็นไปไม่ได้ตามหลักฟิสิกส์ เนื่องจากจุดศูนย์ถ่วงของร่างกายจะอยู่นอกเท้า การถ่ายทำฉากนี้ต้องใช้เทคนิคพิเศษช่วย โดยใช้หมุดยึดไว้กับพื้น โดยนักแสดงจะนำเท้าเข้าไปเกี่ยวกับอุปกรณ์เพื่อยึดตัวนักแสดงไว้กับพื้นไม่ให้ล้ม การแสดงท่านี้ในการแสดงคอนเสิร์ต กลับประสบปัญหามากกว่า เพราะหากใช้ลวดสลิงจะทำให้การแสดงไม่แนบเนียน แจ็กสันแก้ปัญหานี้โดยออกแบบรองเท้าพิเศษที่มีปลอกพยุงข้อเท้า และมีกลไกซ่อนอยู่ใต้เวที เมื่อถึงจังหวะที่ต้องแสดงท่านี้ กลไกจะยืดหมุดขึ้นมาจากพื้นเวทีเล็กน้อย สำหรับยึดกับส้นรองเท้าและรั้งน้ำหนักตัวนักเต้นไว้ โดยเมื่อจบท่านี้ นักเต้นสามารถปลดหมุดยึดนั้นได้โดยการขยับข้อเท้าเพียงเล็กน้อย และเต้นท่าอื่นต่อ ในขณะเดียวกันกลไกก็หดเก็บหมุดยึดนั้นให้ราบเสมอพื้นเวทีเหมือนเดิม ไมเคิล แจ็กสันได้จดสิทธิบัตรสำหรับอุปกรณ์ที่ใช้การแสดงนี้ในปี ค.ศ. 1993</doc>
