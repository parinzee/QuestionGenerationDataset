<doc id="106917" url="https://th.wikipedia.org/wiki?curid=106917" title="เสริมลาภ วสุวัต">เสริมลาภ วสุวัต เสริมลาภ วสุวัต หรือที่รู้จักในนาม ดร.เสริมลาภ วสุวัต ประธานชมรมผู้รักบัวแห่งประเทศไทย กรรมการผู้ทรงคุณวุฒิในคณะกรรมการพันธุ์พืชในรัฐบาล เกรียงศักดิ์ ชมะนันทน์ ผู้เชี่ยวชาญพรรณไม้ประเภท บัว มีผลงานด้านวิชาการ คิดค้นผสมพันธุ์สายพันธุ์ใหม่ ๆ มากมาย ดูแลปลูกบัวพันธุ์ต่าง ๆ ให้กับวังสระปทุม เกิดเมื่อวันที่ 22 สิงหาคม พ.ศ. 2473 ที่กรุงเทพมหานคร เป็นบุตรของ พล.จ.หลวงประเสริฐศัสตราวุธ (ลาภ วสุวัต) และ นางทองสุก วสุวัต ชีวิตส่วนตัวสมรสกับ นางศศิธร (นามสกุลเดิม: มุตตามระ) วสุวัต มีบุตรชายหญิงอย่างละคน ดร.เสริมลาภ จบการศึกษาระดับปริญญาตรีจากมหาวิทยาลัยเกษตรศาสตร์ สาขากสิกรรมและสัตวบาล, ปริญญาโท พืชไร่ พืชสวนมหาวิทยาลัยมิสซิสซิปปี และปริญญาเอกโรคพืช พันธุ์ศาสตร์ มหาวิทยาลัยวิสคอนซิน ประเทศสหรัฐอเมริกา เริ่มรับราชการเป็นผู้เชี่ยวชาญกรมวิชาการเกษตรเมื่อปี พ.ศ. 2502 ด้านพืชผัก, พืชหัว, พืชเส้นใย, พืชน้ำมัน และยางพาราตามลำดับ และเป็นอาจารย์พิเศษ คณะเกษตร มหาวิทยาลัยเกษตรศาสตร์ สนใจเรื่องบัวในปี พ.ศ. 2521 เพราะที่บ้านปลูกไม้ดอกขาย ทั้งหน้าวัว, หวาย และดอกไม้ต่างประเทศพวกแกลดิโอลัส แอสเตอร์ แต่ตอนหลังไม่มีเวลาดูแลรักษา เลยลงเอยที่บัว ซึ่งกลายมาเป็นผลงานต่าง ๆ มากมาย ดร.เสริมลาภ วสุวัต ถึงแก่กรรมเมื่อวันที่ 12 เมษายน พ.ศ. 2557 ด้วยอาการปอดติดเชื้ออย่างรุนแรง สิริอายุได้ 83 ปี พิธีพระราชเพลิงศพมีขึ้น ณ เมรุวัดชลประทานรังสฤษดิ์ อำเภอปากเกร็ด จังหวัดนนทบุรี ในวันที่ 13 กรกฎาคม พ.ศ. 2557 โดยมี สมเด็จพระเทพรัตนราชสุดาฯ สยามบรมราชกุมารี เสด็จเป็นองค์ประธาน</doc>
