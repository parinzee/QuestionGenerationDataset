<doc id="468705" url="https://th.wikipedia.org/wiki?curid=468705" title="เท็กซาโก">เท็กซาโก เท็กซาโก (Texaco ย่อมาจาก The Texas Company) เป็นชื่อเครื่องหมายการค้าของเครือข่ายค้าปลีกและสถานีบริการน้ำมันของสหรัฐอเมริกา ปัจจุบันเป็นบริษัทในเครือของเชฟรอน บริษัทก่อตั้งมาตั้งแต่ปี ค.ศ. 1901 ที่เมืองโบมอนต์ รัฐเทกซัส สืบเนื่องมาจากการขุดพบบ่อน้ำมันสปินเดิลท็อป ทางตอนใต้ของเมือง บริษัทมีการเติบโตขึ้นจนเป็นบริษัทน้ำมันบริษัทเดียว ที่ทำตลาดสถานีน้ำมันในชื่อเดียวกันทั้ง 50 รัฐของสหรัฐอเมริกา และประเทศแคนาดา และยังได้ร่วมทุนกับโซแคล (สแตนดาร์ดออยล์แห่งแคลิฟอร์เนีย ซึ่งต่อมาก็คือ เชฟรอน) จากรัฐแคลิฟอร์เนีย ก่อตั้งบริษัท แคลิฟอร์เนียเท็กซัสออยล์คัมปานี (California Texas Oil Company) ขึ้นในปี ค.ศ. 1936 ปัจจุบันบริษัทร่วมทุนนี้คือ คาลเท็กซ์ ในปี ค.ศ. 2001 เท็กซาโกได้ควบรวมกิจการกับเชฟรอน ด้วยมูลค่า 45 พันล้านดอลลาร์สหรัฐ และเปลี่ยนชื่อเป็น "เชฟรอนเท็กซาโก" ต่อมาในปี 2005 บริษัทแม่ได้ลดชื่อเหลือเพียง "เชฟรอน" โดยเท็กซาโกยังคงทำตลาดในอเมริกาเหนือ ละตินอเมริกา แอฟริกา และประเทศอังกฤษ</doc>
