<doc id="341598" url="https://th.wikipedia.org/wiki?curid=341598" title="สนธิสัญญาเขตแดนเยอรมนี–สหภาพโซเวียต">สนธิสัญญาเขตแดนเยอรมนี–สหภาพโซเวียต สนธิสัญญาเยอรมนี–สหภาพโซเวียตว่าด้วยมิตรภาพ ความร่วมมือ และการกำหนดเขตแดน (หรือในชื่อว่า สนธิสัญญาเยอรมนี–สหภาพโซเวียตว่าด้วยพรมแดนและมิตรภาพ) เป็นสนธิสัญญาซึ่งลงนามโดยนาซีเยอรมนีกับสหภาพโซเวียต เมื่อวันที่ 28 กันยายน พ.ศ. 2482 หลังจากการรุกรานโปแลนด์ร่วมกัน ผู้ลงนามได้แก่ โจอาคิม ฟอน ริบเบนทรอพ และวยาเชสลาฟ โมโลตอฟ รัฐมนตรีว่าการกระทรวงการต่างประเทศของเยอรมนีและสหภาพโซเวียตตามลำดับ สนธิสัญญาดังกล่าวเป็นผลสืบเนื่องมาาจากสนธิสัญญาโมโลตอฟ-ริบเบนทรอพ เมื่อวันที่ 23 สิงหาคมปีเดียวกัน โดยเนื้อหาในสนธิสัญญาจำนวนน้อยเท่านั้นที่มีการประกาศต่อสาธารณะสัญญาลับ สัญญาลับ. สนธิสัญญาดังกล่าวมีสัญญาลับหลายประการ โดยส่วนหนึ่งอนุญาตให้มีการแลกเปลี่ยนประชากรสัญชาติรัสเซียและเยอรมันระหว่างทั้งสองประเทศจากเขตยึดครองโปแลนด์ของแต่ละฝ่าย การกำหนดเขตอิทธิพลในยุโรปกลางใหม่จากสนธิสัญญาโมโลตอฟ-ริบเบนทรอพ ตลอดจนถึงข้อตกลงในการปราบปราม "การปลุกปั่นของชาวโปแลนด์" เมื่อกองทัพเยอรมันรุกรานโปแลนด์ เยอรมนีได้ยึดครองจังหวัดลูบลินและทางตะวันออกของจังหวัดวอร์ซอ ซึ่งเป็นดินแดนที่กำหนดให้อยู่ในเขตอิทธิพลของสหภาพโซเวียตตามสนธิสัญญาโมโลตอฟ–ริบเบนทรอพ เพื่อชดเชยความสูญเสียดังกล่าว ข้อตกลงลับในสนธิสัญญานี้จึงได้โอนลิทัวเนีย ยกเว้นดินแดนส่วนเล็ก ๆ ในแคว้นซูเวากีหรือที่บางครั้งถูกเรียงว่า สามเหลี่ยมซูเวากี ให้อยู่ในเขตอิทธิพลของสหภาพโซเวียต หลังจากการโอนดินแดนดังกล่าว สหภาพโซเวียตได้ยื่นคำขาดต่อลิทัวเนียและยึดครองประเทศเมื่อวันที่ 15 มิถุนายน พ.ศ. 2483 และสถาปนาสาธารณรัฐสังคมนิยมโซเวียตลิทัวเนีย</doc>
