<doc id="596866" url="https://th.wikipedia.org/wiki?curid=596866" title="เดวิด อัศวนนท์">เดวิด อัศวนนท์ เดวิด อัศวนนท์ นักแสดงชาวไทย - ฝรั่งเศส มีชื่อเป็นภาษาไทยว่า ชัชวาลย์ อัศวนนท์ เป็นเหลนของพระยาราชาสาธก (ง่วนสุน อัศวนนท์) ปู่ทวด และ คุณหญิงฟอง (สกุลเดิม บุนนาค) ย่าทวด ทั้งยังมีศักดิ์เป็นหลานปู่ของคุณหลวงประเจิดอักษรลักษณ์ (สมโภช อัศวนนท์) รวมทั้งเป็นหลานชายของ อมรา อัศวนนท์ เกิดเมื่อวันที่ 17 กรกฎาคม พ.ศ. 2518 ที่ประเทศฝรั่งเศส และย้ายมาใช้ชีวิตที่ประเทศไทยตั้งแต่อายุ 3 ปี จบการศึกษาสาขาจิตวิทยาจากมหาวิทยาลัยบอสตัน ประเทศสหรัฐอเมริกา ชื่นชอบการแสดงจากการได้ติดตามผลงานของ แอนโทนี ฮ็อปกินส์ นักแสดงระดับโลกชาวเวลช์ ประเทศเวลส์ ทำให้เริ่มสนใจในด้านการแสดง เมื่อจบการศึกษาจึงลองหาประสบการณ์ โดยเริ่มจากการทำงานในธุรกิจขายอุปกรณ์วิศวกรรมไฟฟ้าของครอบครัว จากนั้นได้ทดลองงานด้าน Event marketing ก่อนจะทำงานในโรงแรมที่ประเทศอังกฤษ และทำงานในโรงงานปศุสัตว์ที่ประเทศฝรั่งเศส เริ่มงานในวงการบันเทิงประเทศไทยด้วยการเป็นพิธีกรในรายการต่างๆ เช่น CJ Chic Channel, รายการ Inside Entertainment (ไอทีวี) ช่วง IE Travel, รายการ IE Show.com (ช่อง 5), รายการ Living Fashion (Chic Channel), รายการ D1&Only (Chic Channel), รายการ Fashion Update (Chic Channel) เป็นต้น เริ่มการแสดงในบทบาทของ ริค ตำรวจคู่หูของ หม่ำ จ๊กมก จากภาพยนตร์เรื่อง ต้มยำกุ้ง ในปี พ.ศ. 2548 และในปี พ.ศ. 2550 ได้เข้าศึกษาต่อด้านการแสดงที่ The Lee Strasberg Theatre and Film Institute ในมหานครนิวยอร์ก ประเทศสหรัฐอเมริกา เริ่มมีชื่อเสียงมากขึ้น และเป็นที่รู้จักในวงการบันเทิงไทยอย่างเต็มตัว จากการรับบท เฮซุส หนุ่มโรคจิตจากภาพยนตร์เรื่อง เคาท์ดาวน์ ในสังกัดจีทีเอช เมื่อปลายปี พ.ศ. 2555 ซึ่งทำให้ได้รับรางวัลนักแสดงนำชายยอดเยี่ยม รางวัลภาพยนตร์แห่งชาติ สุพรรณหงส์ ครั้งที่ 22 รางวัลพระสุรัสวดี และรางวัลจากชมรมวิจารณ์บันเทิงในปีเดียวกันด้วยบทบาทการแสดง</doc>
