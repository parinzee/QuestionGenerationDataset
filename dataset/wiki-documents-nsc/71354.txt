<doc id="71354" url="https://th.wikipedia.org/wiki?curid=71354" title="บุษยา รังสี">บุษยา รังสี บุษยา รังสี (13 สิงหาคม พ.ศ. 2483 - 15 กุมภาพันธ์ พ.ศ. 2553) เป็นนักร้องรุ่นกลางของวงดนตรีกรมประชาสัมพันธ์และวงดนตรีสุนทราภรณ์ เจ้าของเสียงเพลงน้ำตาดาว, กระซิบสวาท, ฝนหยาดสุดท้าย, ลาภูพิงค์, ฝากหมอน, ฝากรัก, เรือมนุษย์, ชีวิตวอลทซ์, ปาฏลีอธิษฐาน และเพลงสถาบันอีกมากมายประวัติ ประวัติ. บุษยา รังสี หรือชื่อจริงว่า มานี ทัพพะรังสี เป็นบุตรสาวของพระยานราทรพิรัญรัฐ (เยื้อน ทัพพะรังสี) และเสงี่ยม ทัพพะรังสี เกิดเมื่อ 13 สิงหาคม พ.ศ. 2483 ที่จังหวัดสงขลา จบการศึกษาจากมหาวิทยาลัยธรรมศาสตร์ ได้อนุปริญญาทางพาณิชยศาสตร์และการบัญชีในโลกเพลง ในโลกเพลง. เริ่มเป็นนักร้องประจำวงพณิชยการพระนคร เมื่อครั้งศึกษาอยู่ที่พณิชยการพระนคร และยังช่วยร้องให้วงดนตรีโรงเรียนนายเรือ ณ สถานีวิทยุ อ.ส.ในสวนจิตรลดา พระราชวังดุสิตด้วยก่อนเป็นนักร้องวงสโมสรมหาวิทยาลัยธรรมศาสตร์ ที่วงดนตรีโรงเรียนนายเรือ ณ สถานีวิทยุ อ.ส. ซึ่งพระบาทสมเด็จพระเจ้าอยู่หัว ทรงดนตรีร่วมด้วยนั้น ครูเอื้อ สุนทรสนาน ได้เข้าเฝ้า และได้ฟังเสียงเธอร้องเพลง "สำคัญที่ใจ" คู่กับ เทอด วรรธนา (ผู้แต่งคำร้องเพลง ครวญถึงเจ้า) เลยชวนให้ไปร้องเพลงด้วยกัน แต่ด้วยยังห่วงเรียนจึงปฏิเสธไป เมื่อเรียนอยู่คณะพาณิชยศาสตร์และการบัญชี มหาวิทยาลัยธรรมศาสตร์ ได้ร่วมร้องเพลงกับวงสุนทราภรณ์เมื่อวงไปบรรเลงที่มหาวิทยาลัยธรรมศาสตร์ ตั้งแต่ต้นเดือนสิงหาคม พ.ศ. 2502 ในขณะเรียนอยู่ชั้นปีที่ 1 โดย ชอุ่ม ปัญจพรรค์ ตั้งชื่อให้ว่า "ทัดดาว บุษยา" แต่ ครูเอื้อ สุนทรสนานให้ใช้ชื่อว่า "บุษยา " เมื่อเข้ามาอยู่ในวงดนตรีสุนทราภรณ์แล้ว ต่อมาได้ออกทีวีครั้งแรกด้วยชื่อ "บุษยา รังสี" เป็นที่รู้จักกันตั้งแต่นั้นมา เคยรับราชการ กรมบัญชีกลางอยู่ระยะหนึ่งควบคู่ไปกับการร้องเพลง ก่อนลาออกมารับราชการที่กรมประชาสัมพันธ์จนเมื่อครูเอื้อ สุนทรสนานเกษียณอายุราชการ จึงได้ออกมาร้องเพลงไทยสากลอยู่ระยะหนึ่ง เพลงที่เป็นที่รู้จักกันดี ได้แก่ ฝั่งหัวใจ ต่อมาได้ติดตามสามี (พลเรือโทชูชาติ เกษเสถียร) ไปอยู่ต่างประเทศระยะหนึ่ง เมื่อกลับมาเมืองไทยได้ร้องเพลงให้กับวงดนตรีสุนทราภรณ์และวงดนตรีกรมประชาสัมพันธ์ในงานการกุศลต่าง ๆ เป็นครั้งคราว แต่หยุดร้องเพลงไปนานกว่า 15 ปี จนกระทั่งถึงแก่กรรมด้วยเหตุผลทางสุขภาพผลงาน ผลงาน. เพลงแรกที่ทำชื่อเสียงและได้บันทึกแผ่นเสียง คือ "น้ำตาดาว " ส่วนเพลงอื่นๆ ที่สร้างชื่อเสียง ได้แก่ โดมในดวงใจ ,กระซิบสวาท ,สั่งไทร ,ลาภูพิงค์ ,พุทธศาสน์คู่ไทย ,ฝากหมอน ,แนวหลัง ,โดมร่มใจ ,แดนนภา ,ถึงพี่ ,จำจากโดม ,พอกันที ,ถึงอย่างไรก็ไม่เหมือนเดิม ,ลาแล้วแดนขจี ,อาลัยร่มพฤกษ์ ,ลาดงตาล และเพลงลาของสถาบันต่างๆ ทำให้ได้ฉายาว่า'ราชินีเพลงสถาบัน'มรณกรรม มรณกรรม. เมื่อวันที่ 15 กุมภาพันธ์ พ.ศ. 2553 นอนหลับไปแล้วไม่ตื่นที่บ้านพักของตนเอง หลังจากมีอาการเนื้องอกในสมองมานานหลายปี มิใช่ป่วยเป็นโรคมะเร็งลำไส้อย่างที่เป็นข่าว</doc>
