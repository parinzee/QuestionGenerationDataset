<doc id="462737" url="https://th.wikipedia.org/wiki?curid=462737" title="วุฒิสวาท อนุมานราชธน">วุฒิสวาท อนุมานราชธน ท่านหญิงวุฒิสวาท อนุมานราชธน (พระนามเดิม: หม่อมเจ้าวุฒิสวาท วุฒิชัย; ประสูติ: 8 ตุลาคม พ.ศ. 2473 — สิ้นชีพิตักษัย: 23 มกราคม พ.ศ. 2557) พระธิดาในพระเจ้าบรมวงศ์เธอ พระองค์เจ้าวุฒิไชยเฉลิมลาภ กรมหลวงสิงหวิกรมเกรียงไกร กับหม่อมประพันธ์ วุฒิชัย ณ อยุธยา (สกุลเดิม: ชะตารุ่ง) มีพระพี่น้องร่วมบิดามารดาคือ หม่อมเจ้าไกรสิงห์ วุฒิชัย, วุฒิเฉลิม กิลเบอร์ต และวุฒิวิฑู วุฒิชัย ท่านหญิงวุฒิสวาท ทรงลาออกจากฐานันดรศักดิ์เมื่อวันที่ 8 กรกฎาคม พ.ศ. 2500 เพื่อสมรสกับพลตำรวจเอกเสริม จารุรัตน์ ต่อมาสมรสใหม่กับเอ็ดมันด์ ไครฟฟ์ และญาณิน อนุมานราชธน มีบุตรสองคน จากการสมรสครั้งที่สองและสามอย่างละหนึ่งคน คือ ลุท ไครฟฟ์ วุฒิชัย และสวาสดิ์วดี อนุมานราชธน ท่านหญิงวุฒิสวาท อนุมานราชธน สิ้นชีพิตักษัยเมื่อวันที่ 23 มกราคม พ.ศ. 2557 สิริพระชันษา 83 ปี พระศพตั้งบำเพ็ญพระกุศลที่วัดธาตุทอง พระบาทสมเด็จพระเจ้าอยู่หัว ทรงพระกรุณาโปรดเกล้าฯ พระราชทานเพลิงศพ ท่านหญิงวุฒิสวาท อนุมานราชธน ณ เมรุหน้า วัดธาตุทอง เขตวัฒนา กรุงเทพมหานคร เมื่อวันอาทิตย์ที่ 4 พฤษภาคม พ.ศ. 2557 เวลา 17.00 น.</doc>
