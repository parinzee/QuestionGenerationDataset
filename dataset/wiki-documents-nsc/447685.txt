<doc id="447685" url="https://th.wikipedia.org/wiki?curid=447685" title="จังหวัดคังว็อน (ประเทศเกาหลีใต้)">จังหวัดคังว็อน (ประเทศเกาหลีใต้) คังว็อน เป็นจังหวัดในเกาหลีใต้ โดยมีเมืองเอกอยู่ที่ชุนช็อน ก่อนหน้าที่จะมีการแบ่งเกาหลีในปี พ.ศ. 2488 จังหวัดคังว็อนในประเทศเกาหลีใต้และจังหวัดคังว็อนในประเทศเกาหลีเหนือเคยเป็นจังหวัดเดียวกันมาก่อนประวัติ ประวัติ. จังหวัดคังว็อน เคยเป็นหนึ่งในแปดจังหวัดในสมัยราชวงศ์โชซ็อน โดยจังหวัดนี้ได้ถูกตั้งขึ้นเมื่อ พ.ศ. 1938 โดยชื่อของจังหวัดคังว็อนนั้นได้มาจากชื่อของเมืองหลักคือ คังนึง (강릉; 江陵) และชื่อเมืองเอกในสมัยนั้นคือ ว็อนจู (원주; 原州) ในปี พ.ศ. 2438 จังหวัดคังว็อนได้ถูกแทนที่โดยเขตชุนช็อน (ชุนช็อน-บู; 춘천부; 春川府)ในทางด้านตะวันตกและเขตคังนึง (คังนึง-บู; 강릉부; 江陵府) ในทางตะวันออก (ส่วนว็อนจูนั้นได้กลายเป็นส่วนหนึ่งของเขตชุงจู) ในปี พ.ศ. 2439 เกาหลีได้กลับมาแบ่งเขตการปกครองออกเป็นจังหวัดอีกครั้ง โดยได้แบ่งออกเป็น 13 จังหวัด และสองเขตก็ได้ยุบรวมเป็นจังหวัดคังว็อนอีกครั้ง ถึงแม้ว่าว็อนจูจะได้กลับเข้ามาอยู่ในเขตจังหวัดคังว็อน แต่ก็ไม่ได้เป็นเมืองเอกของจังหวัดคังว็อนอีกต่อไป โดยได้ย้ายเมืองเอกไปยังชุนช็อน ซึ่งก็เป็นเมืองเอกของจังหวัดมาจนถึงปัจจุบัน ในปี พ.ศ. 2488 จังหวัดคังว็อน (พร้อมด้วยเกาหลีทั้งคาบสมุทร) ได้ถูกแบ่งโดยเส้นขนานที่ 38 เหนือ โดยทางสหรัฐอเมริกาเข้ายึดครองฝั่งทางใต้และสหภาพโซเวียตยึดครองฝั่งทางเหนือ โดยมีเมืองว็อนซัน เป็นเมืองเอกของจังหวัดคังว็อนในฝั่งเกาหลีเหนือ ตั้งแต่ปี 2489 ต่อมาในปี 2491 ครึ่งหนึ่งของจังหวัดคังว็อนฝั่งทางใต้ก็ได้เป็นส่วนหนึ่งของสาธารณรัฐเกาหลี ผลมาจากข้อตกลงหยุดยิงในสงครามเกาหลี ในปี พ.ศ. 2496 เขตแดนระหว่างเกาหลีเหนือกับเกาหลีใต้บางส่วนของจังหวัดได้เคลื่อนไปยังทางเหนือเพื่อเป็นเส้นแบ่งเขตทางทหาร โดยเขตแดนของจังหวัดก็ยังคงเป็นแบบนี้เรื่อยมาตั้งแต่ปี พ.ศ. 2496ภูมิศาสตร์ที่ตั้ง ภูมิศาสตร์. ที่ตั้ง. จังหวัดคังว็อนมีพื้นที่ทางทิศตะวันตกติดกับจังหวัดคย็องกี ทางใต้ติดกับจังหวัดชุงชองเหนือ ทางทิศตะวันออกติดกับทะเลญี่ปุ่น (ทะเลตะวันออก) ทางทิศเหนือติดกับจังหวัดคังว็อน ประเทศเกาหลีเหนือ ภูมิประเทศของจังหวัดส่วนใหญ่อยู่เทือกเขาแทแบ็ก (แทแบ็กซันแม็ก) โดยทอดยาวจนเกือบถึงทะเล ซึ่งเป็นผลทำให้ชายฝั่งมีความลาดชันทรัพยากร ทรัพยากร. จังหวัดคังว็อนมีพื้นที่ 16,874 ตร.กม. (6,522.81 ตร.ไมล์) โดยมีพื้นที่สี่ในห้าเป็นป่าไม้ โดยมีพืชเขตอัลไพน์และเห็ดที่สามารถรับประทานได้ซึ่งสามารถเก็บเกี่ยวได้จากป่า จังหวัดนี้มีชื่อเสียงเรื่องผลิตผลทางการเกษตรโดยเฉพาะอย่างยิ่งมันฝรั่งและปลา (ปลาหมึกและปลาพอลล็อก) และจังหวัดนี้ยังมีแร่ธาตุเช่น เหล็ก ถ่านหิน ฟลูออไรต์ หินปูน และทังสเตน และที่คังว็อนก็ยังเป็นที่ตั้งของโรงงานพลังงานไฟฟ้าอีกด้วยเมืองและอุทยานแห่งชาติ เมืองและอุทยานแห่งชาติ. เมืองเอกของจังหวัดคังว็อนคือ เมืองชุนช็อน เมืองหลักของจังหวัดนี้เช่น คังนึง ซกโช ทงแฮและว็อนจู ส่วนอุทยานแห่งชาติซอรักซัน (ความสูง 1,708 เมตร) และอุทยานแห่งชาติโอแดซัน (1,563 เมตร) มีลานสำหรับเล่นสกี ทำให้ดึงดูดนักท่องเที่ยวได้เป็นจำนวนมาก โดยอุทยานแห่งชาติทั้งสองเป็นส่วนหนึ่งของเทอกเขาแทแบก และถ้ำฮวันซ็อลกุล เป็นถ้ำหินปูนที่ใหญ่ที่สุดในประเทศเกาหลีใต้ โดยมีนักท่องเที่ยวนับล้านคนต่อปีมาเยือนถ้ำแห่งนี้ภูมิภาค ภูมิภาค. จังหวัดคังว็อนและจังหวัดคังว็อนที่อยู่ในเกาหลีเหนือ ต่างก็อยู่ในภูมิภาคควันดง เหมือนกัน ภูมิภาคตะวันตกของเทือกเขาแทแบ็กเรียกว่าภูมิภาคย็องซอ ส่วนภูมิภาคภาคตะวันออกของเทือกเขาเรียกว่าภูมิภาคย็องดง คำว่าย็องดงมักใช้บ่อย ๆ เพื่อใช้เรียกขนส่งมวลชนที่มาจากโซล เมืองหลวงของประเทศ ดังนั้นถ้าโดยสารรถโดยสารหรือรถไฟมาจะใช้ทาง "เส้นทางย็องดง" ส่วนถ้าขับรถยนต์ส่วนตัวมาผ่านคังนึงจะผ่านทางด่วนสายย็องดงข้อมูลเพิ่มเติมข้อมูลเพิ่มเติม. - Gangwon-do provincial government English-language home page - Seoul City history article on Hanseong and 22 other late 19th-century districts (in เกาหลี)</doc>
