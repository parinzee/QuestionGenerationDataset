<doc id="193674" url="https://th.wikipedia.org/wiki?curid=193674" title="ขึ้นทำเนียบจับตาย">ขึ้นทำเนียบจับตาย ขึ้นทำเนียบจับตาย () เป็นภาพยนตร์ฮอลลีวู้ดในปี ค.ศ. 1993 นำแสดงโดยแฮร์ริสัน ฟอร์ด, ทอมมี ลี โจนส์, เจอเรน เครบเบ กำกับโดย แอนดรูว์ เดวิสเนื้อเรื่อง เนื้อเรื่อง. วันหนึ่ง ดร.ริชาร์ด คิมเบิล (แฮร์ริสัน ฟอร์ด) ศัลยแพทย์ชื่อดังแห่งเมืองชิคาโกได้กลับมาถึงบ้านและพบว่า เฮเลน (เซล่า วอร์ด) ถูกฆ่าตายโดยคนร้ายที่เป็นชายแขนเดียว คิมเบิลกับคนร้ายจึงต่อสู้กัน แต่แล้วคนร้ายก็หนีไปได้ ทว่าหลังการสืบสวนกลับไม่พบร่องรอยการงัดแงะ รวมถึงการพุ่งเป้าไปที่ผลประโยชน์จากประกันชีวิตจำนวนมหาศาลที่เฮเลนเคยทำเอาไว้ก่อนตาย ตลอดจนเจ้าหน้าที่สายด่วน 911 เข้าใจผิดคิดว่าเฮเลนโทรมาแจ้งว่าโดนสามีทำร้าย คิมเบิลเลยกลับถูกตั้งข้อหาว่าก่อการฆาตกรรมภรรยาตัวเอง พร้อมทั้งถูกส่งตัวไปยังเรือนจำโดยรถบัสเพื่อรอวันประหาร แต่ระหว่างทางดันเกิดเหตุให้รถบัสต้องประสบอุบัติเหตุ คิมเบิลจึงสบโอกาสดังกล่าวหลบหนีไป จากนั้น แซมมวล เจราร์ด (ทอมมี่ ลี โจนส์) เจ้าหน้าที่ทางการสหรัฐฯ พร้อมด้วยลูกทีมก็ได้มาถึงที่เกิดเหตุ และเริ่มดำเนินการออกตามล่าตัวคิมเบิล ขณะเดียวกันคิมเบิลก็ลักลอบเข้าไปในโรงพยาบาลเพื่อทำแผลและโกนหนวดเพื่อเปลี่ยนรูปพรรณสัณฐาน ก่อนจะพยายามหลบหนีต่อไป กระทั่งไปโดนเจราร์ดต้อนจนมุมที่ปลายเขื่อน คิมเบิลจึงตัดสินใจกระโดดลงน้ำเบื้องล่างหายไป คิมเบิลที่รอดชีวิตมาได้ ก็เดินทางไปยังชิคาโกเพื่อสืบหาฆาตกรที่ฆ่าภรรยาตน พร้อมกับได้รับความช่วยเหลือเรื่องเงินจาก ดร.ชาร์ลส์ นิโคลส์ ผู้เป็นเพื่อนร่วมงานของคิมเบิลเอง คิมเบิลจัดแจงปลอมตัวเป็นภารโรงแล้วเข้าไปค้นหาข้อมูลในแผนกอวัยวะเทียมของโรงพยาบาลท้องถิ่นเพื่อตรวจดูรายชื่อคนไข้ที่เพิ่งเข้ารับการซ่อมแซมแขนเทียมในช่วงไม่กี่วันหลังจากที่ภรรยาของเขาเสียชีวิต ในขณะที่ทางทีมของเจราร์ดก็ทราบเบาะแสถึงเป้าหมายที่คิมเบิลกำลังตามสืบอยู่เช่นกัน เมื่อได้รายชื่อและที่อยู่ของคนที่คิมเบิลสงสัยว่าจะเป็นฆาตกร เขาก็ได้งัดเข้าไปในบ้านของ เฟดริก ซีคส์ อดีตเจ้าหน้าที่ตำรวจผู้พิการแขนข้างหนึ่ง ในที่สุดคิมเบิลก็รู้ความจริงว่าซีคส์ไม่ได้เป็นเพียงแค่ฆาตกร แต่เขายังเป็นคนของบริษัทเวชภัณฑ์ที่มีชื่อว่า เดฟลิน แมคเกรเกอร์ ซึ่งบริษัทที่ว่านี้กำลังมีแผนจะวางจำหน่ายยาตัวใหม่ที่ชื่อ โพรวาซิก โดยคิมเบิลเคยเป็นผู้ตรวจสอบยาดังกล่าวและพบว่ายาตัวนี้มีผลข้างเคียงต่อตับ ซึ่งจะทำให้ไม่ผ่านการอนุมัติโดยองค์การสาธารณสุขของสหรัฐฯ ทั้งยังทราบความจริงอีกข้อว่านิโคลส์เป็นหัวหน้าทีมวิจัยและพัฒนายาโพรวาซิก และผลการคัดค้านของคิมเบิลจะทำให้นิโคลส์เสียผลประโยชน์อันมหาศาล เขาจึงวางแผนว่าจ้างซีคส์ให้ไปลงมือฆ่าคิมเบิล แต่โชคร้ายที่เฮเลนต้องมารับเคราะห์แทน ไม่นานนักเจราร์ดก็แกะรอยคิมเบิลจนมาถึงบ้านของซีคส์และสืบรู้ข้อเท็จจริงของคดีเช่นเดียวกับคิมเบิล คิมเบิลขึ้นรถไฟไปยังโรงแรมที่นิโคลส์กำลังเตรียมแถลงโปรโมทยาตัวใหม่ แต่เจอซีคส์เข้ามาขวางเสียก่อน ทั้งสองเกิดการต่อสู้กัน คิมเบิลจัดการเอากุญแจมือมาล็อคซีคส์ไว้กับเสาในขบวนรถไฟได้ จากนั้นคิมเบิลก็บุกไปถึงโรงแรมเพื่อเผชิญหน้ากับนิโคลส์ กอปรกับเจราร์ดก็นำกำลังเข้ามาถึงโรงแรมพอดี ระหว่างที่กำลังตามหาคิมเบิลกับนิโคลส์ ลูกทีมคนหนึ่งของเจราร์ดก็ถูกลอบทำร้ายโดยนิโคลส์ ส่วนเจราร์ดเองก็โดนนิโคลส์เอาปืนจ่อเพื่อเตรียมจะยิง คิมเบิลจึงโผล่เข้ามาตีนิโคลส์จากด้านหลังจนสลบแล้วยอมมอบตัวกับเจราร์ด ทางด้านเจราร์ดที่ทราบความจริงทั้งหมดแล้วก็ได้ปลดกุญแจมือของคิมเบิลและพาตัวคิมเบิลออกไปจากโรงแรมเบื้องหลังและการประสบความสำเร็จ เบื้องหลังและการประสบความสำเร็จ. The Fugitive เป็นภาพยนตร์แนวแอ็คชั่นทริลเลอร์ ที่สร้างมาจากทีวีซีรีส์ในชื่อเดียวกันของภาษาอังกฤษ ที่ประสบความสำเร็จเช่นกันก่อนหน้านี้ในช่วงทศวรรษที่ 60 ภาพยนตร์ประสบความสำเร็จอย่างมากเมื่อออกฉาย ทั้งรายได้และคำวิจารณ์ ภาพยนตร์มีความโดดเด่นตรงที่การแสดงของนักแสดงทั้งหมด โดยเฉพาะนักแสดงนำ คือ แฮร์ริสัน ฟอร์ด และ ทอมมี ลี โจนส์ โดยเฉพาะอย่างยิ่งกับ ทอมมี ลี โจนส์ ในบทของแซมมวล เจอราร์ด หรือ แซม เจอราร์ด เจ้าหน้าที่ศาลสหรัฐ ผู้ซึ่งไม่ยอมอ่อนข้อให้กับผู้ต้องหาไม่ว่าหน้าไหน ๆ โดยเด็ดขาด ซึ่งส่งให้ภาพยนตร์เรื่องนี้ได้รับรางวัลออสการ์ สาขานักแสดงสมทบชายยอดเยี่ยม อีกจุดหนึ่งที่เป็นจุดเด่นของภาพยนตร์เรื่องนี้ คือ การถ่ายภาพ มีหลายช็อตที่กำกับภาพได้อย่างน่าตื่นเต้น โดยเฉพาะในฉากที่คิมเบิลกระโดดลงเขื่อนหนีเจอราร์ดและพวก กล้องสามารถจับภาพให้เห็นถึงความมหึมหาของเขื่อนน้ำตกขนาดใหญ่ ซึ่งทำให้ต้องมีภาพยนตร์ในภาคต่อมา ในปี ค.ศ. 1998 ในชื่อ U.S. Marshals โดยมีตัวละครสำคัญอย่าง แซม เจอราร์ด เป็นตัวเอก ซึ่งนำแสดงโดย ทอมมี ลี โจนส์ อีกครั้ง และทำให้ต้องมีฉากหลบหนีอย่างตื่นเต้นของผู้ถูกกล่าวหาอีกเสมือนเป็นของของบังคับของภาพยนตร์ชุดนี้ นอกจากรางวัลออสการ์สาขานักแสดงประกอบชายยอดเยี่ยมแล้ว ภาพยนตร์ยังได้รับการเสนอชื่อเข้าชิงรางวัลออสการ์ สาขาภาพยนตร์ยอดเยี่ยม อีกด้วยในงานประกาศผลรางวัลออสการ์ครั้งที่ 66 ซึ่งนับว่าเป็นภาพยนตร์แอ็คชั่นเพียงไม่กี่เรื่องที่ได้เข้าชิงในขั้นนี้</doc>
