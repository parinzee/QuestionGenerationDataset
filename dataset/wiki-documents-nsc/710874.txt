<doc id="710874" url="https://th.wikipedia.org/wiki?curid=710874" title="เร็กกิงบอล (เพลงไมลีย์ ไซรัส)">เร็กกิงบอล (เพลงไมลีย์ ไซรัส) "เร็กกิงบอล" () เป็นเพลงของนักร้องอเมริกัน ไมลีย์ ไซรัส จากสตูดิโออัลบั้มที่สี่ แบงเกอซ์ (2013) เพลงออกจำหน่ายวันที่ 25 สิงหาคม ค.ศ. 2013 โดยสังกัดอาร์ซีเอเรเคิดส์ เป็นซิงเกิลที่สองของอัลบั้ม เพลงเขียนโดยโมเซลลา สเตฟาน มอชชีโอ ซาชา สการ์เบ็ก ลูคัสซ์ ก็อตต์วอลด์ และเฮนรี รัสเซลล์ วอลเตอร์ สองคนหลังเป็นผู้ผลิตเพลง "เร็กกิงบอล" เป็นเพลงป็อปบัลลาด เนื้อเพลงบรรยายเกี่ยวกับความสัมพันธ์ที่พังทลายลง "เร็กกิงบอล" ได้รับการวิจารณ์โดยทั่วไปเป็นที่ชื่นชอบ นักวิจารณ์เพลงยกย่องเนื้อหาในเพลงและกระบวนการผลิตเพลงโดยรวม อย่างไรก็ตาม นักวิจารณ์สงสัยว่าการสื่ออารมณ์ของไมลีนั้นเหมือนจริงหรือไม่ เนื่องจากเธอเพิ่งมีข้อถกเถียงเกี่ยวกับภาพลักษณ์ของเธอที่ดูยั่วยวนมากขึ้น เพลงเปิดตัวที่อันดับห้าสิบบนบิลบอร์ดฮอต 100 ต่อมาได้เป็นซิงเกิลอันดับหนึ่งเพลงแรกในสหรัฐอเมริกา หลังจากมิวสิกวิดีโอออกอากาศ เพลงยังอยู่อันดับหนึ่งในสัปดาห์ต่อมา หลังจากนั้นเก้าสัปดาห์ เพลงกลับไปขึ้นอันดับหนึ่งอีกครั้ง และถือว่ามีช่องว่างที่ยาวนานที่สุดระหว่างสัปดาห์ที่ขึ้นอันดับหนึ่งในประวัติศาสตร์ชาร์ตบิลบอร์ดฮอต 100 นับถึงเดือนมกราคม ค.ศ. 2014 "เร็กกิงบอล" ขายได้ 3 ล้านชุดในสหรัฐอเมริกา ในต่างประเทศ เพลงติดชาร์ตสูง ขึ้นอันดับหนึ่งในแคนาดา สเปน และสหราชอาณาจักร และติดสิบอันดับแรกในยุโรปและโอเชียเนีย มิวสิกวิดีโอเพลง "เร็กกิงบอล" ออกอากาศวันที่ 9 กันยายน ค.ศ. 2013 แสดงฉากถ่ายใบหน้าไซรัสร้องไห้ทั้งน้ำตา ทำให้นึกถึงมิวสิกวิดีโอเพลง "น็อตธิงคอมแพส์ 2 ยู" ของชิเนด โอคอนเนอร์ สลับกับฉากไซรัสเปลือยกำลังเหวี่ยงตัวเองบนลูกตุ้มเหล็ก (wrecking ball) นักวิจารณ์แบ่งออกตามความคิดเห็นต่อวิดีโอ รู้สึกว่าเพลงนี้ดูยั่วยวนกว่าซิงเกิลก่อนหน้า "วีแคนต์สต็อป" "เร็กกิงบอล" เคยครองสถิติเพลงที่มียอดผู้ชมมากที่สุดใน 24 ชั่วโมงแรกบันทึกโดยวีโว ด้วยยอดผู้ชม 19.3 ล้านครั้ง และยังคงครองสถิติเป็นวิดีโอที่มียอดผู้ชมเกิน 100 ล้านครั้งเร็วที่สุด ในงานประกาศรางวัลเอ็มทีวียุโรปมิวสิกอะวอดส์ 2013 ไซนัสได้รับรางวัลวิดีโอยอดเยี่ยม และรางวัลวิดีโอแห่งปีในงานเอ็มทีวีวิดีโอมิวสิกอะวอดส์ 2014 หลังจากประสบความสำเร็จ ไซรัสได้รับรางวัลวิดีโอยอดเยี่ยมที่สุดในโลกในงานประกาศรางวัลเวิลด์มิวสิกอะวอดส์ 2014 ในมอนเต คาร์โล นับถึงเดือนเมษายน ค.ศ. 2015 "เร็กกิงบอล" มียอดผู้ชม 760 ล้านครั้งบนยูทูบ และเป็นวิดีโอที่มีผู้ชมสูงสุดอันดับที่สิบหก ไซรัสแสดงเพลง "เร็กกิงบอล" ในการแสดงสดหลายครั้ง รวมถึงเทศกาลไอฮาร์ตมิวสิกเฟสติวัล และในรายการแซตเทอร์เดย์ไนต์ไลฟ์ หนึ่งตอน</doc>
