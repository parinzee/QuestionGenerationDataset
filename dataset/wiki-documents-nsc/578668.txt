<doc id="578668" url="https://th.wikipedia.org/wiki?curid=578668" title="ฌอง หลุยส์ เวย์">ฌอง หลุยส์ เวย์ มุขนายกฌอง หลุยส์ เวย์ () เป็นบาทหลวงโรมันคาทอลิกชาวฝรั่งเศส ปฏิบัติหน้าที่มิชชันนารีในราชอาณาจักรสยาม และได้รับแต่งตั้งเป็นมุขนายกผู้แทนพระสันตะปาปาประมุขมิสซังสยามตะวันออก (Vicar Apostolic of Eastern Siam) ในสมัยรัชกาลที่ 5ประวัติ ประวัติ. มุขนายกฌอง หลุยส์ เวย์ เกิดที่เมืองอาโรล จังหวัดโอต-ลัวร์ ประเทศฝรั่งเศส เมื่อวันที่ 6 มกราคม ค.ศ. 1840 เมื่อโตขึ้นได้เข้าศึกษาที่เซมินารีเล็ก แล้วจึงเข้าเรียนที่เซมินารีของคณะมิสซังต่างประเทศแห่งกรุงปารีสตั้งแต่วันที่ 5 ตุลาคม ค.ศ. 1862 ท่านได้รับศีลอนุกรมเป็นบาทหลวงเมื่อวันที่ 10 มิถุนายน ค.ศ.1865 แล้วออกเดินทางจากฝรั่งเศสเมื่อวันที่ 14 กรกฎาคม เพื่อมาทำการประกาศข่าวดีในสยาม บาทหลวงเวย์ เดินทางถึงสยามในเดือนกันยายน ขณะนั้นบาทหลวงโอกุสแต็ง-โฌแซ็ฟ ดูว์ปง เพิ่งรับตำแหน่งประมุขมิสซังสยามตะวันออกได้ไม่นาน หลังจากศึกษาภาษาสยามแล้ว ท่านก็เริ่มทำงานต่าง ๆ ช่วยเหลือมิสซังตามแต่ได้รับมอบหมายจากมุขนายก เช่น เป็นอธิการโบสถ์อัสสัมชัญ บางรัก เป็นผู้ดูแลเซมินารี จนกระทั่งได้ปฏิบัติหน้าที่แทนอุปมุขนายกมิสซัง บาทหลวงมาร์แต็งซึ่งชราภาพมากจนปฏิบัติหน้าที่ไม่ได้ อย่างไรก็ตามบาทหลวงเวย์ มักมีนิสัยชอบวางอำนาจและจู้จี้ ทำให้มิชชันนารีอื่น ๆ ในสมัยนั้นไม่ค่อยชอบท่าน แต่เพราะความจริงจังในการทำงาน ท่านจึงเป็นที่รักของประมุขมิสซัง ช่วงที่มุขนายกดูว์ปงป่วยหนัก ท่านจึงได้เรียกประชุมมิชชันนารีเพื่อขอให้เลือกบาทหลวงเวย์เป็นประมุขมิสซังคนต่อไป เมื่อมุขนายกดูว์ปงถึงแก่มรณกรรมแล้ว ปรากฏว่าเหล่ามิชชันนารีไม่ยอมลงคะแนนเลือกบาทหลวงเวย์ ทำให้ตำแหน่งประมุขมิสซังสยามตะวันออกว่างไปเกือบ 2 ปี เมื่อการเลือกตั้งอีกครั้งบาทหลวงเวย์จึงได้รับเสียงสนับสนุนเป็นเอกฉันท์ บาทหลวงเวย์ได้รับแต่งตั้งจากสมเด็จพระสันตะปาปาปิอุสที่ 9 ให้ดำรงตำแหน่งผู้แทนพระสันตะปาปาประจำมิสซังสยามตะวันออกและมุขนายกเกียรตินามแห่งเกราซา (Titular Bishop of Gerasa) เมื่อวันที่ 30 กรกฎาคม ค.ศ. 1875 ขณะอายุได้ 35 ปี มุขนายกฌอง หลุยส์ เวย์ ถึงแก่มรณกรรมด้วยไข้มาลาเรียที่โรงพยาบาลเซนต์หลุยส์ เมื่อวันที่ 21 กุมภาพันธ์ ค.ศ.1909 ขณะอายุได้ 69 ปีผลงาน ผลงาน. ในช่วงที่มุขนายกเวดำรงตำแหน่งประมุขมิสซัง มิสซังในสยามได้เจริญขึ้นหลายประการ มีการซื้อที่ดินเพิ่มเติมเพื่อสร้างโบสถ์ตั้งโรงพยาบาลเซนต์หลุยส์ โรงเรียนอัสสัมชัญ และโรงเรียนเซนต์โยเซฟคอนแวนต์ ท่านได้ส่งเสริมการประกาศาสนาในภาคอีสานและประเทศลาว การเผยแผ่ประสบความสำเร็จเป็นอย่างดี จนต่อมาสันตะสำนักให้ตั้งมิสซังลาวขึ้นแยกจากมิสซังสยามตะวันออก ผลงานสำคัญอีกชิ้นหนึ่งคือการทำพจนานุกรมภาษาไทยชื่อ ศริพจน์ภาษาไทย์ โดยปรับปรุงจาก สัพะ พะจะนะ พาสา ไท ของมุขนายกฌ็อง-บาติสต์ ปาลกัว</doc>
