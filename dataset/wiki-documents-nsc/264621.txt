<doc id="264621" url="https://th.wikipedia.org/wiki?curid=264621" title="เฉือน">เฉือน เฉือน () เป็นภาพยนตร์แนวสืบสวนสอบสวน ก้องเกียรติ โขมศิริ กำกับ วิศิษฏ์ ศาสนเที่ยง เขียนบท อารักษ์ อมรศุภศิริ กับฉัตรชัย เปล่งพานิช นำแสดง เริ่มฉายในโรงภาพยนตร์ ณ วันที่ 22 ตุลาคม 2552 และมีรายได้ทั้งสิ้น 6.3 ล้านบาทเนื้อเรื่อง เนื้อเรื่อง. นัท บุญหล้า เป็นเด็กชายชาววังน้ำเขียว นครราชสีมา และเป็นกะเทย มารดาของเขาค้าประเวณีอยู่ที่พัทยา ส่วนบิดาไม่ทำการทำงาน เมาสุราคราใดก็ตบตีด่าทอนัท ทั้งยังชำเรานัททางทวารหนักเสมอ ซ้ำนัทยังถูกครูชายที่โรงเรียนกระทำอนาจาร และนัทยังถูกผู้คนทั่วไปรังเกียจว่าเป็นกะเทยด้วย มีแต่เด็กชายชื่อ ไท ที่ปกป้องนัทและยอมคบค้าสมาคมกับนัท แม้ในใจไทจะรู้สึกกระอักกระอ่วนที่เป็นเพื่อนนัทก็ตาม นัทจึงรู้สึกดีต่อไท คืนหนึ่ง ไทได้ยินเสียงนัทร้องครวญครางดังมาจากบ้านนัท ไทจึงเล็ดลอดเข้าไปดู เห็นนัทกำลังถูกบิดาชำเราทวารหนัก ไทจึงเข้าไปช่วยนัทออกมา บิดาของนัทโกรธ คว้ามีดออกไล่ล่าเด็กทั้งสอง นัทหยิบได้ท่อนไม้ก็ฟาดบิดาถึงแก่ความตาย เด็กทั้งสองจึงพากันหนีจากภาคอีสานไปตามหามารดาของนัทที่พัทยา เมื่อถึงพัทยา เงินทองไม่มี นัทกับไทจึงรับจ้างทำงานแลกข้าวปลามายาไส้ ความเป็นอยู่แร้นแค้นไร้อนาคตทำให้เด็กทั้งสองทะเลาะกันอย่างรุนแรง คืนหนึ่ง ไทจึงขายนัทให้แก่ชายฝรั่งคนหนึ่งซึ่งพอใจในการร่วมประเวณีกับเด็กชาย ฝรั่งคนนั้นให้คนจับตัวนัทใส่กระเป๋าเดินทางใบใหญ่สีแดงมาส่งมอบให้ตน นัทขอให้ไทอย่าทิ้งตนไป แต่ไทเหลียวหลังเดินจากไป หลายปีให้หลัง ไทเติบใหญ่ มีภรรยาชื่อ น้อย และเขาเลี้ยงชีพด้วยการรับจ้างฆ่า แต่ภายหลังถูกจับและถูกพิพากษาจำคุก เวลานั้น เกิดคดีฆาตกรรมอย่างต่อเนื่อง ผู้ตายล้วนเป็นชาย ถูกแทงจนตาย แล้วถูกตัดองคชาตมายัดใส่ทวารหนักไว้ ก่อนศพจะถูกบรรจุลงกระเป๋าเดินทางใบใหญ่สีแดงไปทิ้งไว้ ณ ที่ต่าง ๆ เจ้าพนักงานตำรวจซึ่งมีหมวดชินเป็นหัวหน้าไม่สามารถสืบหาผู้กระทำได้ แพทย์หญิงคนหนึ่งซึ่งเพิ่งไปสัมภาษณ์ไทในเรือนจำมาเห็นว่า เรื่องราวในคดีคล้ายกับที่ไทเคยประสบมา จึงแนะนำหมวดชินว่า ไทอาจช่วยเหลือได้ หมวดชินนำไทออกจากเรือนจำ และสั่งให้ไทหาคนร้ายให้ได้ภายในสิบห้าวัน ถ้าสำเร็จจะช่วยให้พ้นโทษทัณฑ์ ไทรวบรวมข้อมูลและพบว่า คดีเหล่านั้นเกี่ยวข้องกับนัท เพราะผู้ตายต่างเป็นบุคคลที่เคยมีปัญหากับนัท เช่น ครูที่กระทำอนาจารนัท เพื่อนที่รุมรังแกนัท และฝรั่งที่ซื้อนัทไป ไทพบหมายเลขโทรศัพท์ของนัท และขอให้หมวดชินตรวจสอบได้ความว่า เป็นหมายเลขโทรศัพท์ในพัทยา ไทจึงไปพัทยา และขอให้หมวดชินดูแลน้อย ภรรยาของตนด้วย ที่พัทยา ไทสืบทราบว่า หลังจากที่ตนทิ้งนัทไปแล้ว นัทไปทำงานเป็นหางเครื่องในสถานบันเทิงแห่งหนึ่ง แต่ทะเลาะกับลูกค้าถึงกับขึ้นโรงพักบ่อยครั้ง จึงถูกไล่ออก ต่อมา นัททำศัลยกรรมแปลงเพศและรูปโฉม ไทจึงติดตามไปถึงคลินิกศัลยกรรม และพบความจริงอันน่าตกใจว่า นัทก็คือน้อยนั่นเอง ไทรำลึกถึงคราวที่เจอน้อยเป็นครั้งแรก และการร่วมประเวณีกันในคราวต่อ ๆ มา เขาก็คลื่นเหียนอาเจียน ก่อนเดินออกจากคลินิกไปตามหนทางในเมืองพัทยา ขณะนั้น หมวดชินมาดูแลน้อยตามคำฝากฝังของไท และเปิดเผยต่อน้อยว่า ถ้าไททำงานให้เสร็จแล้วก็จะฆ่าไททิ้งเสียเพื่อปิดปาก พูดแล้วหมวดชินก็ปลุกปล้ำน้อย น้อยจึงหยิบปืนที่ซ่อนไว้มายิงหมวดชิน และออกฆ่าคนที่เหลือตามที่ตั้งใจไว้ แล้วตัดองคชาตมายัดใส่ทวารหนักศพ หมวดชินซึ่งยังไม่ตายก็ลุกขึ้นคว้าปืนออกติดตามน้อยไปเพื่อฆ่าเสียให้หายแค้น โชคร้ายที่เมื่อพบกันแล้วปืนของหมวดชินกลับไร้กระสุน น้อยจึงใช้ปืนในมือยิงหมวดชินซ้ำ แล้วหยิบมีดมากระหน่ำแทงหมวดชิน หมวดชินก็ขาดใจตาย เวลาเดียวกัน ตำรวจกลุ่มหนึ่งออกตามหาไทเพื่อฆ่าปิดปากเขาตามที่หมวดชินสั่งไว้ ไทกับตำรวจเหล่านั้นได้ต่อสู้กันเป็นพัลวัน ตำรวจไม่อาจสู้ฝีมือไทได้ ไทจึงสั่งให้บอกที่อยู่ของหมวดชินมา แล้วเดินทางไป ขณะที่ใกล้จะถึงอยู่แล้วนั้น น้อยโทรศัพท์มาหาไทเรียกให้เขาไปพบกันยังสถานที่ที่เคยอยู่ร่วมกันมาในวัยเด็ก เมื่อไทไปถึง น้อยก็รออยู่แล้ว น้อยบอกว่า ที่สร้างตนเองให้เป็นหญิงน่ารักจนครองใจไทเป็นผลสำเร็จ เพราะไม่อยากเป็นนัทที่ไทเคยทิ้งไป ส่วนที่เข่นฆ่าผู้คนมากมายนั้น เพราะอยากให้ตนเป็นที่จดจำของไทผู้ซึ่งเป็นประหนึ่งคนเดียวในโลกที่เคยไยดีด้วย น้อยยังว่า ที่ออกฆ่าคน ก็เพื่อบ่งบอกไทว่า กะเทยซึ่งเป็น "ตัวประหลาด" เช่นตนเท่านั้นที่เหมาะสมแก่การฆ่าคน ไทจะได้เลิกรับจ้างฆ่าคน พูดจบก็หยิบปืนใส่มือไท และขอให้เขาฆ่าตนเสีย เพราะอยากตายด้วยมือคนที่ตนรัก ไม่อยากถูกตำรวจสังหาร แล้วก็เข้าสวมกอดไทเอาไว้แน่น ขณะนั้น เจ้าพนักงานตำรวจนำกำลังมาล้อมสถานที่ที่คนทั้งสองอยู่ ไทจึงยิงน้อยตายในอ้อมแขน พลางกอดรัดศพน้อยเอาไว้ และร้องร่ำไห้อย่างบ้าคลั่งนักแสดงนักแสดง. - ฉัตรชัย เปล่งพานิช เป็น หมวดชิน - อารักษ์ อมรศุภศิริ เป็น ไท- ศิครินทร์ ผลยงค์ เป็น ไท (เด็ก) - ณัฏฐนันท์ พูลสวัสดิ์ เป็น นัท บุญหล้า (เด็ก) - เจสสิกา ภาสะพันธุ์ เป็น น้อย - สนธยา ชิตมณี เป็น จ่าแหลม</doc>
