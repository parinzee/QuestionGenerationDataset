<doc id="48419" url="https://th.wikipedia.org/wiki?curid=48419" title="สวนสมเด็จพระศรีนครินทร์ พระนครศรีอยุธยา">สวนสมเด็จพระศรีนครินทร์ พระนครศรีอยุธยา สวนสมเด็จพระศรีนครินทร์ พระนครศรีอยุธยา คือ สวนสาธารณะเฉลิมพระเกียรติสมเด็จพระศรีนครินทราบรมราชชนนี 80 พรรษา ลำดับที่ 2 ตั้งอยู่ในบริเวณอุทยานประวัติศาสตร์ด้านตะวันตกเฉียงเหนือของเกาะเมือง ถนนอู่ทอง (ถนนรอบเมือง) ตำบลประตูชัย อำเภอพระนครศรีอยุธยา จังหวัดพระนครศรีอยุธยา มีเนื้อที่ 152 ไร่ สมเด็จพระเจ้าพี่นางเธอ เจ้าฟ้ากัลยาณิวัฒนา กรมหลวงนราธิวาสราชนครินทร์ เสด็จเป็นประธานเปิดสวนเมื่อวันที่ 19 กรกฎาคม พ.ศ. 2528 หน่วยงานรับผิดชอบในการดูแลรักษา คือ กรมศิลปากรและเทศบาลนครพระนครศรีอยุธยา ต้นไม้ประจำสวน คือ หมันแดงลักษณะของสวน ลักษณะของสวน. สวนสมเด็จพระศรีนครินทร์ พระนครศรีอยุธยาเป็นสวนสาธารณะที่จัดให้สอดคล้องกับพื้นที่ประวัติศาสตร์สมัยอยุธยา มีการดัดแปลงพื้นที่ให้น้อยที่สุดโดยเฉพาะโครงข่ายคลองและถนนโบราณเพื่อเปิดโอกาสให้นักโบราณคดีสามารถทำการขุดค้นทางโบราณคดีได้สะดวกในอนาคต เป็นสวนที่สนองความต้องการของชุมชนโดยรอบ เป็นที่พื้นที่สีเขียวเปิดโล่งเพื่อตากอากาศและออกกำลังกายช่วงเย็น มีการปลูกพรรณไม้ขนาดใหญ่กระจายทั่วบริเวณเพื่อให้ร่มเงาโดยใช้แบบภูมิทัศน์ที่ง่ายและส่งเสริมความเด่นของโบราณสถาน ตรงจากทางเข้าจะมีศาลาทรงไทยที่สร้างเมื่อครั้งสมเด็จพระเจ้าพี่นางเธอ เจ้าฟ้ากัลยาณิวัฒนาเสด็จเป็นประธานพิธีเปิด และศาลาอื่นๆ ที่จัดเตรียมไว้ เนื่องจากภายในสวนมีโบราณสถานหลายแห่งรวมทั้งเจดีย์และถนนโบราณ สวนแห่งนี้จึงเป็นที่ศึกษาประวัติศาสตร์และโบราณคดีไปในตัว พื้นที่เดิม เนื่องจากบริเวณที่จัดอยู่ในเขตอุทยานประวัติศาสตร์ (ก่อนการวางผังหลักอุทยาน) การวางผังจึงต้องสอดคล้องกับสถานที่ซึ่งเป็นย่านที่เรียกว่า "ย่านฉะไกรใหญ่" มีระบบคลองและถนนตัดผ่านไปมาแต่โบราณในลักษณะคล้ายระบบถนนในสมัยปัจจุบัน การวางผังจึงยึดแนวคลองและถนนโบราณเดิมเป็นหลัก พื้นที่เดิมส่วนใหญ่ถูกทำลายจากการบุกรุกมาก่อนแล้วพระราชานุสาวรีย์ พระราชานุสาวรีย์. พระบาทสมเด็จพระเจ้าอยู่หัว ทรงพระกรุณาโปรดเกล้าฯ ให้สมเด็จพระเจ้าลูกเธอ เจ้าฟ้าจุฬาภรณวลัยลักษณ์ อัครราชกุมารี เสด็จเป็นประธานในพระราชพิธีเปิดพระราชานุสาวรีย์สมเด็จพระศรีนครินทราบรมราชชนนีเมื่อวันที่ 1 ธันวาคม พ.ศ. 2543</doc>
