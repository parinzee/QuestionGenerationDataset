<doc id="728560" url="https://th.wikipedia.org/wiki?curid=728560" title="ประชาธิป มุสิกพงศ์">ประชาธิป มุสิกพงศ์ ประชาธิป มุสิกพงศ์ (6 เมษายน พ.ศ. 2527 – 29 กรกฎาคม พ.ศ. 2558) เป็นนักร้อง นักแต่งเพลง และอดีตมือกีตาร์ ของวงดนตรีสควีซ แอนิมอล และเป็นบุตรชายคนที่สอง ของวีระกานต์ มุสิกพงศ์ นักการเมืองชาวไทยประวัติ ประวัติ. ประชาธิป เกิดเมื่อวันศุกร์ที่ 6 เมษายน พ.ศ. 2527 เป็นบุตรคนที่สอง ในจำนวนบุตรชายทั้งสามคน ของวีระกานต์ มุสิกพงศ์ นักการเมืองชาวไทย และประธานคนแรกของแนวร่วมประชาธิปไตยต่อต้านเผด็จการแห่งชาติ และศรีวิไล (สกุลเดิม: ประสุตานนท์) อดีตนักแสดงภาพยนตร์ไทย ประชาธิปเคยกล่าวถึงที่มาของชื่อตนว่า มีที่มาจาก ประชาธิปไตย ซึ่งผู้เป็นบิดาตั้งให้ โดยถือเป็นการปลูกฝังอุดมการณ์ที่วีระกานต์เชื่อมั่น ให้กับบุตรไว้ตั้งแต่ยังเด็ก ประชาธิป จบการศึกษาระดับชั้นประถม ที่โรงเรียนสาธิตมหาวิทยาลัยศรีนครินทรวิโรฒ ประสานมิตร ก่อนที่บิดามารดาจะส่งไปศึกษาต่อในประเทศอังกฤษ กระทั่งจบการศึกษาระดับมัธยม จากนั้นเข้าศึกษาต่อระดับอุดมศึกษา เกี่ยวกับเทคโนโลยีดนตรี ต่อมาหันไปศึกษาการออกแบบกราฟิก (Graphic design) ที่มหาวิทยาลัยมิดเดิลเส็กซ์ (Middlesex University) กรุงลอนดอน กระทั่งจบการศึกษาในสาขานี้ ก่อนกลับมาพักอาศัยในประเทศไทย หลังจากใช้ชีวิตอยู่ที่อังกฤษประมาณ 10 ปีสู่วงการเพลง สู่วงการเพลง. ประชาธิป เริ่มสนใจดนตรีตั้งแต่อายุ 8 ขวบ โดยมีวงดนตรีโมเดิร์นด็อกเป็นแรงบันดาลใจ จากนั้นเขาก็เริ่มแกะเพลงของศิลปินอื่น ๆ อาทิ โยคีเพลย์บอย, สี่เต่าเธอ, ซิลลี่ ฟูลส์ เป็นต้น นอกจากนี้ เขายังมีความสามารถ เล่นเบสและกลอง หลังจากนั้น สมัยที่เป็นนักเรียนอังกฤษกับเพื่อน ๆ เขาเล่นดนตรีอย่างจริงจัง และร่วมเล่นกีตาร์ ให้กับวงบีเควัน (BK1) ในอัลบั้มที-ฮ็อป (T-HOP) ในสังกัดเบเกอรี่มิวสิค และร่วมออกทัวร์คอนเสิร์ตกับวง ในช่วงปี พ.ศ. 2547 เมื่อ พ.ศ. 2550 วีรพัฒน์ มุสิกพงศ์ (แชมป์) พี่ชายของประชาธิป ซึ่งเป็นเพื่อนสนิทกับวิน ศิริวงศ์ แนะนำให้ทั้งสองรู้จักกัน เนื่องจากทั้งประชาธิปและวิน มีความสนใจแนวดนตรีลักษณะเดียวกัน พวกเขาจึงร่วมกันออกซิงเกิลเพลง อาจยังไม่สาย กับ ฉันไม่เหงา โดยเมื่อบันทึกเสร็จ ก็นำออกวางจำหน่าย ในงานแฟตเฟสติวัลครั้งที่ 4 พร้อมทั้งส่งตัวอย่างเพลง (demo) ให้กับแฟตเรดิโอ และนำซีดีเพลงไปเสนอกับค่ายเพลงต่าง ๆ จนกระทั่งค่ายสไปซีดิสก์ให้ความสนใจร่วมงานชีวิตส่วนตัว ชีวิตส่วนตัว. ประชาธิป คบหาแบบคนรัก กับพรปวีณ์ นีระสิงห์ (เฟย์) นักร้องสาว ซึ่งเป็นสมาชิกวงเฟย์ ฟาง แก้ว เขาเคยให้สัมภาษณ์ หนังสือพิมพ์ประชาชาติธุรกิจ เมื่อปี พ.ศ. 2552 ว่าไม่ได้คุยเรื่องการเมืองกับทางบ้านมากนัก เนื่องจากเขามิได้สนใจการเมือง ส่วนตัวเขาเอง มีบุคลิกเงียบขรึม พูดน้อยการเสียชีวิต การเสียชีวิต. เมื่อเวลาประมาณ 22:00 น. ของวันพุธที่ 29 กรกฎาคม พ.ศ. 2558 ตำรวจนครบาลทองหล่อรับแจ้ง มีคนพลัดตกจากอาคารเสียชีวิต บริเวณคอนโดมิเนียม ภายในถนนทองหล่อ ซอย 5 จึงนำเจ้าหน้าที่เข้าตรวจสอบ พบศพของประชาธิป ในสภาพนอนคว่ำหน้าจมกองเลือด ตรวจสอบร่างกายพบกะโหลกศีรษะแตก เสียชีวิตทันทีในที่เกิดเหตุ พลตำรวจโท ศรีวราห์ รังสิพราหมณกุล ผู้บัญชาการตำรวจนครบาล กล่าวถึงการตรวจสอบห้องพักของผู้ตาย พบว่าประตูล็อกจากภายในห้อง และไม่พบร่องรอยการต่อสู้ หรือรื้อค้นทรัพย์สิน ที่บริเวณริมระเบียง มีเบียร์กระป๋องที่เปิดแล้ว และมีจดหมายที่เขียนด้วยลายมือผู้ตายถึงแฟนสาว ซึ่งเจ้าหน้าที่ตำรวจรวบรวมเก็บไว้เป็นหลักฐาน มีข้อความว่า โดยคาดว่าการเสียชีวิตของประชาธิป มาจากปัญหาความรักที่ถูกแฟนทิ้ง ส่วนวีระกานต์ มุสิกพงศ์ ผู้เป็นบิดา ซึ่งเดินทางมาดูเหตุการณ์ ให้สัมภาษณ์ผู้สื่อข่าวว่า บุตรชายของตนพักอาศัยอยู่ที่ห้องตามลำพัง มีเพื่อนและครอบครัวไปหาบ้าง ก่อนเกิดช่วงประมาณ 21:00 น. ประชาธิปยังโทรศัพท์คุยกับศรีวิไล ผู้เป็นมารดาว่า ตนเกิดปัญหาทะเลาะวิวาทอย่างรุนแรงกับแฟนสาว วีระกานต์ซึ่งนั่งอยู่ด้วย จึงบอกต่อลูกชายไปในโทรศัพท์ว่า ให้ค่อย ๆ คิด หากไม่มีทางออกจริง ๆ ก็ให้กลับบ้าน ตนพร้อมจะให้คำปรึกษา แต่ลูกชายก็ไม่ได้ตอบอะไรกลับมา อนึ่ง เมื่อวันเสาร์ที่ 26 กันยายน พ.ศ. 2558 ค่ายเพลงสไปซีดิสก์ ต้นสังกัดของวงสควีซ แอนิมอล ดำเนินการจัดคอนเสิร์ต เลิฟยู'ทิลไอดาย (Love You 'till I die) เพื่อรำลึกถึงประชาธิป ที่วอยซ์สเปซ ถนนวิภาวดีรังสิต โดยมีศิลปินมาร่วมงานอย่างคับคั่งรางวัลรางวัล. - Cleo’s Most Eligible Bachelors 2007 สาขา Screamผลงานเพลงอัลบั้มเต็มผลงานเพลง. อัลบั้มเต็ม. - อัลบั้ม อาจยังไม่สาย (พ.ศ. 2550) - อัลบั้ม ไม่มีที่มา (พ.ศ. 2554)อัลบั้มโปรเจกต์พิเศษอัลบั้มโปรเจกต์พิเศษ. - Inversoul (พ.ศ. 2550) - Inversoul EP2 (พ.ศ. 2550)</doc>
