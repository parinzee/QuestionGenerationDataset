<doc id="483317" url="https://th.wikipedia.org/wiki?curid=483317" title="ปราโมทย์ ธีระวิวัฒน์">ปราโมทย์ ธีระวิวัฒน์ ดาบตำรวจ ปราโมทย์ ธีระวิวัฒน์ (14 มิถุนายน พ.ศ. 2510 — 4 ตุลาคม พ.ศ. 2555) เป็นนักกีฬาแบดมินตันชายชาวไทยประเภทชายคู่ ผู้ซึ่งเป็นแชมป์ประเทศไทย 11 สมัย นอกจากนี้ เขายังเป็นเจ้าของเหรียญทองซีเกมส์ 1999 ที่ประเทศบรูไน, เหรียญเงินเอเชียนเกมส์ 1998 ที่ประเทศไทย และเหรียญเงินเอเชียนเกมส์ 2002 ที่ประเทศเกาหลีใต้ เขามักร่วมทีมกับ พ.อ.ศักดิ์ระพี ทองสาริ และเทศนา พันธ์วิศวาส โดยได้รับการจัดให้อยู่ในอันดับ 2 ของโลกถึง 2 ครั้ง นอกจากนี้ เขายังเป็นผู้ฝึกสอนนักแบดมินตันไทยจนสามารถติดอันดับโลกหลายราย ทั้งบุญศักดิ์ พลสนะ, พิสิษฐ์ พูดฉลาด, กุลชลา วรวิจิตรชัยกุล, ดวงอนงค์ อรุณเกษร, ร.อ.หญิง สราลีย์ ทุ่งทองคำ, ณริฎษาพัชร แลม, ทรงพล อนุกฤตยาวรรณ, พรทิพย์ บูรณะประเสริฐสุข, รัชนก อินทนนท์, บุศนันท์ อึ๊งบำรุงพันธ์, มณีพงศ์ จงจิตร และบดินทร์ อิสสระประวัติ ประวัติ. ปราโมทย์ ธีระวิวัฒน์ เริ่มเล่นแบดมินตันเมื่ออายุได้ 6 ขวบเมื่อครั้งเป็นนักเรียนประถมที่โรงเรียนสิทธิศึกษา จากนั้นได้ศึกษาต่อชั้นมัธยมที่โรงเรียนวิสุทธรังษี จังหวัดกาญจนบุรี และสำเร็จการศึกษาระดับ ปวช. จากวิทยาลัยเทคนิคกาญจนบุรี จากนั้น เมื่อเขาย้ายมายังกรุงเทพมหานคร ก็ได้มีโอกาสร่วมทีมกับนักแบดมินตันที่มีชื่อเสียงหลายราย และปราโมทย์เริ่มมีชื่อเสียงอย่างมาก เมื่อครั้งที่เขาจับคู่กับศักดิ์ระพี ทองสาริ โดยสามารถขึ้นไปอยู่ในอันดับ 2 ของโลกจากการแข่งขันระดับนานาชาติหลายรายการ และปราโมทย์ได้เข้าแข่งขันในกีฬาแบดมินตันในโอลิมปิกฤดูร้อน 2004 ในประเภทชายคู่ร่วมกับเทศนา พันธ์วิศวาส โดยพวกเขาเป็นฝ่ายชนะแอชลีย์ เบรเฮาท์ และเทรวิส เดนนีย์ จากประเทศออสเตรเลียในรอบแรก จากนั้นทั้งคู่ก็เป็นฝ่ายแพ้ต่อจง เถิงฝู และหลี่ ว่านหัว จากประเทศมาเลเซียในรอบ 16 คนสุดท้าย ในโอลิมปิกฤดูร้อน 2000 ปราโมทย์เข้าแข่งขันร่วมกับเทศนา พันธ์วิศวาส พวกเขาชนะในรอบ 32 คนสุดท้าย แต่เป็นฝ่ายแพ้ต่อทีมมาเลเซียในรอบ 16 คนสุดท้าย หลังจากที่เขาเลิกการแข่งขันแบดมินตันแล้ว ก็ได้ผันตัวมาเป็นโค้ชให้แก่ทีมชาติไทยในเวลาต่อมา ด้านชีวิตส่วนตัว ปราโมทย์ ธีระวิวัฒน์ สมรสกับ ณฐมล ธีระวิวัฒน์ และมีบุตรชายด้วยกัน 2 คนการเสียชีวิต การเสียชีวิต. ปราโมทย์พบว่าตนป่วยเป็นโรคมะเร็งปอดในช่วงต้นปี พ.ศ. 2554 ทั้งที่ซึ่งเขาไม่ได้เป็นคนดื่มเหล้าหรือสูบบุหรี่ จากนั้นเขาได้เข้ารับการรักษาเป็นระยะเวลาเกือบ 2 ปี ปราโมทย์ได้เสียชีวิตลงอย่างสงบในวันที่ 4 ตุลาคม พ.ศ. 2555 ด้วยโรคมะเร็งปอด ที่โรงพยาบาลรามาธิบดี โดยญาติได้นำร่างของเขาไปประกอบพิธีที่วัดถาวรวราราม จังหวัดกาญจนบุรี ซึ่งเป็นบ้านเกิดของเขา และกำหนดพิธีฌาปนกิจศพในวันที่ 9 ของเดือนเดียวกันนี้ ในการจากไปนี้ คุณหญิงปัทมา ลีสวัสดิ์ตระกูล ซึ่งเป็นประธานที่ปรึกษาสมาคมแบดมินตันฯ ได้แสดงการไว้อาลัยผ่านทางเฟซบุ๊กของ ด.ต.ปราโมทย์ รวมทั้ง รัชนก อินทนนท์ ที่เคยรับการฝึกสอนจาก ด.ต.ปราโมทย์ ก็ได้แสดงความอาลัยผ่านทางอินสตาแกรมด้วยเช่นกันเครื่องราชอิสริยาภรณ์เครื่องราชอิสริยาภรณ์. - พ.ศ. 2553 - เครื่องราชอิสริยาภรณ์อันเป็นที่สรรเสริญยิ่งดิเรกคุณาภรณ์ ชั้นตติยดิเรกคุณาภรณ์ (ต.ภ.)</doc>
