<doc id="430877" url="https://th.wikipedia.org/wiki?curid=430877" title="จัสต์เดอะเวย์ยูอาร์ (เพลงบรูโน มาส์)">จัสต์เดอะเวย์ยูอาร์ (เพลงบรูโน มาส์) "จัสต์เดอะเวย์ยูอาร์" () เป็นเพลงของนักร้องนักแต่งเพลงชาวอเมริกัน บรูโน มาส์ เป็นซิงเกิลนำจากสตูดิโออัลบั้มชุดแรก ดูว็อปส์แอนด์ฮูลิแกนส์ (2010) เพลงเขียนโดยเดอะสมีซิงตันส์ คาลิล วอลตัน และนีดเดิลส์ และผลิตโดยเดอะสมีซิงตันส์ และนีดเดิลส์ เพลงออกจำหน่ายในสหรัฐอเมริกาวันที่ 14 ธันวาคม ค.ศ. 2009 เพลงได้รับแอร์เพลย์จากสถานีวิทยุนิวป็อปเฟิสต์ของเอโอแอลเรดิโอ เพลงยังอยู่ในรายชื่อเพลงบีบีซีเรดิโอวันเอเพลย์ลิสต์ในสหราชอาณาจักรด้วย และออกจำหน่ายในสหราชอาณาจักรในวันที่ 19 กันยายน ค.ศ. 2010 ในชื่อ "จัสต์เดอะเวย์ยูอาร์ (อเมซิง) " ซิงเกิลได้รับคำวิจารณ์แง่ดีจากนักวิจารณ์เพลง ซึ่งมองว่าเป็นเพลงที่โดดเด่นจากอัลบั้ม และชื่นชมผลิตผลของเดอะสมีซิงตันส์ เพลงได้รับรางวัลแกรมมีสาขาการแสดงเพลงป็อปชายยอดเยี่ยมในงานประกาศ ค.ศ. 2011 เพลงขึ้นอันดับหนึ่งในชาร์ตบิลบอร์ดฮอต 100 และเมนสตรีมท็อป 40 และขึ้นห้าอันดับแรกในประเทศอื่น ๆ เพลงได้รับการรับรองระดับแพลตินัม 6 ครั้งจากสมาคมผู้ประกอบกิจการเพลงของสหรัฐอเมริกา (RIAA) และอีก 6 ครั้งจากสมาคมอุตสาหกรรมเพลงออสเตรเลีย (ARIA) เพลงเป็นซิงเกิลดิจิตอลที่ขายดีที่สุดอันดับที่ 8 ทั่วโลกใน ค.ศ. 2011 ด้วยยอดขาย 12.2 ล้านชุด จนถึงวันนี้ เพลงขายได้ 13.2 ล้านชุดทั่วโลก เป็นหนึ่งในซิงเกิลที่ขายดีที่สุดตลอดกาล ใน ค.ศ. 2012 นักดนตรีชาวโดมินิกัน คาร์ลอส โรเซ นำเพลงมาร้องใหม่ในแนวบาชาตา (bachata) เป็นซิงเกิลเปิดตัวและขึ้นอันดับหนึ่งบนชาร์ตบิลบอร์ดทรอปิคอลซองส์ มิวสิกวิดีโอกำกับโดยอีธาน เลเดอร์ ออกอากาศวันที่ 8 กันยายน ค.ศ. 2010 และร่วมแสดงโดยนักแสดงชาวออสเตรเลีย นาธาลี เคลลีย์ เพลงฉบับรีมิกซ์ร่วมร้องโดยแร็ปเปอร์ ลูเป เฟียสโก และรวมอยู่ในอัลบั้มดูว็อปส์แอนด์ฮูลิแกนส์รุ่นดีลักซ์ มาส์แสดงเพลง "จัสต์เดอะเวย์ยูอาร์" ในทัวร์คอนเสิร์ตเดอะดูว็อปส์แอนด์ฮูลิแกนส์ทัวร์ (2010-12) และเดอะมูนไชน์จังเกิลทัวร์ (2013-14) และร้องเพลงนี้ในรายการซูเปอร์โบวล์ฮาล์ฟไทม์โชว์ครั้งที่ 68 เพลงถูกนำไปร้องใหม่หลายครั้ง เพลง "ออลอะเบาต์แดตเบส" ของเมแกน เทรนเนอร์ก็ได้รับแรงบันดาลใจจากเพลงนี้</doc>
