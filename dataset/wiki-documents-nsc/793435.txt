<doc id="793435" url="https://th.wikipedia.org/wiki?curid=793435" title="แม่เจ้าหม่อมราชวงศ์รถแก้ว">แม่เจ้าหม่อมราชวงศ์รถแก้ว แม่เจ้ารถแก้ว หรือพระนามเดิม หม่อมราชวงศ์หญิงรถแก้ว อิศรเสนา เป็นชายาในเจ้าอินทยงยศโชติ เจ้าผู้ครองนครลำพูน องค์ที่ 9 และเป็นธิดาในหม่อมเจ้าสัตบุศ อิศรเสนา (พระโอรสในพระเจ้าราชวรวงศ์เธอ พระองค์เจ้าพงศ์อิศเรศ กรมหมื่นกษัตริย์ศรีศักดิเดช) กับเจ้าหญิงในราชวงศ์ทิพย์จักร (เชื้อเจ้าเจ็ดตน)พระประวัติ พระประวัติ. แม่เจ้ารถแก้ว หรือพระนามเดิม หม่อมราชวงศ์หญิงรถแก้ว อิศรเสนา เป็นธิดาในหม่อมเจ้าสัตบุศ อิศรเสนา ซึ่งเป็นพระโอรสพระองค์ที่ 4 ในพระเจ้าราชวรวงศ์เธอ พระองค์เจ้าพงศ์อิศเรศ กรมหมื่นกษัตริย์ศรีศักดิเดช กับคุณหญิงพลับ ศิลานนท์ (หม่อมเจ้าหญิงทับ พระธิดาองค์ที่ 2 ในสมเด็จเจ้าฟ้าศิลา พระราชโอรสพระองค์ที่ 8 ของสมเด็จพระเจ้ากรุงธนบุรี) และหม่อมมารดาไม่ปรากฏนามเป็นเจ้าหญิงในวงศ์เจ้าเจ็ดตน สมเด็จกรมพระยาดำรงราชานุภาพ เสนาบดีกระทรวงมหาดไทย ในสมัยยังทรงพระยศเป็นพระเจ้าน้องยาเธอ กรมหลวงดำรงราชานุภาพ เมื่อ พ.ศ. 2440 ได้ทรงเทียบฐานันดรศักดิ์ให้แก่แม่เจ้ารถแก้ว ในชั้นหม่อมราชวงศ์ เป็นที่ทราบแก่บรรดาเจ้านายในราชวงศ์จักรีในกรุงเทพมหานครโดยทั่วกันในสมัยนั้น แม่เจ้ารถแก้ว เสกสมรสกับเจ้าอินทยงยศโชติ เจ้าผู้ครองนครลำพูน องค์ที่ 9 ตั้งแต่สมัยที่เจ้าอินทยงยศโชติยังรับราชการในตำแหน่งพระยาไชยสงคราม นครลำพูน ในรัชสมัยเจ้าดาราดิเรกรัตนไพโรจน์เป็นเจ้าผู้ครองนครลำพูน แม่เจ้ารถแก้วถึงแก่อนิจกรรม เมื่อวันแรม 14 ค่ำ เดือน 3 พ.ศ. 2468 สิริอายุได้ 75 ปี อัฐิของท่านนอกจากบรรจุในกู่ที่สร้างไว้ในสุสานหลวงลำพูนแล้ว เจ้าจักรคำขจรศักดิ์ได้นำอัฐิอีกส่วนหนึ่งของท่านบรรจุในเจดีย์วัดบ้านหลวย ตำบลในเมือง อำเภอเมืองลำพูน จังหวัดลำพูนราชโอรสธิดา ราชโอรสธิดา. แม่เจ้ารถแก้ว มีราชโอรส ราชธิดา กับเจ้าอินทยงยศโชติ 5 องค์ คือ1. เจ้าหญิงมุกดา ณ ลำพูน สมรสกับเจ้าราชภาคินัย (น้อยเมืองไทย ณ ลำพูน) เจ้าราชภาคินัยนครลำพูน 2. เจ้าชายตุ้ย ณ ลำพูน (ถึงแก่อนิจกรรมตั้งแต่เยาว์วัย) 3. เจ้าน้อยจักรคำ ณ ลำพูน ต่อมาคือมหาอำมาตย์โท พลตรี เจ้าจักรคำขจรศักดิ์ เจ้าผู้ครองนครลำพูน องค์ที่ 10 4. เจ้าหญิงแก้วมาเมือง ณ ลำพูน 5. เจ้าหญิงหล้า ณ ลำพูน สมรสกับเจ้าน้อยจิตตะ ณ ลำพูน ภายหลังสมรสกับเจ้าราชสัมพันธ์วงศ์ (น้อยพุทธวงศ์ ณ เชียงใหม่) เจ้าราชสัมพันธ์วงศ์นครลำพูนพงศาวลี</doc>
