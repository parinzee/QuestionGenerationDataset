<doc id="823035" url="https://th.wikipedia.org/wiki?curid=823035" title="เทาเทาโมนา">เทาเทาโมนา เทาเทาโมนา (; ชามอร์โร: เทาเทา–taotao หมายถึง "บุคคล" หรือ "ผู้คน" และ โมนา–mo'na หมายถึง "ยุคก่อน" โดยรวมความแล้วหมายถึง "คนยุคก่อนประวัติศาสตร์" หรือ "คนโบราณ") เป็นผีหรือวิญญาณชนิดหนึ่งตามความเชื่อของชาวชามอร์โร ซึ่งเป็นกลุ่มชาติปฐมภูมิของดินแดนแถบหมู่เกาะมาเรียนา ในมหาสมุทรแปซิฟิก ซึ่งได้แก่ เกาะลูตา, เกาะไซปัน, เกาะทีเนียน, เกาะกวม ในประเทศไมโครนีเซีย เชื่อว่าเป็นวิญญาณบรรพบุรุษ สิงสถิตอยู่ตามป่าเขาหรือในถ้ำตามธรรมชาติ เทาเทาโมนา เป็นความเชื่อที่มาแต่ตั้งเดิมของชาวชามอร์โร ก่อนที่ชาวสเปนในยุคล่าอาณานิคมในยุคศตวรรษที่ 17 และ 18 จะเข้ามาครอบครองดินแดนแถบนี้และพยายามเปลี่ยนความเชื่อทั้งหมดของชาวพื้นเมือง แต่ถึงปัจจุบันความเชื่อเรื่องเทาเทาโมนาก็ยังคงมีอยู่ในหมู่ชาวชามอร์โร ทั้งนี้เชื่อว่า เทาเทาโมนาสิงสถิตอยู่ตามธรรมชาติ หากใครจะล่วงล้ำเข้าในป่าหรือเพื่อเก็บผลไม้ต้องกระทำพิธีการขออนุญาตเสียก่อน เนื่องจากเทาเทาโมนาจะไม่พอใจผู้ที่ล่วงล้ำเข้าไป ทั้งนี้เทาเทาโมนาอาจมาคุกคามผู้คนในหมู่บ้านหรือชุมชนเมืองได้ โดยเทาเทาโมนาจะไม่ชอบผู้หญิงตั้งครรภ์ หญิงตั้งครรภ์ชาวชามอร์โรจะใช้น้ำหอมและสวมเสื้อผู้ชายของสามี รวมถึงสวมหน้ากากอยู่กับบ้านในเวลากลางคืน เพื่อเป็นการขับไล่เทาเทาโมนา บ้างก็บอกว่าเทาเทาโมนามีรูปร่างเหมือนมนุษย์ที่ตัวผอมแห้ง เนื้อตัวเหม็นเหมือนซากศพและกำลังผุกร่อน แต่ทว่ามีพละกำลังเหนือมนุษย์คล้ายซอมบี บ้างก็บอกว่าไม่มีหัว เทาเทาโมนาสิงอยู่ตามต้นไม้ใหญ่ในป่า เช่น ไม้จำพวกต้นไทร หรือหินที่เรียกว่า หินแลตเต ซึ่งเป็นหินก้อนใหญ่ที่วางตั้งอยู่ทั่วไปทั้งในเมืองและในป่า ซึ่งเป็นสิ่งประดิษฐ์ของมนุษย์คล้ายกับสโตนเฮนจ์หรือโมอาย แต่มีขนาดเล็กกว่า โดยที่ไม่มีใครทราบว่าหินเหล่านี้เกิดขึ้นได้อย่างไร จึงเชื่อว่าเป็นการกระทำของเทาเทาโมนา เทาเทาโมนาจะไม่พอใจผู้ที่ลบหลู่และจะสร้างความเสียหายให้แก่ผู้นั้น เช่น ทำร้ายร่างกาย ครอบครัวรอดริเกซ ครอบครัวชาวชามอร์โรครอบครัวหนึ่ง เชื่อว่าพวกตนสามารถบันทึกเสียงของเทาเทาโมนาไว้ได้ด้วยเทปบันทึกเสียง ในปี ค.ศ. 1975 เป็นเสียงพูดคุยกันของ โทนี ลูกชายวัย 2 ขวบ ในขณะนั้น พูดคุยกับ พริสซิลลา แม่ของตน ซึ่งเป็นบทสนทนาทั่วไปในชีวิตประจำวัน และจู่ ๆ ก็มีเสียงประหลาดลึกลับแทรกเข้ามา โดยขณะที่บันทึกเสียง ทุกคนที่อยู่ในที่นั้นยืนยันว่าไม่มีใครได้ยินเสียงนี้ บ้างก็เชื่อว่า เทาเทาโมนาเป็นวิญญาณที่อ่อนโยนที่คอยช่วยเหลือหมอพื้นบ้านหรือแม่มดที่เรียกว่า ซูรูฮานัส (Suruhanas, Suruhanus) เทาเทาโมนาสามารถข่วนหรือหยิกหรือลักพาตัวเด็กได้ในช่วงระยะเวลาสั้น ๆ รวมถึงยังสามารถแฝงมาในร่างผู้คนเพื่อทำให้คน ๆ นั้นเจ็บไข้ได้ป่วยได้</doc>
