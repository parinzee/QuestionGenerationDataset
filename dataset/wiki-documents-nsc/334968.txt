<doc id="334968" url="https://th.wikipedia.org/wiki?curid=334968" title="เดอะไฟฟ์">เดอะไฟฟ์ เดอะไฟฟ์, ห้าคีตกวี () บางครั้งอาจเรียกว่า The Mighty Five หรือ The Mighty Handful หรือ The Mighty Coterie (, Moguchaya kuchka) หมายถึงกลุ่มคีตกวีชาวรัสเซีย 5 คนจากหลากหลายอาชีพ ที่คบหากันที่เซนต์ปีเตอร์สเบิร์กในช่วงปี ค.ศ. 1856 ถึง 1870 นำโดยมีลี บาลาคิเรฟ (Mily Balakirev, 1837 - 1910) เป็นผู้นำกลุ่ม, เซซาร์ คูอี ทหารช่าง (César Cui, 1835 - 1918), โมเดสต์ มูสซอร์กสกี ทหารบก (Modest Mussorgsky, 1839 - 1881), นีโคไล ริมสกี-คอร์ซาคอฟ ทหารเรือ (Nikolai Rimsky-Korsakov, 1844 - 1908) และอะเลคซันดร์ โบโรดิน แพทย์และนักเคมี (Alexander Borodin, 1833 - 1887) นักดนตรีทั้งห้ารวมกลุ่มกันเพื่อศึกษาทฤษฎีดนตรีร่วมกัน ฝึกซ้อม วิจารณ์และร่วมกันกำหนดแนวทางดนตรีคลาสสิกของรัสเซียในลักษณะชาตินิยมเป็นของตนเอง แทนที่จะให้เป็นไปตามขนบดั้งเดิมดนตรีแบบยุโรป เหมือนในประเทศอื่นๆ บาลาคิเรฟ, คูอี, มูสซอร์สกี, ริมสกี-คอร์ซาคอฟ และโบโรดิน มักจะมาชุมนุมกันที่บ้านของบาลาคิเรฟ หรือบ้านของอเล็กซานเดอร์ ดาร์กอมิชกี (Alexander Dargomyzhsky, 1813 - 1869) ร่วมกับบุคคลอื่นๆ เช่น วลาดีมีร์ สตาซอฟ นักวิจารณ์ดนตรี (Vladimir Stasov, 1824 - 1906), สองพี่น้องอเล็กซานดรา พูร์โกลด์ (Alexandra Purgold) นักร้อง และนาเดชดา พูร์โกลด์ (Nadezhda Nikolayevna Purgold) นักเปียโน ที่ต่อมาแต่งงานกับริมสกี-คอร์ซาคอฟ นักดนตรีกลุ่มนี้ ได้มีอิทธิพลต่องานดนตรีของคีตกวีรัสเซียในยุคหลัง เช่น ผลงานของอะเลคซันดร์ กลาซูนอฟ, มีคาอิล อิปโปลิตอฟ-อีวานอฟ, เซียร์เกย์ โปรโคเฟียฟ, อิกอร์ สตราวินสกี และ ดมีตรี ชอสตโกวิช</doc>
