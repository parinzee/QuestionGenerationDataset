<doc id="328130" url="https://th.wikipedia.org/wiki?curid=328130" title="อันเดรส อินิเอสตา">อันเดรส อินิเอสตา อันเดรส อินิเอสตา ลูฆัน (; เกิดวันที่ 11 พฤษภาคม ค.ศ. 1984) เป็นนักฟุตบอลชาวสเปน ปัจจุบันได้ลงเล่นให้กับวิสเซล โคเบะ และทีมชาติสเปน ในตำแหน่งกองกลาง อินิเอสตาเข้าร่วมกับ ลามาซีอา ซึ่งเป็นศูนย์ฝึกผู้เล่นเยาวชนของบาร์เซโลนา หลังจากย้ายมาจากบ้านเกิด ซึ่งเขาชื่นชอบที่นี่ตั้งแต่ยังเด็ก เขาเริ่มเล่นให้กับทีมชุดใหญ่ในปี พ.ศ. 2545 ด้วยอายุ 18 ปี โดยลงเล่นในฤดูกาล 2004–05 และเป็นผู้เล่นตัวหลักของทีมเรื่อยมา และเป็นส่วนหนึ่งที่ช่วยให้บาร์เซโลนาคว้า 6 แชมป์ในปี พ.ศ. 2552 อีกทั้ง 30 ถ้วยที่เขาได้รับ ทำให้เขาเป็นนักฟุตบอลชาวสเปนที่ได้รับถ้วยมากที่สุด โดยอินิเอสตาได้รับการขนานนามว่าเป็นหนึ่งในผู้เล่นที่ดีที่สุดของยุคและเป็นกองกลางที่ดีที่สุดตลอดกาล อินิเอสตาลงเล่นให้กับทีมชาติสเปนตั้งแต่ชุดเยาวชนอายุไม่เกิน 16 ปี, 19 ปี และ 21 ปี ก่อนที่เขาจะติดทีมชาติชุดใหญ่ในปี พ.ศ. 2549 โดยได้รับเลือกให้ติดทีมชาติในการแข่งขันฟุตบอลโลก 2006 อีกทั้งเขายังมีส่วนช่วยให้สเปนได้แชมป์ในการแข่งขันฟุตบอลชิงแชมป์แห่งชาติยุโรป 2008 โดยลงเล่นทุกนัดในการแข่งขัน อีกทั้งยังได้รับเลือกให้เป็นผู้เล่นในทีมยอดเยี่ยมของการแข่งขันด้วย ต่อมาอินิเอสตาได้ติดทีมชาติในการแข่งขันฟุตบอลโลก 2010 และเป็นผู้เล่นสำคัญที่ทำประตูชัยให้กับสเปนในการแข่งขันนัดชิงชนะเลิศกับเนเธอร์แลนด์ และได้รับตำแหน่งผู้เล่นทรงคุณค่าของนัดนั้นด้วย อีกทั้งยังเป็นหนึ่งในผู้เล่นของทีมยอดเยี่ยมในการแข่งขัน ต่อมาในฟุตบอลชิงแชมป์แห่งชาติยุโรป 2012 อินิเอสตาพาสเปนคว้าแชมป์ 2 สมัยติดต่อกัน และได้รับเลือกให้เป็นผู้เล่นที่ดีที่สุดในการแข่งขัน นอกจากนั้นยังได้รับตำแหน่งผู้เล่นทรงคุณค่าถึง 3 นัด (รวมไปถึงนัดชิงชนะเลิศกับอิตาลี)สถิติอาชีพสโมสรทีมชาติ</doc>
