<doc id="305943" url="https://th.wikipedia.org/wiki?curid=305943" title="แผ่นดินไหวในชิลี พ.ศ. 2553">แผ่นดินไหวในชิลี พ.ศ. 2553 แผ่นดินไหวในประเทศชิลี พ.ศ. 2553 เป็นเหตุการณ์แผ่นดินไหวที่เกิดนอกชายฝั่งแคว้นเมาเล ประเทศชิลี เมื่อวันที่ 27 กุมภาพันธ์ พ.ศ. 2553 เมื่อเวลา 03:34 ตามเวลาท้องถิ่น (06:34 UTC) มีขนาด 8.8 ตามมาตราโมเมนต์ เป็นเวลานานราว 3 นาที ถือเป็นการแผ่นดินไหวที่มีความรุนแรงที่สุดหลังจากเกิดเหตุการณ์แผ่นดินไหวมีขนาด 9.5 ตามมาตราโมเมนต์เมื่อปี พ.ศ. 2503 ที่ วาลดีเวีย (ถือเป็นแผ่นดินไหวรุนแรงที่สุดในโลกเท่าที่เคยมีบันทึก) และถือเป็นเหตุแผ่นดินไหวที่มีความรุนแรงที่สุดหลังเหตุการณ์แผ่นดินไหวในมหาสมุทรอินเดีย พ.ศ. 2547 ถือว่ามีความรุนแรงเป็นอันดับ 7 เท่าที่มีการบันทึกมา (เทียบเท่าเหตุการณ์แผ่นดินไหวในประเทศเอกวาดอร์ พ.ศ. 2449) มีความรุนแรงมากกว่าเหตุการณ์แผ่นดินไหวในเฮติ พ.ศ. 2553 ที่มีขนาด 7.0 ตามมาตราโมเมนต์ ที่เพิ่งเกิดขึ้นเมื่อเดือนมกราคม พ.ศ. 2553 เมืองที่ได้รับประสบความรุนแรงระดับ IX (พื้นดินแยก) ตามมาตราเมร์กัลลี คือเมืองตัลกาอัวโน, อาเราโก, โลตา, ชิกัวยานเต, กาเนเต และซันอันโตนิโอ แผ่นดินไหวครั้งนี้ยังรู้สึกได้ถึงเมืองหลวง ซานเตียโก ที่ระดับ VIII (ผู้คนทั่วไปตกใจ) ตามมาตราเมร์กัลลี แรงสั่นไหวยังรู้สึกได้ในหลายเมืองของอาร์เจนตินา รวมถึงเมืองบัวโนสไอเรส, กอร์โดบา, เมนโดซา และลาริโอฮา แรงสั่นไหวยังรู้สึกได้ไปทางตอนเหนือถึงเมืองไอกาในเปรูทางตอนใต้ และยังเตือนภัยคลื่นสึนามิไปยัง 53 ประเทศ และมีการบันทึกว่าคลื่นสึนามิ มีความสูงไปถึง 2.6 เมตร ในทะเล ที่เมืองวาลปาราอิโซ ประเทศชิลี ประธานาธิบดีมิเชล บาเชเลตออกมาประกาศเขตพื้นที่มหันตภัย จุดเหนือศูนย์แผ่นดินไหวอยู่นอกชายฝั่งแคว้นเมาเล ราว 8 กิโลเมตรทางตะวันตกของ Curanipe และ 115 กิโลเมตร ทางเหนือ-ตะวันออกเฉียงเหนือไปทางเมืองที่ใหญ่ที่สุดเป็นอันดับ 2 ของชิลี เมืองกอนเซปซีออน แผ่นดินไหวยังทำให้เกิดคลื่นในทะเลสาบพอนต์ชารเทรน ไปทางเหนือของเมืองนิวออร์ลีนส์ สหรัฐอเมริกา ตั้งอยู่ห่างจากจุดเหนือศูนย์แผ่นดินไหว 7,600 กิโลเมตร</doc>
