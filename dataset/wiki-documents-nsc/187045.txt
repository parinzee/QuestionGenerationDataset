<doc id="187045" url="https://th.wikipedia.org/wiki?curid=187045" title="ซามีร์ นัสรี">ซามีร์ นัสรี ซามีร์ นัสรี (, ; เกิดเมื่อวันที่ 26 มิถุนายน ค.ศ. 1987 ในเมืองมาร์แซย์) เป็นนักฟุตบอลชาวฝรั่งเศสเชื้อสายแอลจีเรีย ปัจจุบันเล่นให้กับเซบียา ในลาลีกา สเปน ด้วยการยืมตัวจากแมนเชสเตอร์ซิตี ในพรีเมียร์ลีก อังกฤษ นัสรีสร้างชื่อขึ้นมาจากอาร์เซนอล อาร์แซน แวงแกร์ ผู้จัดการทีมอาร์เซนอล ยกย่องว่าเขามีลักษณะคล้ายกับรอแบร์ ปีแร็ส ที่มีความเร็ว มีเทคนิคการเล่นที่ยอดเยี่ยม มีสายตาอันยอดเยี่ยม และเป็นผู้เล่นกองกลางที่ดีอีกด้วย ในการแข่งขันฟุตบอลโลก 2014 ที่บราซิลเป็นเจ้าภาพ นัสรีไม่มีชื่อติดทีมชาติทั้งที่ไม่ปรากฏอาการบาดเจ็บหรือเล่นไม่ดีพอแต่อย่างไร โดยมีรายงานข่าวว่า อูว์โก โลริส, โลร็อง โกเซียลนี และ มิคาเอล ล็องโดร ได้เสนอให้ดิดิเยร์ เดชองส์ ผู้จัดการทีมไม่เรียกตัวนัสรีติดทีมชาติไปเนื่องจากพฤติกรรมส่วนตัว อย่างไรก็ตามหลังจากนั้นไม่นาน นัสรีจึงประกาศยุติการเล่นให้กับทีมชาติ ในต้นฤดูกาล 2016–17 หลังจากแมนเชสเตอร์ซิตีได้เปลี่ยนตัวผู้จัดการทีมและหัวหน้าผู้ฝึกสอนเป็นเปป กวาร์ดีโอลา นัสรีต้องย้ายไปยังเซบียา ด้วยสัญญายืมตัวเป็นเวลาหนึ่งฤดูกาล ก่อนที่การซื้อขายแลกเปลี่ยนตัวผู้เล่นรอบแรกจะปิดลง โดยฤดูกาลก่อนหน้านั้น นัสรีได้รับบาดเจ็บเป็นประจำ โดยลงเล่นในพรีเมียร์ลีกไปแค่ 12 นัด ยิงประตูได้ 2 ประตู กอรปกับมีข่าวว่ากวาร์ดีโอลาไม่พอใจในตัวนัสรีที่ปล่อยให้ร่างกายตัวเองอ้วนฉุ น้ำหนักมาก อีกทั้งสโมสรในฤดูกาลนี้ยังได้ตัวโนลิโต และเลรอย ซาเน เข้ามาอีก ซึ่งล้วนแต่เล่นในตำแหน่งเดียวกับนัสรี</doc>
