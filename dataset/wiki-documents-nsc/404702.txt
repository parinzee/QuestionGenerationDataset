<doc id="404702" url="https://th.wikipedia.org/wiki?curid=404702" title="เกาะสวาท หาดสวรรค์">เกาะสวาท หาดสวรรค์ เกาะสวาทหาดสวรรค์ เป็นภาพยนตร์ไทยที่ออกฉายในปี พ.ศ. 2512 สร้างโดยบริษัทละโว้ภาพยนตร์ พระเจ้าวรวงศ์เธอ พระองค์เจ้าอนุสรมงคลการ ทรงพระนิพนธ์เรื่องและกำกับการแสดง รวมทั้งลำดับภาพด้วยพระนาม "อนุสร" และรับเชิญในบทนักดนตรีกีตาร์ นำแสดงโดย สมบัติ เมทะนี และ อรัญญา นามวงศ์ ภาพยนตร์เรื่องนี้ถ่ายทำส่วนใหญ่ที่เกาะสมุย จ.สุราษฏร์ธานี และเครื่องแต่งกายออกแบบโดย หม่อมเจ้ารังษีนภดล ยุคล (สนิทวงศ์) ภาพยนตร์เรื่องนี้เป็นภาพยนตร์ 35 มม.ซูเปอร์ซีเนสโคป สีอีสต์แมน เสียงพากย์ในฟิล์ม เข้าฉายครั้งแรกในวันวาเลนไทน์ ที่โรงภาพยนตร์เฉลิมเขตร์ ซึ่งเข้าฉายนานราวสองเดือนเศษ ถือว่าเป็นภาพยนตร์ทำเงินอีกเรื่องหนึ่งของบริษัทละโว้ภาพยนตร์ที่ประสบความสำเร็จ แม้ภาพยนตร์เรื่องนี้จะมีความยาวถึงสองชั่วโมงครึ่งซึ่งสมัยนั้นภาพยนตร์ไทยทุกเรื่องต้องมีความยาวไม่ต่ำกว่าสองชั่วโมง หลังจากนั้นภาพยนตร์เรื่องนี้ยังได้นำมาจัดรวมในสัปดาห์ภาพยนตร์ยอดนิยม 3 เรื่อง 3 รสของบริษัทละโว้ภาพยนตร์ เป็นโปรแกรมพิเศษประจำปี ระหว่าง พ.ศ. 2513-2515 ร่วมกับภาพยนตร์เรื่อง เงิน เงิน เงิน (2508) และ อีแตน (2511) โดยฉายที่โรงภาพยนตร์เฉลิมเขตร์ และภาพยนตร์เรื่องนี้มีภาคต่อคือเรื่อง วิวาห์พาฝัน (2514) แต่ไม่ประสบความสำเร็จ ต่อมาในปี พ.ศ. 2539 ดาราวิดีโอ นำกลับมาสร้างใหม่เป็นละครโทรทัศน์หลังข่าวภาคค่ำทางช่อง 7 กำกับโดย สยาม สังวริบุตร นำแสดงโดย สมชาย เข็มกลัด, สุทธิดา เกษมสันต์ ณ อยุธยา, สุวัจนี ไชยมุสิก, อนันต์ บุนนาค, จตุรงค์ โกลิมาศ, ชาช่า อัลเทอร์เมท, สมบัติ เมทะนี, อรัญญา นามวงศ์,มานพ อัศวเทพ,เนาวรัตน์ ยุกตะนันท์, อัจฉราพรรณ ไพบูลย์สุวรรณ, ญาณี ตราโมท, ธงชัย ประสงค์สันติ, บิณฑ์ บรรลือฤทธิ์, ฟร้อนท์ มอนท์โกเมอรี่, อังคณา ทิมดี, ท้วม ทรนง, น้อย โพธิ์งาม, เด่น ดอกประดู่, สีเทา เพ็ชรเจริญ, พูนสวัสดิ์ ธีมากรเรื่องย่อ เรื่องย่อ. เพลย์บอยหนุ่มนาม เผดิมพงศ์ (สมชาย เข็มกลัด) ที่พ่อแม่ส่งไปเรียนต่างประเทศแต่ไม่จบเพราะมัวแต่รักสนุก โดยมี มณเฑียร (จตุรงค์ โกลิมาศ) เป็นคู่หู จนสุดท้าย ขุนโภคกิจ (สมบัติ เมทะนี) ผู้เป็นพ่อต้องดัดนิสัยด้วยการส่งไปดูแลกิจการค้ามะพร้าวที่เกาะสวาท ทำให้เขาได้พบ นภาพร (สุทธิดา เกษมสันต์ ณ อยุธยา) และตกหลุมรักทันที โดยไม่ทราบว่าเป็นลูกสาวของครอบครัวคู่อริท่ามกลางความอลเวงในการแข่งขันกันทางธุรกิจ</doc>
