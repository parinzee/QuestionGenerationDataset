<doc id="901023" url="https://th.wikipedia.org/wiki?curid=901023" title="ซารีนาอันนา โคลตอฟสกายาแห่งรัสเซีย">ซารีนาอันนา โคลตอฟสกายาแห่งรัสเซีย ซารีนาอันนา อะเลคเซยีฟนา โคลตอฟสกายาแห่งรัสเซีย (Anna Alexeievna Koltovskaya; Анна Колтовская; ก่อน ค.ศ. 1572 - 5 เมษายน ค.ศ. 1626) เป็นซารีนาแห่งอาณาจักรซาร์รัสเซีย และเป็นพระมเหสีพระองค์ที่ 4 ในซาร์อีวานที่ 4 แห่งรัสเซียพระชนม์ชีพ พระชนม์ชีพ. หลังจากการสิ้นพระชนม์อย่างกระทันหันของ ซารีนามาร์ฟา โซบาคินา พระมเหสีพระองค์ที่สาม ในวันที่ 13 พฤศจิกายน ค.ศ. 1571 ซาร์อีวานทรงมีปัญหาในเรื่องการอภิเษกสมรส เนื่องจากกฎของคริสตจักรรัสเซียออร์ทอดอกซ์ได้ห้ามการสมรสครั้งที่สี่นี้ ด้วยกฎที่ว่า "การสมรสครั้งแรกคือกฎหมาย การสมรสครั้งที่สองคือการอนุโลม การสมรสครั้งที่สามคือการละเมิดกฎ การสมรสครั้งที่สี่คือการไร้ซึ่งความเคารพต่อพระเจ้า ทำตัวอย่างพวกสัตว์เดรัจฉาน" พระเจ้าซาร์อีวานทรงโต้แย้งโดยอ้างว่า เป็นการเสกสมรสที่ไม่สมบูรณ์ พระองค์อภิเษกสมรสกับโคสตอฟสกายา หญิงงามเมือง บุตรสาวอะเลคเซย์ โคลตอฟสกี ในวันที่ 29 เมษายน ค.ศ. 1572 โดยไม่มีการอำนวยพรจากโบสถ์ พระเจ้าซาร์อีวานทรงจัดการประชุมในโบสถ์แอสซัมชัน และทรงมีพระราชดำรัสอย่างวิงวอนและจริงใจทำให้เหล่าพระราชาคณะต้องหลั่งน้ำตาออกมา พระราชาคณะทั้งหลายยินยอมให้ซาร์อภิเษกสมรส แม้ว่าจะมีเงื่อนไขห้ามพระองค์เสด็จเข้าโบสถ์จนถึงเทศกาลอีสเตอร์ และพระองค์ต้องทรงใช้เวลาไปกับการสารภาพบาปเป็นเวลาหนึ่งปี และหนึ่งปีหลังจากนั้นพระองค์จะทรงเป็นคริสตชนทั่วไปดังเดิม ซาร์และซารีนาเสด็จประพาสหลังเสกสมรสที่นอฟโกรอด เมืองซึ่งสองปีก่อนหน้านี้เสียหายจากพระราชโองการของซาร์อีวานที่ทำให้เกิดการสังหารหมู่ที่นอฟโกรอดโดยพวกโอพริชนิก หลังจากอภิเษกสมรสได้สองปี ซาร์อีวานทรงเบื่อหน่ายซารีนาจากการที่ทรงเป็นหมัน พระองค์ทรงละทิ้งพระนาง โดยส่งซารีนาอันนาไปจำคอนแวนต์ที่เวเดนสกี-ติคห์วินสกี ที่ซึ่งพระนางทรงได้รับฉายานางชีว่า ดารีเยีย (Daria) มีเพียงแค่พระนางและซารีนามารีเยีย นากายา พระมเหสีพระองค์ที่ 8 ในซาร์อีวาน ที่มีพระชนม์ชีพสืบต่อมาหลังจากซาร์สวรรคต</doc>
