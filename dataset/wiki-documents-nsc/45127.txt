<doc id="45127" url="https://th.wikipedia.org/wiki?curid=45127" title="หม่อมเจ้าขจรจบกิตติคุณ กิติยากร">หม่อมเจ้าขจรจบกิตติคุณ กิติยากร หม่อมเจ้าขจรจบกิตติคุณ กิติยากร (15 มีนาคม พ.ศ. 2444 - 28 มกราคม พ.ศ. 2510) พระโอรสในพระเจ้าบรมวงศ์เธอ พระองค์เจ้ากิติยากรวรลักษณ์ กรมพระจันทบุรีนฤนาถ และหม่อมเจ้าหญิงอัปสรสมาน เทวกุล หม่อมเจ้าขจรจบกิตติคุณ เมื่อสำเร็จการศึกษาจากโรงเรียนราชวิทยาลัย สมัยบางขวางแล้ว ก็ทรงศึกษาต่อที่ประเทศฝรั่งเศส เมื่อ พ.ศ. ๒๔๕๗ จบหลักสูตรโรงเรียนนายร้อยทหารบก รับราชการทหารบก ประจำกรมจเรทหารบก เมื่อ พ.ศ. ๒๔๖๖ ทรงเป็นผู้สอนวิชาประวัติศาสตร์ทหารที่โรงเรียนเสนาธิการทหาร กระทรวงกลาโหม ทรงเป็นผู้ก่อตั้งโรงเรียนการปืนกลสำหรับนายทหาร ที่จังหวัดสระบุรี จากนั้นเข้าประจำกรมทหารมหาดเล็ก และกรมจเรทหารราบ ตามลำดับ หม่อมเจ้าขจรจบกิตติคุณ ได้รับพระราชทานยศพันตรี ประจำกรมเสนาธิการทหารบก ได้รับโปรดเกล้าฯ ให้ไปศึกษาต่อโรงเรียนเสนาธิการทหาร ที่กรุงปารีส แต่ยังไม่ทันจบก็เกิดการเปลี่ยนแปลงการปกครอง ทรงถูกปลดประจำการ และต้องเดินทางกลับประเทศไทย หลังการเปลี่ยนแปลงการปกครอง ทรงเป็นอาจารย์พิเศษที่คณะอักษรศาสตร์ และคณะรัฐศาสตร์ จุฬาลงกรณ์มหาวิทยาลัย และทรงดำรงตำแหน่งนายกสมาคมฝรั่งเศส หม่อมเจ้าขจรจบกิตติคุณ กิติยากร ทรงเป็นนักร้องประจำวงลายคราม ทรงเป็นผู้แปลหนังสือ แนวรบด้านตะวันตก เหตุการณ์ไม่เปลี่ยนแปลง (All Quiet on The Western Front) จากผลงานประพันธ์ภาษาเยอรมันของ เอริค มาเรีย เรอมาร์ค (Erich Maria Remarque) ไว้ตั้งแต่ พ.ศ. ๒๔๗๒ หม่อมเจ้าขจรจบกิตติคุณ กิติยากร เสกสมรสกับ หม่อมราชวงศ์วิจิตรโฉม ชยางกูร (๒๒ มีนาคม ๒๔๕๔ - ๑๓ สิงหาคม พ.ศ. ๒๕๓๔) เมื่อวันที่ ๔ มกราคม พ.ศ. ๒๔๗๗ มีโอรส-ธิดา ๓ คน คือ- หม่อมราชวงศ์เกียรติคุณ กิติยากร (๒๓ มิถุนายน ๒๔๗๘ - ๘ พฤศจิกายน ๒๕๕๗) อดีตผู้อำนวยการศูนย์พานิชยกรรม นครลอสแอนเจลิส เคยสมรสกับอาภัสรา หงสกุล นางงามจักรวาล เมื่อ พ.ศ. ๒๕๑๐ มีบุตรคือ หม่อมหลวงรุ่งคุณ กิติยากร - หม่อมราชวงศ์สฤษดิคุณ กิติยากร (๑๑ สิงหาคม ๒๔๘๐ - ๒๑ กันยายน ๒๕๕๔) อดีตประธานกรรมการ บริษัท เชลล์ ประเทศไทย และกรรมการธนาคารกสิกรไทย สมรสกับ หม่อมราชวงศ์เดือนเด่น สวัสดิวัฒน์ (กิติยากร) - หม่อมราชวงศ์สุจิตคุณ กิติยากร (ท่านผู้หญิงสุจิตคุณ สารสิน) (๑๒ พฤศจิกายน ๒๔๘๑ - ) สมรสกับ อาสา สารสิน ราชเลขาธิการ</doc>
