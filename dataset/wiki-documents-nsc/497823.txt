<doc id="497823" url="https://th.wikipedia.org/wiki?curid=497823" title="วงศ์วาฬแกลบ">วงศ์วาฬแกลบ วงศ์วาฬแกลบ หรือ วงศ์วาฬอกร่อง (; การออกเสียง ) เป็นวงศ์ของสัตว์เลี้ยงลูกด้วยนมขนาดใหญ่ ในอันดับวาฬและโลมา (Cetacea) วงศ์หนึ่ง ใช้ชื่อวงศ์ว่า Balaenopteridae จัดเป็นวาฬบาลีน หรือวาฬไม่มีฟันวงศ์หนึ่ง ลักษณะเด่นของวาฬในวงศ์นี้คือ มีครีบหลังรูปสามเหลี่ยมอยู่ส่วนท้ายลำตัวและช่วงท้อง และลักษณะเด่นอีกประการ คือ จากใต้คางลงไปมีลักษณะเป็นร่อง ๆ ถี่ ๆ ยาวไปตามลำตัว 30-100 ร่อง เรียกว่า "Rorqual" เป็นวาฬที่มีขนาดใหญ่ น้ำหนักมีตั้งแต่ 150 ตัน จนถึงขนาดเล็กที่สุด 9 ตัน เป็นวาฬที่มีหวีกรองในปาก คือ บาลีน จึงกินอาหารได้แต่เพียงขนาดเล็ก เช่น แพลงก์ตอน, เคย และปลาขนาดเล็ก เช่น ปลากะตัก, ปลาแฮร์ริ่ง เป็นต้น พบได้ในทะเลเปิดและมหาสมุทรเขตร้อนและเขตอบอุ่นทั่วโลก อาศัยอยู่รวมกันเป็นฝูง ติดต่อสื่อสารกันด้วยคลื่นเสียงและโซนาร์ ตัวเมียมีระยะเวลาตั้งท้องนานประมาณ 11-12 เดือน เมื่อคลอดลูกอ่อนจะออกมาจากช่องคลอดของแม่ โดยส่วนหางออกมาก่อน เพื่อให้ส่วนของช่องหายใจเป็นส่วนสุดท้ายที่ออกมาสัมผัสน้ำทะเล และสามารถว่ายน้ำได้ทันที โดยโผล่ขึ้นมาสูดอากาศหายใจครั้งแรกในทันทีที่คลอด ลูกแรกเกิดมีขนาดใหญ่ประมาณร้อยละ 40 ของแม่ ซึ่งเป็นตัวเต็มวัยการจำแนก การจำแนก. แบ่งออกได้เป็น 9 ชนิด 2 สกุล ทั้งนี้มีบางสกุลที่สูญพันธุ์ไปแล้วตั้งแต่ยุคก่อนประวัติศาสตร์ ได้แก่- สกุล Balaenoptera- Balaenoptera acutorostrata (วาฬมิงค์, วาฬแกลบครีบขาวเทา) - Balaenoptera bonaerensis (วาฬมิงค์แอตแลนติก) - Balaenoptera borealis (วาฬไซ, วาฬแกลบครีบดำ) - Balaenoptera brydei (วาฬบรูด้า, วาฬแกลบ) - Balaenoptera edeni (วาฬอีเดน-บางข้อมูลจัดเป็นชนิดเดียวกันกับวาฬบรูด้า) - Balaenoptera musculus (วาฬสีน้ำเงิน) - Balaenoptera omurai (วาฬโอมุระ) - Balaenoptera physalus (วาฬฟิน) - สกุล Megaptera- Megaptera novaeangliae (วาฬหลังค่อม) - ที่สูญพันธุ์ไปแล้ว- † Archaebalaenoptera - † Cetotheriophanes - † Diunatans - † Mauicetus - † Notiocetus - † Parabalaenoptera - † Plesiobalaenoptera - † Praemegaptera - † Protororqualus</doc>
