<doc id="419952" url="https://th.wikipedia.org/wiki?curid=419952" title="มวยสากลสมัครเล่นชิงถ้วยพระราชทานคิงส์คัพ">มวยสากลสมัครเล่นชิงถ้วยพระราชทานคิงส์คัพ มวยสากลสมัครเล่นชิงถ้วยพระราชทานคิงส์คัพ () เป็นการแข่งขันมวยสากลสมัครเล่นระหว่างประเทศ โดยจัดขึ้นที่ประเทศไทย เพื่อชิงถ้วยพระราชทานคิงส์คัพจากพระบาทสมเด็จพระเจ้าอยู่หัว เริ่มจัดครั้งแรกในปี พ.ศ. 2521 และมีการจัดต่อเนื่องทุกปีประวัติ ประวัติ. ในช่วงที่ประเทศสิงคโปร์เป็นเจ้าภาพจัดการแข่งขันกีฬาซีเกมส์ ครั้งที่ 7 ซึ่งจัดขึ้นใน พ.ศ. 2516 ศาสตราจารย์ดอกเตอร์ อัลวาร์ ชอร์ดี้ ซึ่งดำรงตำแหน่งเลขาธิการสมาคมมวยสากลสมัครเล่นนานาชาติในขณะนั้น ได้พบกับ พันเอก อนุ รมยานนท์ ซึ่งเป็นอดีตนายกสมาคมมวยสากลสมัครเล่นแห่งประเทศไทย ซึ่งก่อให้เกิดแนวคิดในการจัดการแข่งขันมวยสากลสมัครเล่นในเอเชีย อันเป็นที่ยอมรับในระดับสากล โดยการจัดการแข่งขันจะต้องไม่ซ้อนกับการแข่งขันรายการใดๆที่เกิดขึ้นในเอเชีย จากการพูดคุยดังกล่าว ศาสตราจารย์ดอกเตอร์ อัลวาร์ ชอร์ดี้ ได้เสนอแนวคิดให้ประเทศไทยเป็นเจ้าภาพจัดการแข่งขันรายการหนึ่ง จากเหตุผลว่าประเทศไทย มีความเหมาะสมมากที่สุดทั้งในการเดินทาง หลังจากนั้น พ.อ.อนุ รมยานนท์ ก็ได้ประชุมหารือกับคณะกรรมการบริหารสมาคมมวยสากลสมัครเล่นแห่งประเทศไทย โดยได้รับการตอบรับและอนุมัติจากที่ประชุม ให้มีการจัดการแข่งขันมวยสากลสมัครเล่นนานาชาติขึ้นรายการหนึ่ง และเริ่มจัดครั้งแรกในปี พ.ศ. 2521 หลังจากตกลงถึงการจัดแข่งขัน พ.อ.อนุ รมยานนท์ ได้มีแนวคิดในการขอพระราชทานถ้วยรางวัลจากพระบาทสมเด็จพระเจ้าอยู่หัว และพระบาทสมเด็จพระเจ้าอยู่หัวก็ได้พระราชทางถ้วยรางวัลดังกล่าวให้แก่สมาคมมวยสากลสมัครเล่นแห่งประเทศไทยดังกล่าว ส่งผลให้เกิดรายการแข่งขันที่มีชื่อว่า "คิงส์คัพ" ในเวลาต่อมาถ้วยรางวัล ถ้วยรางวัล. ถ้วยรางวัลพระราชทานมีลักษณะแบบศิลปะไทยเดิม ความสูงจากฐานถึงยอด 28 นิ้ว กว้าง 8 นิ้ว และมีพระปรมาภิไธยของพระบาทสมเด็จพระเจ้าอยู่หัวจารึกที่ถ้วยรางวัล โดยพระบาทสมเด็จพระเจ้าอยู่หัวรัชกาลที่ 9 พระราชทานถ้วยรางวัลให้แก่สมาคมมวยสากลสมัครเล่นจำนวน 2 ถ้วย สำหรับมอบให้แก่นักกีฬายอดเยี่ยม และทีมที่ชนะเลิศการแข่งขัน โดยในขณะนั้น พระองค์จะเป็นผู้พระราชทานรางวัลด้วยพระองค์เอง หรือให้องคมนตรีเป็นผู้แทนพระองค์ มวยสากลสมัครเล่นชิงถ้วยพระราชทานคิงส์คัพจัดแข่งขันปีละครั้ง โดยการแข่งขันได้การรับรองจากสหพันธ์มวยสากลสมัครเล่นนานาชาติ และเป็นการแข่งขันรายการใหญ่รายการหนึ่งของวงการมวยสากลผลการแข่งขัน ผลการแข่งขัน. สมรักษ์ คำสิงห์ เป็นผู้ชนะการแข่งขันมวยสากลสมัครเล่นชิงถ้วยพระราชทานคิงส์คัพ ครั้งที่ 25 ซึ่งจัดขึ้นใน พ.ศ. 2545</doc>
