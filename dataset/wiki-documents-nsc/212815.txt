<doc id="212815" url="https://th.wikipedia.org/wiki?curid=212815" title="พระยาอนุสสรธุระการ (จ่าง วัจนะพุกกะ)">พระยาอนุสสรธุระการ (จ่าง วัจนะพุกกะ) พันตำรวจเอก พระยาอนุสสรธุระการ นามเดิม จ่าง เกิดเมื่อวันอังคารที่ 30 พฤศจิกายน พ.ศ. 2423 ที่บ้านในตำบลหัวรอ อำเภอรอบกรุง จังหวัดพระนครศรีอยุธยา เป็นบุตรของ นายเขียว และ นางเพ็ง โดยปู่ของท่าน ชื่อ นายพุก ซึ่งสืบสายลงมาจาก นายคำ พระบาทสมเด็จพระมงกุฎเกล้าเจ้าอยู่หัว จึงพระราชทานนามสกุลให้ท่านว่า "วัจนะพุกกะ" ในวัยเยาว์ ท่านได้เข้าศึกษาที่โรงเรียนสำเหร่บอยคริสเตียนไฮสคูล ( กรุงเทพคริสเตียนวิทยาลัย ในปัจจุบัน ) จนสำเร็จการศึกษาได้ประกาศนียบัตร ชั้น 7 จากนั้นจึงรับราชการในกระทรวงนครบาล เริ่มที่ตำแหน่งผู้ช่วยนายเวรสรรพากร ในกรมกองตระเวน เมื่อ 1 พฤษภาคม พ.ศ. 2444 และได้รับความเจริญในราชการเรื่อยมา คือ เป็นผู้กำกับการโรงพักสามแยก เมื่อ พ.ศ. 2464 ปฏิบัติงานอยู่ 6 ปี จึงย้ายไปดำรงตำแหน่งผู้บังคับการตำรวจ มณฑลภูเก็จ 2 ปี ถึง พ.ศ. 2472 กลับเข้ามากรุงเทพฯ เป็นผู้บังคับการตำรวจนครบาล บางรัก จนหลังเปลี่ยนการปกครอง พ.ศ. 2475 แล้ว ท่านจึงได้เป็นรองอธิบดีกรมตำรวจ ในสมัย พันตำรวจเอก พระยาบุเรศผดุงกิจ เป็นอธิบดี และในที่สุด ท่านก็ได้ดำรงตำแหน่ง อธิบดีกรมตำรวจ เมื่อ วันที่ 14 กุมภาพันธ์ พ.ศ. 2476 ได้รับยศเป็นนายพันตำรวจเอก เมื่อ วันที่ 8 พฤศจิกายน พ.ศ. 2471 และอีก 3 ปีต่อมา คือ ในวันที่ 8 พฤศจิกายน พ.ศ. 2473 จึงได้รับพระราชทานบรรดาศักดิ์เป็น พระยาอนุสสรธุระการ นอกจากนี้ ในระหว่างที่รับราชการ ได้มีโอกาสปฏิบัติราชการพิเศษหลายคราว ที่สำคัญ คือ- เป็นเจ้าพนักงาน เรี่ยไรเก็บเงิน ในการหล่อพระบรมรูปทรงม้า ระหว่างปี พ.ศ. 2451-2452 - เป็นเจ้าพนักงาน ตามเสด็จประจำ เจ้าหญิงวอลดิมาร์ แห่งประเทศเดนมาร์ค เมื่อปี พ.ศ. 2456 - ตามเสด็จพระราชดำเนิน รัชกาลที่ 6 คราวประพาสลานเท ที่พระนครศรีอยุธยา ,ลำน้ำสมุทรสาคร และมณฑลราชบุรี เมื่อ พ.ศ. 2460 - เป็นผู้จับกุมชนชาติศัตรู ( เยอรมัน ) คราวสงครามโลกครั้งที่ 1 และคุมศัตรูไปส่งที่สิงคโปร์ เมื่อ พ.ศ. 2461 - มีส่วนร่วม ในการปฏิบัติงานคราวปราบกบฏบวรเดช เมื่อ พ.ศ. 2476 ฯลฯ ท่านออกจากราชการ เมื่อวันที่ 1 เมษายน พ.ศ. 2479 รวมอายุราชการ 34 ปี ได้รับพระราชทานเครื่องราชอิสรยาภรณ์ ตริตาภรณ์ช้างเผือก และ ตริตาภรณ์มงกุฎไทย กับทั้งเหรียญจักรมาลา และ เหรียญพิทักษ์รัฐธรมนูญ เป็นเกียรติยศ พระยาอนุสสรธุระการ มีบุตร-ธิดา รวม 11 คน คือ- นายดาบตำรวจดำริห์ วัจนะพุกกะ - พันตำรวจโทดำรัส วัจนะพุกกะ - พลตำรวจตรีสุชาติ วัจนะพุกกะ - นางสาวผกา วัจนะพุกกะ - นายสัตว์แพทย์จินดา วัจนะพุกกะ - นายสัตว์แพทย์สมจิตต์ วัจนะพุกกะ - นางชูศรี แจ้งเจนกิจ - นางสาวพิศวง วัจนะพุกกะ - นายสุดจิตต์ วัจนะพุกกะ - นายโฆสิต วัจนะพุกกะ - พันตำรวจโทโกสุม วัจนะพุกกะ หลังออกจากราชการแล้ว ท่านก็ได้ชีวิตอย่างสงบ ณ บ้านของท่านที่ถนนสาธร จนถึงอนิจกรรม เมื่อวันที่ 1 พฤศจิกายน พ.ศ. 2497</doc>
