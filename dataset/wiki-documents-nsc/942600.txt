<doc id="942600" url="https://th.wikipedia.org/wiki?curid=942600" title="โซโคตรา">โซโคตรา โซโคตรา () หรือ ซุกุฏรอ () เป็นชื่อกลุ่มของเกาะ 4 เกาะในทะเลอาหรับและเป็นชื่อเกาะที่ใหญ่ที่สุดในกลุ่มเกาะนั้น โซโคตราตั้งอยู่ใกล้เส้นทางการเดินเรือที่สำคัญและเป็นส่วนหนึ่งของประเทศเยเมนอย่างเป็นทางการ กลุ่มเกาะนี้เคยขึ้นกับเขตผู้ว่าการเอเดนอยู่เป็นเวลานาน ใน พ.ศ. 2547 ได้ย้ายมาขึ้นกับเขตผู้ว่าการฮัฎเราะเมาต์ซึ่งอยู่ใกล้กับกลุ่มเกาะมากกว่าเอเดน (แม้ว่าเขตผู้ว่าการที่อยู่ใกล้ที่สุดคืออัลมะฮ์เราะฮ์) จนกระทั่งใน พ.ศ. 2556 จึงได้ยกฐานะขึ้นเป็นเขตผู้ว่าการโซโคตรา เกาะโซโคตรามีเนื้อที่ประมาณร้อยละ 95 ของกลุ่มเกาะโซโคตรา มีความยาว 132 กิโลเมตร (82 ไมล์) และมีความกว้าง 49.7 กิโลเมตร (30.9 ไมล์) ตั้งอยู่ห่างจากจะงอยแอฟริกาไปทางทิศตะวันออกประมาณ 240 กิโลเมตร (150 ไมล์) และห่างจากคาบสมุทรอาหรับไปทางทิศใต้ประมาณ 380 กิโลเมตร (240 ไมล์) เกาะมีสภาพโดดเดี่ยวมากและเป็นที่อยู่อาศัยของสิ่งมีชีวิตเฉพาะถิ่นหลายชนิด พืชบนเกาะที่เป็นพืชเฉพาะถิ่นมีจำนวนมากถึงหนึ่งในสาม เกาะนี้จึงได้ชื่อว่าเป็น "สถานที่ที่ดูแปลกประหลาดที่สุดในโลก"</doc>
