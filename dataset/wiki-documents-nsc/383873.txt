<doc id="383873" url="https://th.wikipedia.org/wiki?curid=383873" title="โรแบร์ตู การ์ลุส">โรแบร์ตู การ์ลุส โรแบร์ตู การ์ลุส ดา ซิลวา รอชา () เกิดวันที่ 10 เมษายน ค.ศ. 1973 เป็นนักฟุตบอลชาวบราซิล ปัจจุบันเล่นในตำแหน่งแบ็คซ้าย ให้กับสโมสรฟุตบอลเดลีไดนาโมส ในอินเดียนซุเปอร์ลีก ประเทศอินเดีย โดยเขารับตำแหน่งเป็นทั้งผู้เล่นและผู้จัดการทีม การ์ลูสเริ่มเล่นให้กับทีมชาติบราซิลในปี ค.ศ. 1992 และติดทีมชาติไปเล่นฟุตบอลโลกถึง 3 สมัย โดยช่วยให้ทีมชาติบราซิลเข้าสู่รอบชิงชนะเลิศฟุตบอลโลก 1998 ที่ประเทศฝรั่งเศส ก่อนจะประสบความสำเร็จสูงสุดกับทีมชาติด้วยการคว้าแชมป์ฟุตบอลโลก 2002 ที่ประเทศญี่ปุ่น และติดทีมรวมดาราฟุตบอลโลก ในปี 1998 และ 2002 จุดเด่นการเล่นของเขาคือเทคนิคที่ยอดเยี่ยม ความเร็ว และลูกยิงฟรีคิกที่ทรงพลัง สำหรับการเล่นในระดับสโมสร โรเบร์ตู การ์ลูส เล่นฟุตบอลในทวีปยุโรปครั้งแรกกับสโมสรอินเตอร์มิลาน ในกัลโชเซเรียอา อิตาลี จากนั้นเขาย้ายมาเล่นในลาลีกา สเปนกับสโมสรฟุตบอลเรอัลมาดริด โดยเขาอยู่กับเรอัล มาดริด นานถึง 11 ปี ลงสนามให้สโมสรเมื่อรวมทุกรายการไป 584 นัด และยิงได้ 71 ประตู ประสบความสำเร็จด้วยการคว้าแชมป์ลาลีกา 4 สมัย, แชมป์ยูฟ่าแชมเปียนส์ลีก 3 สมัย และคว้าแชมป์ฟุตบอลชิงแชมป์สโมสรโลก 2 สมัย และได้รับรางวัลนักฟุตบอลยอดเยี่ยมของโลกแห่งปีอันดับที่ 2 ในปี 1997 โรเบร์ตู การ์ลูสถือเป็น 1 ในนักฟุตบอล 15 คนที่ลงแข่งในยูฟ่าแชมเปียนส์ลีกมากกว่า 100 นัด</doc>
