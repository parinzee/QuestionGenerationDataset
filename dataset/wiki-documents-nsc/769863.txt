<doc id="769863" url="https://th.wikipedia.org/wiki?curid=769863" title="ดิ โอ.ซี.">ดิ โอ.ซี. ดิ โอ.ซี. () เป็นละครชุดทางโทรทัศน์อเมริกันประเภทนาฏกรรมวัยรุ่น ออกอากาศทางเครือข่ายฟอกซ์ในสหรัฐอเมริกาตั้งแต่วันที่ 5 สิงหาคม ค.ศ. 2003 ถึง 22 กุมภาพันธ์ ค.ศ. 2007 กินความยาวทั้งสิ้นสี่ฤดูกาล ละครชุดนี้มีจอช ชว็อซ (Josh Schwartz) เป็นต้นคิด เนื้อหาว่าด้วยชีวิตของวัยรุ่นกลุ่มหนึ่งและครอบครัวซึ่งพำนักอยู่ ณ ชุมชนชายหาดนิวพอร์ตในเทศมณฑลออเรนจ์ รัฐแคลิฟอร์เนีย ตัวละครหลัก คือ ไรอัน แอตวูด (Ryan Atwood) ชายหนุ่มซึ่งครอบครัวแตกแยก และกลายเป็นบุตรบุญธรรมของแซนดี โคเฮน (Sandy Cohen) กับ เคอร์สเตน โคเฮน (Kirsten Cohen) หญิงชายเศรษฐีใจบุญซึ่งมีบุตรชายอยู่แล้ว คือ เซท โคเฮน (Seth Cohen) ไรอันกับเซทมักใช้เวลาสานสัมพันธ์กับหญิงสาวหลายคน เช่น มาริสซา คูเปอร์ (Marissa Cooper) หญิงข้างห้อง ซัมเมอร์ รอเบิตส์ (Summer Roberts) หญิงที่เซทหลงรักมาแต่เด็ก และ เทย์เลอร์ ทาวน์เซนด์ (Taylor Townsend) หญิงช่างจ้อ แนวเรื่องนั้นเกี่ยวกับการขัดกันทางวัฒนธรรมระหว่างสกุลโคเฮนที่มีแนวคิดแบบโลกสวย กับชุมชนชายหายนิวพอร์ตที่มีแนวคิดแบบโลกห่วย ใจแคบ และวัตถุนิยม เมลิสซา รอเซนเบิร์ก (Melissa Rosenberg) ประพันธ์บทละครเรื่องนี้ ละครเปิดตัวโดยมียอดชมสูง ทั้งกลายเป็นหนึ่งในละครยอดนิยมประจำช่วงปี ค.ศ. 2003– 2004 นอกจากนี้ ยังเป็นที่กล่าวถึงว่า เป็นปรากฏการณ์ทางวัฒนธรรมแบบป็อป และเป็นที่ตอบรับในทางบวกจากนักวิจารณ์ส่วนใหญ่ ทว่า เมื่อฉายไปเรื่อย ๆ ยอดชมก็ตกลงอย่างหนัก เป็นเหตุให้เลิกผลิตไปในต้นปี ค.ศ. 2007 แม้มีการเข้าชื่อบนโลกอินเทอร์เน็ตเพื่อขอให้ทำต่อ และมีผู้ลงชื่อถึงเจ็ดแสนคนก็ตาม ละครชุดนี้ฉายในประเทศต่าง ๆ กว่าห้าสิบประเทศทั่วโลกมาแล้ว ทั้งออกเป็นดีวีดีและออกทางไอทูนส์ อนึ่ง ช่องวัน และซีเนริโอ ยังซื้อลิขสิทธิ์มาทำเป็นฉบับภาษาไทยชื่อ กรุงเทพ..มหานครซ้อนรัก</doc>
