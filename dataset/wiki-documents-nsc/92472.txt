<doc id="92472" url="https://th.wikipedia.org/wiki?curid=92472" title="ไชร์ (มิดเดิลเอิร์ธ)">ไชร์ (มิดเดิลเอิร์ธ) ไชร์ () เป็นชื่อดินแดนแห่งหนึ่งบนทวีปมิดเดิลเอิร์ธ ในนิยายแฟนตาซีเรื่อง เดอะลอร์ดออฟเดอะริงส์ และตำนานอื่น ซึ่งประพันธ์โดย เจ. อาร์. อาร์. โทลคีน ตั้งอยู่ทางตะวันตกเฉียงเหนือของทวีป บนดินแดนอันกว้างใหญ่เอเรียดอร์ ซึ่งเป็นส่วนหนึ่งของอาณาจักรอาร์นอร์ แคว้นไชร์ก่อตั้งขึ้นโดยชาวฮอบบิท และต่อมาพวกเขาก็พากันอพยพมาอยู่ที่ดินแดนนี้จนเกือบหมด ชื่อในภาษาเวสทรอนของแคว้นไชร์ คือ ซูซา (Sûza) หรือ ซูซัท (Sûzat) ส่วนชื่อในภาษาซินดารินคือ อิดรันน์ (i Drann)ลักษณะทางภูมิศาสตร์ ลักษณะทางภูมิศาสตร์. ตามบทบรรยายของโทลคีน ไชร์มีอาณาเขตจากฟาร์ดาวน์ทางทิศตะวันตก จรดสะพานแบรนดี้ไวน์ทางตะวันออก รวม 40 ลีกส์ (193 กิโลเมตร หรือ 120 ไมล์นูเมนอร์) และจากทุ่งมัวร์ทางเหนือจรดหนองน้ำด้านใต้รวม 50 ลีกส์ (241 กิโลเมตร หรือ 150 ไมล์นูเมนอร์) ไชร์มีพื้นที่รวมทั้งสิ้นประมาณ 18,000 ตารางไมล์ (หรือ 47,000 ตารางกิโลเมตร) หากคำนวณโดยถือว่าอาณาจักรมีรูปร่างเป็นสี่เหลี่ยมโดยประมาณ แม่น้ำแบรนดี้ไวน์ (หรือ บารันดูอิน) เป็นชายแดนธรรมชาติของไชร์ทางทิศตะวันออก แต่ก็มีชาวฮอบบิทอาศัยอยู่ในเขตบั๊คแลนด์ทางฝั่งตะวันออกของแม่น้ำด้วย เป็นเขตกันชนที่ป้องกันไชร์จากการรุกรานที่อาจมาจากป่าดึกดำบรรพ์ บั๊คแลนด์ไม่ได้เป็นส่วนหนึ่งของแคว้นไชร์จนกระทั่งหลังยุคสงครามแหวน กษัตริย์เอเลสซาร์จึงพระราชทานดินแดนนี้ให้เป็นอาณาเขตของไชร์อย่างเป็นทางการ สำหรับทางทิศเหนือและทิศตะวันตก ไม่มีปราการธรรมชาติใดเป็นสัญลักษณ์ แต่อาจสังเกตจากสิ่งปลูกสร้างสำคัญบางแห่ง เช่น ทาวเวอร์ฮิลล์ เป็นต้น ไชร์แบ่งออกเป็นสี่ฟาร์ธิง (คำว่า 'ฟาร์ธิง' แปลว่า 'หนึ่งส่วนสี่') ในแต่ละฟาร์ธิงยังแบ่งเป็นเขตแดนเล็กๆ แบบไม่เป็นทางการ ซึ่งเป็นอาณาเขตของแต่ละตระกูล เช่น พวกตุ๊ก ที่อยู่ใกล้ ทักโบโรห์ ในตำบลตุ๊กแลนด์ ส่วนใหญ่นามสกุลของชาวฮอบบิทจะเป็นตัวบ่งบอกว่าตระกูลของพวกเขามาจากถิ่นไหน ตัวอย่างเช่น นามสกุลของแซมไวส์ แกมจี มาจากคำเดิมว่า แกมวิช ซึ่งเป็นถิ่นฐานเดิมของตระกูลของเขา หรืออย่างเช่นเขต บั๊คแลนด์ ที่ตั้งชื่อดินแดนตามชื่อตระกูล โอลด์บั๊ค (ต่อมาเปลี่ยนเป็นตระกูล แบรนดี้บั๊ค) คำบรรยายแคว้นไชร์แสดงให้เราเห็นว่า ดินแดนนี้เป็นแว่นแคว้นที่สวยงามและอุดมสมบูรณ์ เหล่าพลเมืองจะรักและหวงแหนดินแดนของตนมาก ชาวฮอบบิทมีอาชีพเกษตรกรรมเป็นอาชีพหลัก แต่ยังไม่ก้าวหน้าจนถึงขั้นอุตสาหกรรม ถึงกระนั้นดินแดนนี้ก็ส่งออกสินค้าเกษตรกรรมสำคัญหลายอย่าง เช่นผลไม้ ธัญพืช และยาสูบแคว้นต่างๆ ในไชร์นอร์ธฟาร์ธิง แคว้นต่างๆ ในไชร์. นอร์ธฟาร์ธิง. นอร์ธฟาร์ธิงเป็นเขตที่มีประชากรอาศัยอยู่เบาบางที่สุด ส่วนใหญ่เป็นเขตเพาะปลูกข้าวบาร์เล่ย์ เป็นเขตเดียวในบรรดาฟาร์ธิงทั้งสี่ที่มีหิมะตกเป็นประจำ ที่นี้ยังเป็นสถานที่เกิดสมรภูมิทุ่งกรีนฟิลด์ในอดีตด้วย- ลองคลีฟ เป็นถิ่นฐานของสมาชิกตระกูลตุ๊กจำนวนหนึ่ง ที่เรียกกันว่าเป็นพวก ตุ๊กเหนือ เป็นลูกหลานของ บันโดบรัส ตุ๊ก "วัวคำราม" ผู้ตั้งถิ่นฐานลงที่นี่หลังจากสงครามทุ่งกรีนฟิลด์ - หมู่บ้าน ฮาร์ดบอทเทิล เป็นถิ่นฐานของตระกูล เบรซเกอร์เดิล ซึ่งเป็นสกุลเดิมของ โลบิเลีย แซกวิลล์-แบ๊กกิ้นส์เวสต์ฟาร์ธิง เวสต์ฟาร์ธิง. เขตตะวันตกเป็นเขตที่มีประชากรอยู่อย่างหนาแน่นที่สุด เป็นที่ตั้งของเมืองมิเคิลเดลวิง ทักโบโรห์ (อยู่ใน ตุ๊กแลนด์) และฮอบบิตัน- มิเคิลเดลวิง (Michel Delving) เป็นเมืองหลวงของแคว้นไชร์ ตั้งอยู่ที่ไวท์ดาวน์ ชื่อเมืองมีความหมายว่า "อุโมงค์ใหญ่" การเลือกตั้งนายกเทศมนตรีของเมืองมิเคิลเดลวิงเป็นการเลือกตั้งเพียงอย่างเดียวที่มีในไชร์ โดยมีการเลือกตั้งทุกๆ เจ็ดปี- ฮอบบิตัน (Hobbiton) เป็นหมู่บ้านซึ่งเป็นที่ตั้งของ แบ๊กเอนด์ อันเป็นเนินสูงอยู่เหนือเขตแบ๊กช็อตโรว์ เป็นที่อยู่ของบิลโบ แบ๊กกิ้นส์ โฟรโด แบ๊กกิ้นส์ และ แซมไวส์ แกมจี ที่นี้ยังเป็นจุดเริ่มต้นและจุดสุดท้ายของการผจญภัยในนิยายเรื่อง เดอะฮอบบิท และ เดอะลอร์ดออฟเดอะริงส์- บายวอเตอร์ (Bywater) เป็นหมู่บ้านที่อยู่ใกล้กับฮอบบิตัน ห่างออกไปทางตะวันออกเล็กน้อย เป็นที่ตั้งของโรงเตี๊ยมที่มีชื่อเสียงโด่งดังสองแห่งคือ 'กรีนดราก้อน' และ 'ไอวี่บุช' หมู่บ้านนี้ยังเป็นสถานที่เกิด การรบที่บายวอเตอร์ เมื่อวันที่ 3 พฤศจิกายน ปีที่ 3019 ของยุคที่สามเซาธ์ฟาร์ธิง เซาธ์ฟาร์ธิง. เป็นเขตชนบทอันอุดมสมบูรณ์ เป็นที่ตั้งของเมืองแกมวิช (ซึ่งเป็นถิ่นเดิมของตระกูลแกมจี), คอตตอน และลองบอททอม เป็นเขตผลิตยาสูบที่มีชื่อเสียง เนื่องจากอยู่ในภูมิอากาศอันอบอุ่น- ลองบอททอม มีความหมายว่า "หุบเขายาว" ค้นพบโดย โทโบลด์ ฮอร์นโบลเวอร์ พร้อมกันกับการค้นพบต้นยาสูบในปีที่ 2670 ของยุคที่สาม ต่อมาท้องถิ่นนี้จึงมีผู้คนมาตั้งถิ่นฐานเนื่องมาจากความสำเร็จอย่างสูงของอุตสาหกรรมยาสูบ- หนองโอเวอร์บอร์น หนองน้ำเฉอะแฉะทางชายฝั่งตะวันตกของแม่น้ำบารันดูอิน ตรงบริเวณตรงข้ามจุดที่แม่น้ำวิทธีวินเดิลไหลมาบรรจบกับบารันดูอิน มีแม่น้ำไชร์บอร์นไหลผ่านกึ่งกลางหนองน้ำลงไปสู่บารันดูอินทางด้านใต้ของเฮย์เซนด์- ซาร์นฟอร์ด แก่งหินในแม่น้ำบารันดูอิน บริเวณชายเขตแดนใต้สุดของไชร์ มีถนนตัดจากมิเคิลเดลวิงผ่านแก่งหินนี้ ไปบรรจบกับถนนกรีนเวย์ไกลออกไปทางใต้ ถนนนี้เป็นเส้นทางที่ภูตแหวนใช้เดินทางเข้าสู่ไชร์ ในช่วงติดตามไล่ล่าเอกธำมรงค์อีสต์ฟาร์ธิง อีสต์ฟาร์ธิง. ชายแดนตะวันออกของอีสต์ฟาร์ธิงบรรจบกับบั๊คแลนด์ เป็นที่ตั้งเมืองฟร็อกมอร์ทัน วิทเฟอร์โรว์ และเขตเกษตรกรรมของมาริช แต่เดิมเขตอีสต์ฟาร์ธิงนี้อยู่ในความปกครองของตระกูลโอลด์บั๊ค แม้ต่อมาจะเปลี่ยนมาเป็นตระกูลแบรนดี้บั๊คแล้ว พลเมืองในอีสต์ฟาร์ธิงยังเชื่อฟังพวกแบรนดี้บั๊คมากเสียกว่าเธนหรือนายกเทศมนตรีของไชร์เสียอีก- สต๊อก เป็นที่ตั้งของโรงเตี๊ยม 'โกลเด้นเพิร์ช' ซึ่งมีชื่อเสียงเลื่องลือว่ามีเบียร์รสเลิศ - เยล เป็นพื้นที่ราบลุ่มต่ำอยู่ทางฝั่งเหนือของถนนที่ตัดจากสต๊อกมุ่งตะวันตกไปยังทักโบโรห์ มีคนอยู่อาศัยเพียงเบาบาง ในแผนที่ที่ปรากฏในเดอะลอร์ดออฟเดอะริงส์ ระบุที่ตั้งสถานที่ในเขตนี้อยู่เพียงแห่งเดียวเท่านั้น ชื่อ 'เยล' ไม่ใช่ภาษาฮอบบิท แต่มาจากคำในภาษาเวลช์ ซึ่งหมายถึง 'พื้นที่อุดมสมบูรณ์ทางเหนือ' เป็นไปได้ว่าชาวฮอบบิทผู้ตั้งชื่อดินแดนนี้มีการติดต่อกับคนแปลกหน้าจากถิ่นอื่น เชื่อว่าเป็นพวกดันแลนด์ - มาริช ชื่อพื้นที่เกษตรกรรมกว้างใหญ่อันอุดมสมบูรณ์ในเขตอีสต์ฟาร์ธิง เชื่อว่าเป็นที่ที่ตระกูลโอลด์บั๊คอาศัยอยู่แต่ก่อน ก่อนที่ กอร์เฮนแดด โอลด์บั๊ค จะพาครอบครัวอพยพข้ามแม่น้ำแบรนดี้ไวน์ไปทางฟากตะวันออก แล้วเปลี่ยนนามสกุลของพวกเขา ชาวนาแม็กกอต อาศัยอยู่ในเขตนี้ที่ บัมเฟอร์ลอง - สการี่ เป็นหมู่บ้านในตอนเหนือของเขตอีสต์ฟาร์ธิง ตั้งอยู่ด้านใต้ของเชิงเขาสการี่ มีถนนตัดจากสการี่ลงมาทางใต้จนข้ามแม่น้ำที่บัดจ์ฟอร์ด แล้วไปบรรจบกับถนนสายตะวันออกที่วิทเฟอร์โรว์ ทางฟากตะวันออกของสการี่เป็นเหมืองหิน ในยุคสงครามแหวน เหมืองหินเหล่านี้ใช้เป็นสถานที่เก็บตุนเสบียงของพวกมนุษย์ หลังจากเสร็จศึกไชร์ พวกฮอบบิทจึงได้ใช้เสบียงจากที่นี่สำหรับการเฉลิมฉลองเทศกาลยูลบั๊กแลนด์ บั๊กแลนด์. บั๊กแลนด์อยู่นอกพื้นที่อาณาจักรของไชร์ ตั้งอยู่ทางตะวันออกของแม่น้ำบารันดูอิน เลยจากอีสต์ฟาร์ธิงออกไปอีก เป็นเขตกันชนระหว่างไชร์ กับ ป่าดึกดำบรรพ์ ครั้นถึงช่วงหลังจากยุคสงครามแหวน กษัตริย์เอเลสซาร์จึงพระราชทานดินแดนนี้ให้เป็นอาณาเขตของไชร์อย่างเป็นทางการ บั๊กแลนด์อยู่ในความปกครองของชาวตระกูลแบรนดี้บั๊ก ซึ่งเคยเป็นเธนของไชร์มาก่อน ก่อนจะอพยพออกมาตั้งเขตแคว้นของตนใหม่นอกเขตไชร์ ศูนย์กลางของบั๊กแลนด์อยู่ที่ แบรนดี้ฮอลล์ ซึ่งเป็นที่ตั้งคฤหาสน์ของประมุขแห่งบั๊กแลนด์</doc>
