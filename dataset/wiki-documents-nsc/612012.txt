<doc id="612012" url="https://th.wikipedia.org/wiki?curid=612012" title="ลภัสลัล จิรเวชสุนทรกุล">ลภัสลัล จิรเวชสุนทรกุล ลภัสลัล จิรเวชสุนทรกุล (เกิด 7 ธันวาคม พ.ศ. 2537) ชื่อเดิม วิรพร ชื่อเล่น มายด์ เป็นนักแสดงและนางแบบชาวไทย วิรพรเริ่มเป็นที่รู้จักแพร่หลายในโลกอินเทอร์เน็ตที่ซึ่งแฟนเพจของเธอปัจจุบันมีผู้ติดตามเป็นจำนวนมาก ส่วนงานในวงการบันเทิงนั้นเริ่มขึ้นใน พ.ศ. 2554 ด้วยการแสดงมิวสิกวิดีโอเพลง "บทเพลงรักแห่งแผ่นดิน" ภายหลัง ได้แสดงมิวสิกวิดีโออีกหลายเพลง ได้รับคัดเลือกให้แสดงนำในละครชุดเรื่อง น้องใหม่ร้ายบริสุทธิ์ ตั้งแต่ พ.ศ. 2556 แล้วจึงมีผลงานการแสดงทั้งในละครโทรทัศน์และภาพยนตร์อีกหลายเรื่อง เป็นต้นว่า อักลีดักลิง รักนะเป็ดโง่ (พ.ศ. 2558), คิสเดอะซีรีส์ รักต้องจูบ (พ.ศ. 2559), เลิฟซองส์เลิฟสตอรีส์ (พ.ศ. 2559), ไอซียู พยาบาลพิเศษ..เคสพิศวง (พ.ศ. 2559), ยู-ปรินซ์ซีรีส์ (พ.ศ. 2560), กลรักเกมมายา (พ.ศ. 2560), และ ร็อกเลตเตอร์ คำรักจากก้อนหิน (พ.ศ. 2560) ใน พ.ศ. 2559 วิรพรยังออกผลงานเพลงครั้งแรก คือ เพลง "เพื่อนสนิท" ประกอบละคร คิสเดอะซีรีส์ รักต้องจูบประวัติ ประวัติ. วิรพรกำเนิดเมื่อวันที่ 7 ธันวาคม พ.ศ. 2537 ณ โรงพยาบาลไทยนครินทร์ กรุงเทพมหานคร ครอบครัวมีพื้นเพอยู่ ณ จังหวัดฉะเชิงเทรา ชื่อ "วิรพร" มาจากชื่อของบิดา คือ วิเสริฐ และชื่อของมารดา คือ ดวงพร ต่อมาในวันที่ 12 เมษายน พ.ศ. 2560 วิรพรเปลี่ยนชื่อเป็น "ลภัสลัล" มีความหมายว่า หญิงงามผู้มีลาภ เพื่อเป็นเคล็ดเกี่ยวกับสุขภาพ มารดาของวิรพรนั้นเป็นนักบัญชี วิรพรมีน้องสาวหนึ่งคนชื่อ วิชญาพร จิรเวชสุนทรกุล ชื่อเล่นว่า มีน วิรพรสำเร็จการศึกษาระดับประถมศึกษาจากโรงเรียนเซนต์หลุยส์ ฉะเชิงเทรา จังหวัดฉะเชิงเทรา มัธยมศึกษาตอนต้นจากโรงเรียนปรีชานุศาสน์ จังหวัดชลบุรี มัธยมศึกษาตอนปลายจากโรงเรียนชลกันยานุกูล จังหวัดชลบุรี ระดับปริญญาตรีในสาขาวิชาการภาพยนตร์และวีดิทัศน์ คณะนิเทศศาสตร์ มหาวิทยาลัยรังสิต ได้รับทุนความสามารถพิเศษด้านการแสดงการงาน การงาน. ใน พ.ศ. 2554 ขณะศึกษาระดับมัธยมศึกษาปีที่ 5 วิรพรเข้าประกวดยูทิปเฟรชชีบิวตี (Utip Freshy Beauty) และเป็นผู้ชนะเลิศประจำภาคตะวันออก เพื่อนจึงสร้างแฟนเพจยังเว็บไซต์เฟซบุ๊กและอินสตราแกรมให้ ทำให้เป็นที่รู้จักมากขึ้น ปัจจุบัน แฟนเพจของวิรพรมีผู้ติดตามหลายล้านคน ใน พ.ศ. 2554 นั้น วิรพรยังได้แสดงมิวสิกวิดีโอเพลง "บทเพลงรักแห่งแผ่นดิน" นับเป็นผลงานการแสดงแรกของเธอ ต่อมาใน พ.ศ. 2555 วิรพรขึ้นมัธยมศึกษาปีที่ 6 ได้แสดงมิวสิกวิดีโอเพลง "แค่ของเลียนแบบ" ของนนทนันท์ อัญชุลีประดิษฐ์ และเพลงอื่น ๆ อีกหลายเพลง แล้ววิรพรเข้าร่วมคัดเลือกเป็นนักแสดงประจำละครชุด น้องใหม่ร้ายบริสุทธิ์ ได้เป็นหนึ่งในแปดผู้รับเลือก ต้องเรียนการแสดงอยู่ระยะหนึ่ง จึ่งได้แสดงเป็นตัวละครชื่อ น้ำขิง ในละครดังกล่าวตั้งแต่ พ.ศ. 2556 ภายหลัง วิรพรได้แสดงละครอีกเป็นอันมาก เป็นต้นว่า ใน พ.ศ. 2559 ปีเดียว ต้องถ่ายละครถึงหกเรื่องต่อเนื่องกัน คือ คิสเดอะซีรีส์ รักต้องจูบ, เลิฟซองส์เลิฟสตอรีส์, ยู-ปรินซ์ซีรีส์, ไอซียู พยาบาลพิเศษ..เคสพิศวง, กลรักเกมมายา, และ ร็อกเลตเตอร์ คำรักจากก้อนหิน ส่วนงานภาพยนตร์นั้น วิรพรได้แสดงเป็นครั้งแรกในภาพยนตร์สยองขวัญเรื่อง จิตสัมผัสสามดี ซึ่งเผยแพร่เมื่อ พ.ศ. 2556 ในปีเดียวกันนั้น วิรพรยังได้แสดงภาพยนตร์อีกสองเรื่อง คือ เลิฟซินโดรม รักโง่ ๆ และ ยอดมนุษย์เงินเดือน ครั้น พ.ศ. 2558 วิรพรได้แสดงภาพยนตร์เรื่อง ละติจูดที่ 6 ซึ่งว่าด้วยความไม่สงบในชายแดนไทยภาคใต้ ด้านผลงานเพลง ใน พ.ศ. 2559 วิรพร และจิรกิตติ์ ถาวรวงศ์ นักแสดงคู่ในละคร คิสเดอะซีรีส์ รักต้องจูบ ร่วมกันร้องเพลง "เพื่อนสนิท" ประกอบละครดังกล่าว โดยเป็นการนำเพลงของเอ็นโดรฟินมาขับร้องใหม่ชีวิตส่วนตัว ชีวิตส่วนตัว. วิรพรมีโรคประจำตัว คือ โลหิตจาง มารดาของวิรพรซึ่งเป็นนักบัญชีนั้นอบรมบ่มเพาะบุตรด้านคณิตศาสตร์มาตลอด ทำให้วิรพรชอบคณิตศาสตร์ ทั้งสามารถคิดเลขเร็ว และเคยใฝ่ฝันจะเป็นนักบัญชีเฉกเช่นมารดา วิรพรสามารถทำขนมฝรั่งได้ ขณะเรียนมัธยมศึกษา เคยร่วมกับน้าของตนทำร้านขนมชื่อ "ลองเด่ะ" อยู่ที่อำเภอบางปะกง วิรพรทำขนมเอง แล้วนำไปขายที่โรงเรียนบ้าง โรงพยาบาลบ้าง เป็นต้น แต่เมื่อวิรพรเข้าศึกษาต่อในกรุงเทพมหานครแล้ว น้าจึงทำอยู่คนเดียว วิรพรยังสามารถเล่นกีตาร์ หัดเล่นมาแต่เด็ก สมัยเรียนประถมศึกษา มีวงดนตรีของตนเอง ชื่อวงว่า "ปลาทู" วิรพรชอบดนตรีร็อกอย่างยิ่ง เริ่มชอบดนตรีแนวนี้หลังจากที่เพื่อนผู้ชายแกล้งหลอกให้ไปหามาฟัง อนึ่ง เป็นที่รับรู้กันว่า วิรพรเป็นหญิงสาวที่ชื่นชอบกีฬาฟุตบอลยิ่งนัก วิรพรกล่าวว่า เริ่มชมกีฬานี้มาตั้งแต่ พ.ศ. 2549 เพราะได้รับอิทธิพลจากคนรอบข้าง ทีมฟุตบอลที่ชอบ คือ ลิเวอร์พูล นักฟุตบอลที่ชอบ คือ สตีเวน เจอร์ราร์ด พอใจไปชมการแข่งขันในต่างประเทศมากกว่าในประเทศไทย เพราะเคยไปชมการแข่งขันที่จังหวัดชลบุรี แล้วผู้ชมในสนามตีรันฟันแทงกัน จึงเข็ดขยาดผลงานการแสดงละครภาพยนตร์ภาพยนตร์สั้นมิวสิกวิดีโอรายการโทรทัศน์ผลงานเพลงผลงานพิธีกรผลงานพิธีกร. - รายการ Itmild ทางยูทูบ ช่อง GoodDayOfficial</doc>
