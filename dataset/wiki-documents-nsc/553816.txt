<doc id="553816" url="https://th.wikipedia.org/wiki?curid=553816" title="อินเวอร์คาร์กิลล์มาร์ช">อินเวอร์คาร์กิลล์มาร์ช อินเวอร์คาร์กิลล์มาร์ช () เป็นเพลงมาร์ชที่แต่งโดยอเลกซานเดอร์ ลิทกาว นักแต่งเพลงชาวนิวซีแลนด์และออสเตรเลีย เชื้อสายสกอตแลนด์ ในปี ค.ศ. 1901 เป็นเพลงมาร์ชเพลงหนึ่งที่ได้รับความนิยม ตั้งชื่อตามชื่อเมืองอินเวอร์คาร์กิลล์ เมืองทางใต้สุดของเกาะใต้ของนิวซีแลนด์ ลิทกาวซึ่งเป็นชาวเมืองกลาสโกว สกอตแลนด์ โดยกำเนิด ใช้ชีวิตในวัยเด็กที่อินเวอร์คาร์กิลล์ นิวซีแลนด์ แล้วย้ายไปตั้งรกรากที่เมืองลอนซตัน แทสเมเนีย ออสเตรเลีย ในปี ค.ศ. 1901 เขาย้ายมาทำงานที่เมืองไครสต์เชิร์ช นิวซีแลนด์อยู่ช่วงหนึ่ง และได้แต่งเพลงนี้ขึ้นโดยรำลึกถึงความทรงจำสมัยเด็ก แต่ผู้จัดพิมพ์โน้ตเพลงกลับปฏิเสธที่จะจัดจำหน่าย ลิทกาวได้นำทำนองเพลงนี้มาเรียบเรียงใหม่ในปี ค.ศ. 1908 เมื่อเมืองอินเวอร์คาร์กิลล์ ได้เป็นเจ้าภาพจัดงานประกวดวงดุริยางค์ระดับประเทศ ประจำปี 1909 และได้ร้องขอให้ลิทกาวแต่งทำนองเพลงสำหรับใช้ในงานนี้ เขาเรียบเรียงทำนองใหม่ ตั้งชื่อว่า "อินเวอร์คาร์กิลล์มาร์ช" เพื่อเป็นเกียรติ และนำออกบรรเลงต่อสาธารณะเมื่อวันที่ 3 พฤศจิกายน ค.ศ. 1909 หลังจากการแสดงครั้งนั้น อินเวอร์คาร์กิลล์มาร์ชกลับได้รับความนิยมเฉพาะในนิวซีแลนด์ เพลงเริ่มเป็นที่นิยมในสหราชอาณาจักรในช่วงปี ค.ศ. 1915-1916 อันเป็นผลจากการรบที่คาบสมุทรกัลลิโพลี ของจักรวรรดิออตโตมัน ในช่วงสงครามโลกครั้งที่หนึ่ง (ปัจจุบันคือประเทศตุรกี) ซึ่งมีทหารจากนิวซีแลนด์และออสเตรเลียเข้าร่วมรบด้วย จากนั้นจึงเผยแพร่และได้รับความนิยมในสหรัฐอเมริกา ปัจจุบันเพลงนี้ได้รับความนิยม จนบางครั้งมีผู้เข้าใจผิดว่าเป็นเพลงชาติของนิวซีแลนด์</doc>
