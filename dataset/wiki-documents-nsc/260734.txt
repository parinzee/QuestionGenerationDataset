<doc id="260734" url="https://th.wikipedia.org/wiki?curid=260734" title="วัลลี บุญเส็ง">วัลลี บุญเส็ง วัลลี บุญเส็ง (สกุลเดิม: ณรงค์เวทย์; เกิด: พ.ศ. 2511) เป็นที่รู้จักกันดีในชื่อของ เด็กหญิงวัลลี หรือ เด็กหญิงวัลลียอดกตัญญู (ตามชื่อภาพยนตร์อัตชีวประวัติ) เป็นชาวสมุทรสงครามโดยกำเนิด วัลลีเป็นที่รู้จักจากเหตุการณ์ความกตัญญูในวัยเด็กของเธอที่เลี้ยงดูวิไล ณรงค์เวทย์ มารดาที่ป่วย และยายตาบอดเพียงลำพังขณะที่ยังอยู่เพียงชั้นประถมศึกษาปีที่ 5 โรงเรียนวัดโรงธรรม (มิตรภาพที่ 70) อำเภอเมือง จังหวัดสมุทรสงคราม โดยไม่มีใครสนใจ จนในปี พ.ศ. 2524 หลังจากคณะครูโรงเรียนวัดโรงธรรมทราบถึงเหตุการณ์ดังกล่าวจึงได้พยายามช่วยเหลือ และเรื่องความกตัญญูของเธอได้แพร่ไปจนหนังสือพิมพ์ไทยรัฐนำไปลงพาดหัวข่าวหน้าหนึ่งของหนังสือพิมพ์ วัลลีจึงกลายเป็นที่รู้จักของคนทั่วประเทศ และมีผู้นำเรื่องราวของเธอไปทำหนังสือและสร้างภาพยนตร์ที่ทำให้มีผู้กล่าวขวัญถึงเธอมาอยู่จนปัจจุบัน ปัจจุบันวัลลียังคงอยู่ที่บ้านเดิมในจังหวัดสมุทรสงคราม และแต่งงานกับ พันตำรวจโท ธนพัฒน์ บุญเส็ง (ในขณะดำรงยศสิบตำรวจโท) มีบุตร 2 คน ปัจจุบันประกอบอาชีพธุรกิจส่วนตัว</doc>
