<doc id="232916" url="https://th.wikipedia.org/wiki?curid=232916" title="ดีเซลน้อย ช.ธนะสุกาญจน์">ดีเซลน้อย ช.ธนะสุกาญจน์ ดีเซลน้อย ช.ธนะสุกาญจน์ อดีตยอดนักมวยไทย เจ้าของฉายา ขุนเข่าเสาโทรเลข มีชื่อจริงว่า ชรินทร์ สอนดี มีชื่อเล่นว่า ต้อย เกิดเมื่อปี พ.ศ. 2503 ที่อำเภอนครหลวง จังหวัดพระนครศรีอยุธยา ดีเซลน้อยเป็นนักมวยรูปร่างสูงโปร่ง มีช่วงชกยาวทั้งแขนและขา และมีอาวุธอันตรายคือเข่า จนได้รับฉายาว่า ขุนเข่าเสาโทรเลข หรือ ขุนเข่าทะลายฟ้า จากสื่อมวลชน โดยมีชื่อเสียงระหว่างปี พ.ศ. 2520-2528ประวัติ ประวัติ. ดีเซลน้อยสำเร็จการศึกษาชั้นประถมศึกษาที่ปี 4 จากโรงเรียนวัดลาดปลาเค้า ดีเซลน้อยเริ่มหัดมวยเมื่ออายุ 12 ปี ต่อมาเมื่อพี่ชายอพยพไปอยู่ที่ ศรีราชา จ.ชลบุรี ดีเซลน้อยได้ตามไปด้วย และได้สมัครเข้ามาอยู่ค่ายมวย ส.วรกุลชัย ของบุญเลิศ ศรีวรกุล และใช้ชื่อว่า ดีเซลน้อย ช.ธนสุกาญจน์ ตั้งแต่ครั้งนั้น ดีเซลน้อยตระเวนชกในภาคตะวันออกจนเป็นมวยชื่อดัง จึงได้เข้ามาชกที่เวทีราขดำเนินเมื่อ พ.ศ. 2519 ชนะ ฟ้าน้อย ศักดิ์แสนดี จากนั้นในช่วง พ.ศ. 2520 – 2528 ดีเซลน้อยได้ชกกับนักมวยระดับแนวหน้าของไทยขณะนั้นหลายคน และชกชนะได้หลายคน เช่น ณรงค์น้อย เกียรติบัณฑิต ขาวสด ศิษย์พระพรหม แป้นน้อย สาครพิทักษ์ สามารถ พยัคฆ์อรุณ สกัด เพชรยินดี รักแท้ เมืองสุรินทร์ ผลัดแพ้ชนะกับวิชาญน้อย พรทวี ขาวผ่อง สิทธิชูชัย เผด็จศึก พิษณุราชันย์ เคยครองแชมป์มวยไทยรุ่นรุ่นไลท์เวท เวทีลุมพินี ด้วยการชนะ ขาวผ่อง สิทธิชูชัย หรือ ทวี อัมพรมหา เจ้าของเหรียญเงินมวยสากลสมัครเล่นกีฬาโอลิมปิกครั้งที่ 23 ที่ลอสแอนเจลิสเมื่อ 9 มกราคม พ.ศ. 2525 ครองแชมป์อยู่ 3 ปี จึงสละตำแหน่งเพราะไม่มีผู้ท้าชิง เคยชกขึ้นไปจนถึงรุ่นจูเนียร์เวลเตอร์เวท นอกจากชกมวยไทยแล้ว ดีเซลน้อยยังเคยชกมวยสากลอาชีพ 2 ครั้ง แต่ไม่ประสบความสำเร็จ ครั้งล่าสุด ชนะคะแนน คทาธร ศรีทุ่งทอง อย่างทุลักทุเล จึงกับมาชกมวยไทยตามเดิม เคยชกแบบมาเชียลอาร์ต ชนะน็อคนักเทควันโดจากเกาหลีใต้และนักคิกบอกซิ่งจากญี่ปุ่นอย่างง่ายดาย และเคยไปชกกับแชมป์คาราเต้ โจ มอนคาโย่ที่สหรัฐ ก็เป็นฝ่ายชนะน็อกได้อีก หลังจากชกชนะ สามารถ พยัคฆ์อรุณเมื่อ พ.ศ. 2525 แล้ว ดีเซลน้อยเริ่มหาคู่ชกยาก เพราะปราบนักมวยรุ่นเดียวกันจนหมด กลายเป็นยอดนักมวยไทยที่มีอายุเพียง 24 ปีเท่านั้นจนต้องหยุดชกไประยะหนึ่ง นานๆจึงจะได้ขึ้นชก จนถึง พ.ศ. 2528 หลังจากชนะคะแนน ครองศักดิ์ ณ ธีระวงศ์ เมื่อ 12 พฤศจิกายนแล้ว ดีเซลน้อยก็ต้องแขวนนวมไปโดยปริยายเพราะหาคู่ชกไม่ได้อีกเลย ในปี พ.ศ. 2528 ที่ดีเซลน้อยแขวนนวมไปนั้น สื่อมวลชนได้ยกให้ดีเซลน้อยเป็นยอดนักมวยไทยประจำปี ซึ่งในปี พ.ศ. 2527 เวทีราชดำเนินได้ทำการบรรุจชื่อของดีเซลลงในทำเนียบหอเกียรติยศของเวที ร่วมกับยอดนักมวยไทยอีก 9 คน เช่น ชูชัย พระขรรค์ชัย, ผล พระประแดง, สุข ปราสาทหินพิมาย, อภิเดช ศิษย์หิรัญ, พุฒ ล้อเหล็ก, ผุดผาดน้อย วรวุฒิ เป็นต้น หลังจากเลิกชกมวย ดีเซลน้อยได้เดินทางไปชกมวยคิกบ็อกซิ่งที่ประเทศญี่ปุ่น จนมีชื่อเสียงโด่งดังเป็นที่รู้จัก และลงหลักปักฐานทำธุรกิจที่นั่น ก่อนจะกลับมาเมืองไทย</doc>
