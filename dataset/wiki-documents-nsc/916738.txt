<doc id="916738" url="https://th.wikipedia.org/wiki?curid=916738" title="แบล็ก มิร์เรอร์">แบล็ก มิร์เรอร์ แบล็ก มิร์เรอร์ (, "กระจกสีดำ") เป็นภาพยนตร์ชุดรวมเรื่อง (anthology series) ทางโทรทัศน์แนวบันเทิงคดีวิทยาศาสตร์จากสหราชอาณาจักร สร้างสรรค์โดยชาร์ลี บรุกเกอร์ โดยมีบรุกเกอร์เองร่วมกับแอนนาเบล โจนส์ รับหน้าที่เป็นเจ้าของรายการนี้ ภาพยนตร์ชุดนี้สำรวจสังคมสมัยใหม่ในแง่มุมที่เกี่ยวกับผลกระทบที่ไม่คาดฝันของเทคโนโลยีใหม่ ๆ แต่ละตอนเป็นเอกเทศต่อกัน มักดำเนินเรื่องในอนาคตอันใกล้หรือโลกปัจจุบันแบบสมมุติด้วยอารมณ์มืดหม่นหรือเสียดสี แต่บางตอนก็ให้อารมณ์งานแนวทดลอง และบางตอนก็ให้อารมณ์เบาสมอง สองฤดูกาลแรกออกฉายทางสถานีโทรทัศน์แชนเนลฟอร์ของสหราชอาณาจักรเมื่อเดือนธันวาคม พ.ศ. 2554 และเดือนกุมภาพันธ์ พ.ศ. 2556 ตามลำดับ หลังจากนั้นเน็ตฟลิกซ์จึงดำเนินรายการนี้ต่อและได้ผลิตฤดูกาลที่ 3 และ 4 รวม 12 ตอน ออกฉายทางเน็ตฟลิกซ์เมื่อเดือนตุลาคม พ.ศ. 2559 และเดือนธันวาคม พ.ศ. 2560 ตามลำดับ แบล็ก มิร์เรอร์ ได้รับแรงบันดาลใจจากรายการรวมเรื่องสมัยเก่าอย่าง เดอะทไวไลต์โซน ซึ่งสามารถกล่าวถึงหัวข้อร่วมสมัยที่เป็นที่ถกเถียงกันในสังคมได้โดยไม่ต้องกังวลกับการเซนเซอร์ บรุกเกอร์พัฒนารายการนี้ขึ้นมาเพื่อขับเน้นหัวข้อที่เกี่ยวพันกับการที่มนุษย์จำเป็นต้องพึ่งพิงเทคโนโลยีมากขึ้นเรื่อยๆ จึงทำให้เกิดเป็นเรื่องเล่าในลักษณะ "นี่คือชีวิตที่เราเป็นอยู่ตอนนี้ -- และนี่จะเป็นชีวิตที่เราจะเป็นในอีกสิบนาทีข้างหน้า ถ้าเราประมาท" ภาพยนตร์ชุดเรื่องนี้ได้รับคำวิจารณ์ในทางบวกและได้รับความสนใจจากนานาชาติอย่างมาก โดยเฉพาะในสหรัฐอเมริกาหลังจากได้ออกฉายผ่านเน็ตฟลิกซ์ ใน พ.ศ. 2560 ตอนหนึ่งในฤดูกาลที่สามคือ "แซนจูนิเพโร" ได้รับคำชื่นชมอย่างมาก และทำให้ แบล็ก มิร์เรอร์ ได้รับรางวัลเอ็มมีสาขา Outstanding Television Movie และบรุกเกอร์ได้รับรางวัลเอ็มมีสาขา Outstanding Writing for a Limited Series, Movie, or Dramatic Special</doc>
