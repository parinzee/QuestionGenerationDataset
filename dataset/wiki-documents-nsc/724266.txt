<doc id="724266" url="https://th.wikipedia.org/wiki?curid=724266" title="เทศบาลตำบลหนองไผ่ (จังหวัดเพชรบูรณ์)">เทศบาลตำบลหนองไผ่ (จังหวัดเพชรบูรณ์) หนองไผ่ เป็นเทศบาลตำบลแห่งหนึ่ง ซึ่งเป็นเมืองศูนย์กลางในอำเภอหนองไผ่ จังหวัดเพชรบูรณ์ มีประชากรในปี พ.ศ. 2560 จำนวน 7,610 คน มีพื้นที่ครอบคลุมบางส่วนของตำบลหนองไผ่ เทศบาลตำบลหนองไผ่มีทางหลวงแผ่นดินหมายเลข 21 ตัดผ่าน ลักษณะพื้นที่เป็นที่ราบ สัญลักษณ์ของเทศบาลตำบลหนองไผ่ เป็นรูปต้นไผ่และหนองน้ำล้อมรอบ ซึ่งหมายถึงเทศบาลตำบลหนองไผ่มีหนองน้ำใหญ่ตั้งอยู่ในกลางเขตเทศบาล และมีน้ำขังตลอดปี ทำให้มีความอุดมสมบูรณ์ บริเวณรอบหนองน้ำมีต้นไผ่และไม้อื่นล้อมรอบหนาแน่น ทำให้ร่มรื่นและเป็นที่พักผ่อนหย่อนใจของประชาชนในเขตเทศบาลประวัติ ประวัติ. บริเวณหนองไผ่ในสมัยก่อนเรียกว่า "โคกหมาหิว" หรือ "ทุ่งหมาหิว" อยู่ในเขตตำบลกองทูล อำเภอวิเชียรบุรี มีลักษณะเป็นเนินหรือโคกเป็นป่าดงดิบ มีป่าไม้อุดมสมบูรณ์ เป็นป่าหนาทึบมาก มีป่าเต็ง ป่ารัง ป่าเพ็ก ป่าไผ่ และพันธุ์ไม้นานาชนิดมีสัตว์ป่าอาศัยอยู่เป็นจำนวนมาก เป็นแหล่งล่าสัตว์และหาสัตว์ป่า ไม่มีบ้านผู้คนอาศัยอยู่ คำว่า "บ้านหนองไผ่" มีที่มาจากภายในบริเวณหมู่บ้านมีหนองน้ำเดิมเป็นหนองช้างนอนในสมัยโบราณจึงเกิดเป็นแอ่งน้ำหรือหนองน้ำเล็ก ๆ มีต้นไผ่ขึ้นล้อมรอบ ต่อมามีการขุดขยายให้ใหญ่และกว้างขึ้นเรื่อย ๆ เพื่อใช้อุปโภคและบริโภคชาวบ้านมักเรียกว่า สระกลาง โดยบริเวณที่เป็นหนองน้ำนั้นเดิมเป็นที่ของตาทอง สีทาสังข์ ซึ่งปัจจุบันเทศบาลตำบลหนองไผ่ได้ปรับปรุงเป็นสวนสาธารณะ มีชื่อว่า สระหลวง เทศบาลตำบลหนองไผ่เดิมเป็นสุขาภิบาลหนองไผ่ จัดตั้งตามประกาศกระทรวงมหาดไทย ประกาศในราชกิจจานุเบกษา เล่ม 81 ตอนที่ 107 ง. ลงวันที่ 3 พฤศจิกายน พ.ศ. 2507 และได้เปลี่ยนฐานะจากสุขาภิบาลเป็นเทศบาล เมื่อวันที่ 25 พฤษภาคม พ.ศ. 2542 ตามประกาศราชกิจจานุเบกษา เล่ม 116 ตอนที่ 9 ก. ลงวันที่ 24 กุมภาพันธ์ พ.ศ. 2542 ปี พ.ศ. 2532 ผู้ใหญ่บ้านและชาวบ้านได้รวมตัวกันขอแยกหมู่บ้านออกจากตำบลกองทูล กรมการปกครอง กระทรวงมหาดไทย จึงได้อนุมัติและตั้งตำบลใหม่เป็นตำบลหนองไผ่ ประกอบด้วย 10 หมู่บ้าน ได้แก่ หมู่ 1 บ้านหนองไผ่ใต้, หมู่ 2 บ้านพงษ์เพชร, หมู่ 3 บ้านสะพานกลางดง, หมู่ 4 บ้านหนองไผ่, หมู่ 5 บ้านประดู่, หมู่ 6 บ้านเนินมะกอก, หมู่ 7 บ้านหนองไผ่เหนือ, หมู่ 8 บ้านคลองศรีเทพ, หมู่ 9 บ้านคลองยาง และหมู่ 10 บ้านลำพาด มีนายสมพร ไม้สูง เป็นกำนันคนแรกหนองไผ่</doc>
