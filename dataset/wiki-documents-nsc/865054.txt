<doc id="865054" url="https://th.wikipedia.org/wiki?curid=865054" title="พระสัมพันธวงศ์เธอ พระองค์เจ้าจงกล">พระสัมพันธวงศ์เธอ พระองค์เจ้าจงกล พระสัมพันธวงศ์เธอ พระองค์เจ้าจงกล (พ.ศ. 2328 — พ.ศ. 2385) พระธิดาพระองค์ที่ 6 ในสมเด็จพระเจ้าหลานเธอ เจ้าฟ้าทองอิน กรมพระราชวังบวรสถานพิมุขประสูติแต่เจ้าครอกทองอยู่พระประวัติ พระประวัติ. พระสัมพันธวงศ์เธอ พระองค์เจ้าจงกล ประสูติเมื่อพ.ศ. 2328 เป็นพระธิดาในสมเด็จพระเจ้าหลานเธอ เจ้าฟ้าทองอิน กรมพระราชวังบวรสถานพิมุขประสูติแต่เจ้าครอกทองอยู่ เดิมทรงมีพระนามว่า หม่อมเจ้าจงกล ต่อมาใน พ.ศ. 2329 ทรงได้รับโปรดเกล้าฯ เลื่อนเป็น พระเจ้าหลานเธอ พระองค์เจ้าจงกล เมื่อแรกประสูติพระองค์เจ้าจงกล ทรงได้แม่ช้อย มารดาของสุนทรภู่ เป็นนางนม จึงทรงสนิทสนมกับสุนทรภู่มาตั้งแต่ทรงพระเยาว์ สุนทรภู่มีบุตรกับแม่จัน 1 คน ชื่อหนูพัด แต่ชีวิตครอบครัวก็ยังไม่ราบรื่นนัก ในที่สุดแม่จันก็ร้างลาไป พระองค์เจ้าจงกลได้รับอุปการะหนูพัดไว้ ภายหลังจากสมเด็จพระเจ้าหลานเธอ เจ้าฟ้าทองอิน กรมพระราชวังบวรสถานพิมุขทิวงคต พระองค์เจ้าจงกล ทรงสร้างมณฑปพระพุทธบาทจำลอง ขึ้นในวัดอมรินทรารามวรวิหาร ประดับด้วยกระเบื้องและถ้วยชามเขียนสีของจีน เพื่อเป็นพระราชกุศลอุทิศถวายพระราชบิดา พระสัมพันธวงศ์เธอ พระองค์เจ้าจงกล สิ้นพระชนม์ในรัชสมัยพระบาทสมเด็จพระนั่งเกล้าเจ้าอยู่หัว เมื่อพ.ศ. 2385 พระราชทานเพลิงพระศพ ณ พระเมรุวัดอมรินทราราม เมื่อวันพฤหัสบดีที่ 26 พฤษภาคม พ.ศ. 2385</doc>
