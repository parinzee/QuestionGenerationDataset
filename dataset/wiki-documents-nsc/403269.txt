<doc id="403269" url="https://th.wikipedia.org/wiki?curid=403269" title="ไฟนอลแฟนตาซี ไทป์-0">ไฟนอลแฟนตาซี ไทป์-0 ไฟนอลแฟนตาซี ไทป์-0 หรือ ไฟนอลแฟนตาซี เรย์ชิกิ () เป็นเกมสมมติบทบาทกึ่งแอคชัน ในชุดเกม พัฒนาและจัดจำหน่ายโดยบริษัทสแควร์เอนิกซ์ลงบนเครื่องเล่นเกม เพลย์สเตชันพอร์เทเบิล วางจำหน่ายในญี่ปุ่นเมื่อวันที่ 27 ตุลาคม พ.ศ. 2554 และมีการประกาศพัฒนาเกมในเวอร์ชันความละเอียดสูง (เอชดี) สำหรับเพลย์สเตชัน 4 และเอกซ์บอกซ์ วัน ในอีกสามปีต่อมา โดยจะวางจำหน่ายในช่วงเดือนมีนาคม พ.ศ. 2558 เรื่องราวในไฟนอลแฟนตาซี ไทป์-0 เกิดในโลกออร์เรียนซ์ ซึ่งประกอบด้วยดินแดน 4 แห่ง ได้แก่ รัฐรูบรัม จักรวรรดิมิลิเทส สหพันธรัฐลอริแคน และราชอาณาจักรคองคอร์เดีย ดินแดนแต่ละแห่งครอบครองคริสตัลที่มีความสามารถแตกต่างกัน รูบรัมครอบครองคริสตัลสุซากุ ขุมพลังเวทมนตร์ มิลิเทสครอบครองคริสตัลเบียกโกะ แหล่งเสริมความแข็งแกร่งแก่อาวุธ ลอริแคนครอบครองคริสตัลเก็นบุที่มีพลังการปกป้อง และคองคอร์เดียครอบครองคริสตัลโซเรียว พลังแห่งมังกร โดยคริสตัลทั้งสี่ตั้งชื่อตามอสูรปกครองศักดิ์สิทธิ์ตามความเชื่อของชาวจีน ทั้งสี่ดินแดนได้ปฏิบัติตามสนธิสัญญาสันติภาพที่ได้ทำไว้ร่วมกัน แต่จอมพลซิด อัลสไตน์ แห่งมิลิเทสได้กระทำการขัดต่อสนธิสัญญาดังกล่าวด้วยการส่งกองกำลังรุกรานอีกสามดินแดนเพื่อแย่งชิงพลังจากคริสตัล เขาสามารถยึดครองลอริแคนและคองคอร์เดียได้อย่างง่ายดาย แต่เมื่อมาถึงรูบรัมซิดกลับพบกับการตั้งกองกำลังเวทมนตร์อย่างแข็งแกร่ง ซิดจึงมุ่งโจมตี "เพริสทีเลียมสุซากุ" โรงเรียนเวทมนตร์ของรูบรัม นักเรียนชั้นเรียนที่ศูนย์ของโรงเรียนจึงต้องปกป้องสถาบันของพวกเขา ไฟนอลแฟนตาซี ไทป์-0 มีตัวละครที่สามารถบังคับตลอดเกมทั้งหมด 14 คน ทุกคนเป็นนักเรียนชั้นเรียนที่ศูนย์ (คลาสซีโร) ของเพริสทีเลียมสุซากุ ได้แก่ เอซผู้ใช้ไพ่ ดิวส์ผู้ใช้ฟลุต เตรผู้ใช้ธนู แกตร์ผู้ใช้ปืนเวทมนตร์ ซิงก์ผู้ใช้กระบอง ไซก์ผู้ใช้ง้าว เซเวนผู้ใช้แส้ เอทผู้ใช้สนับมือ ไนน์ผู้ใช้หอก แจ็คผู้ใช้ดาบคะตะนะ ควีนผู้ใช้ดาบ คิงผู้ใช้ปืน มาคิน่าผู้ใช้กระบี่ และเรมผู้ใช้กริช ระบบการเล่นของเกมจะใช้การรับภารกิจเป็นหลัก โดยการต่อสู้ในเกมได้พัฒนาแอกทีฟ ไทม์ แบทเทิล ที่ใช้ใน และ เดอะ เธิร์ด เบิร์ธเดย์ ให้มีความเร็วมากขึ้น การพัฒนาตัวละครนั้นจะใช้ระบบอัลโตคริสตาเรี่ยม เมื่อผู้เล่นกำจัดศัตรูจะได้พลังงานที่เรียกว่า "แฟนโตม่า" พลังนี้จะฟื้นฟูค่าพลังเวทย์ของผู้เล่นและนำมาพัฒนาความสามารถด้านเวทมนตร์ของผู้เล่น ส่วนแผนที่ของเกม นอกจากจะเป็นแผนที่กว้างและศัตรูเกิดแบบสุ่มเช่นเดียวกับไฟนอลแฟนตาซีภาค 1-9 แล้ว ผู้เล่นยังสามารถขี่ช็อคโคโบะ เข้าร่วมการรบย่อย และขับยานเหาะเพื่อต่อสู้กับยานของศัตรูหรือมังกรได้อีกด้วย</doc>
