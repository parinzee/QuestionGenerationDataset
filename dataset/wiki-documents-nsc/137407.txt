<doc id="137407" url="https://th.wikipedia.org/wiki?curid=137407" title="ไอศวรรยา ราย">ไอศวรรยา ราย ไอศวรรยา ราย (, , ; เกิด 1 พฤศจิกายน พ.ศ. 2516) หรือ ไอศวรรยา ราย พัจจัน เป็นนักแสดงจากประเทศอินเดีย ก่อนที่เธอได้รับงานเป็นนักแสดง เธอได้เป็นนางแบบมาก่อน มีชื่อเสียงมาจากการประกวดนางงาม ซึ่งได้ตำแหน่งมิสเวิลด์ ในปี พ.ศ. 2537 เธอได้รับการยกย่องว่าเป็นนักแสดงที่มีอิทธิพลได้รับความนิยมมากที่สุดในอินเดีย และสื่อหลายแขนงอ้างว่าเธอเป็น "สตรีที่สวยที่สุดในโลก" ไอศวรรยา ราย แสดงภาพยนตร์เรื่องแรก ในปี พ.ศ. 2540 และมีผลงานประมาณ 40 เรื่อง ทั้งในภาษาฮินดี ภาษาทมิฬ ภาษาเบงกาลี และภาษาอังกฤษ ภาพยนตร์ที่ทำให้เป็นที่รู้จักในระดับนานาชาติคือเรื่อง Devdas (เทวทาส ทาสหัวใจเหนือแผ่นดิน) แสดงคู่กับศาห์รุข ข่าน ในปี 2545 Bride & Prejudice (ปิ๊งรัก เจ้าสาวช่างเลือก) ปี 2547 และ The Last Legion (ตำนานดาบคิงอาเธอร์) ปี 2550 ไอศวรรยา ราย ได้สมรสกับอภิเษก พัจจัน บุตรชายของนักแสดงชื่อดังอมิตาภ พัจจัน เมื่อเดือนเมษายน พ.ศ. 2550</doc>
