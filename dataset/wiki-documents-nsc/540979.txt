<doc id="540979" url="https://th.wikipedia.org/wiki?curid=540979" title="คฤหาสน์ ส.สุภาวรรณ">คฤหาสน์ ส.สุภาวรรณ คฤหาสน์ ส.สุภาวรรณ หรือสุวิทย์ อยู่ชุมพล อดีตยอดนักมวยไทยชื่อดังในอดีตประวัติ ประวัติ. นายสุวิทย์ อยู่ชุมพล เกิดเมื่อวันที่ 22 พฤษภาคม พ.ศ. 2512 ที่อำเภอพล จังหวัดขอนแก่น เริ่มชกมวยตั้งแต่ พ.ศ. 2531 ในชื่อ "เซียนน้อย ส.พลสมิง" ได้เงินค่าตัว 3,500 บาท ก่อนที่จะโด่งดังที่กรุงเทพมหานครในเวลาต่อมา โดยคฤหาสน์เป็นแชมป์ถึง 3 รุ่น เวทีลุมพินี คือ ฟลายเวท (112 ปอนด์) โดยการเอาชนะคะแนน "ไอ้เลือดเหล็ก" ไพโรจน์น้อย ส.สยามชัย มาได้, จูเนียร์แบนตั้มเวท (115 ปอนด์) และจูเนียร์เฟเธอร์เวท (122 ปอนด์) โดยที่คฤหาสน์ เป็นนักมวยที่มีรูปร่างเล็ก เมื่อขึ้นชกจะเป็นฝ่ายเสียเปรียบเสมอ บางครั้งต้องต่อน้ำหนักให้แก่คู่ต่อสู้ และถึงขนาดเป็นแชมป์ในรุ่น 122 ปอนด์แล้ว แต่ก็มีรูปร่างและน้ำหนักน้อยกว่าแชมป์รุ่น 118 ปอนด์ หรือแบนตั้มเวท เสียอีก คฤหาสน์ เป็นนักมวยประเภทจังหวะฝีมือ ชกมวยด้วยความเฉลียวฉลาดและสติปัญญา จนได้รับฉายาจากแฟนมวยว่า "ไอ้เซียน" หรือ "ยอดเซียน" หรือ "ยอดมวยอัจฉริยะ" เคยปะทะฝีมือกับนักมวยชื่อดังร่วมสมัยมาแล้วหลายคน เช่น โอเล่ห์ เกียรติวันเวย์, แก่นศักดิ์ ส.เพลินจิต, "แรมโบ้" พงษ์ศิริ พ.ร่วมฤดี, "ต๋วนเป๋" หนึ่งอุบล ศิษย์เลิศชัย, เรนโบว์ ส.พรานทะเล, วีระพล สหพรหม เป็นต้น จนได้รับการยกย่องว่าเป็นยอดนักมวยไทยที่เก่งที่สุดเมื่อเทียบน้ำหนักกันปอนด์ต่อปอนด์คนหนึ่ง</doc>
