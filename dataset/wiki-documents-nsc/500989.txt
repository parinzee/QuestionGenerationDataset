<doc id="500989" url="https://th.wikipedia.org/wiki?curid=500989" title="อิงเกมาร์ โยฮันสัน">อิงเกมาร์ โยฮันสัน อิงเกมาร์ โยฮันสัน (Ingemar Johansson) นักมวยสากลชาวสวีเดนคนแรกที่ได้ครองแชมป์โลกรุ่นเฮฟวี่เวท เกิดเมื่อ 16 ตุลาคม พ.ศ. 2475 ที่เมืองโกเตเลอร์ในสวีเดนประวัติ ประวัติ. โยฮันสัน เริ่มจากการชกมวยสากลสมัครเล่น ได้เหรียญเงินในกีฬาโอลิมปิก พ.ศ. 2495 จากนั้นจึงหันมาชกมวยสากลอาชีพ โดยขึ้นชกครั้งแรกเมื่อ 5 ธันวาคม พ.ศ. 2495 ชนะน็อค โรเบิร์ต แม็ตสัน ยก 4 และชกชนะรวดมาตลอดจนได้ครองแชมป์ทวีปยุโรปรุ่นเฮฟวี่เวทเมื่อ 30 กันยายน พ.ศ. 2499 ชนะน็อค ฟรานเซสโก ดาร์วิคชี ป้องกันตำแหน่งไว้ได้ 2 ครั้ง ก็ขึ้นชิงแชมป์โลกรุ่นเฮฟวี่เวทกับฟลอยด์ แพตเตอร์สัน การชกครั้งนั้นเกิดขึ้นเมื่อ 26 มิถุนายน พ.ศ. 2502 และการชกจบลงอย่างพลิกความคาดหมายเมื่อโยฮันสันเป็นฝ่ายชกแพตเตอร์สันลงไปให้กรรมการนับสิบแค่ยกที่สามเท่านั้น ทำให้โยฮันสันกลายเป็นแชมป์โลกรุ่นเฮฟวี่เวทคนแรกของสวีเดน แพตเตอร์สันขอแก้มืออีกครั้ง โดยการชกแก้มือมีขึ้นเมื่อ 30 มิถุนายน พ.ศ. 2503 ในยกแรกโยฮันสันเกือบจะชกแพตเตอร์สันลงไปนับได้อีก แต่แพตเตอร์สันใช้ประสบการณ์ประคองตัวรอดไปได้ ก่อนที่แพตเตอร์สันจะเป็นฝ่ายชนะน็อคในยกที่ 5 ได้แชมป์โลกคืนไป ทั้งคู่ได้ชกล้างตากันอีกครั้งเมื่อ 13 มีนาคม พ.ศ. 2504 คราวนี้ แพตเตอร์สันเป็นฝ่ายชนะน็อคในยกที่ 6 หลังจากชิงแชมป์ไม่สำเร็จ โยฮันสันขึ้นชกชนะอีก 2 ครั้ง ก็ขึ้นชิงแชมป์ยุโรปรุ่นเฮฟวี่เวทเมื่อ 17 มิถุนายน พ.ศ. 2505 ชนะน็อค ดิค ริชาร์ดสัน ยก 8 ได้ครองแชมป์อีกครั้งหนึ่ง แต่ใน พ.ศ. 2506 โยฮันสันขึ้นชกชนะคะแนนไบรอัน ลอนดอนอีกครั้งเดียวเมื่อ 21 เมษายน พ.ศ. 2506 จากนั้นก็แขวนนวมไป โยฮันสันเสียชีวิตด้วยโรคปอดบวมเมื่อ 30 มกราคม พ.ศ. 2552 เขาแต่งงานและหย่าถึงสองครั้ง มีบุตรธิดารวม 5 คนเกียรติประวัติเกียรติประวัติ. - แชมป์ทวีปยุโรปรุ่นเฮฟวี่เวท- ชิง 30 กันยายน 2499 ชนะน็อค ฟรานเซสโก ดาร์วิคชี - ป้องกันแชมป์ครั้งที่ 1, 19 พฤษภาคม 2500 ชนะน็อค เฮนรี คูเปอร์ ยก 5 - ป้องกันแชมป์ครั้ง 2, 21 กุมภาพันธ์ 2501 ชนะน็อค โจ เออร์สกินส์ ยก 13 - สละแชมป์ - แชมป์โลกรุ่นเฮฟวี่เวท - ชิง 26 มิถุนายน 2502 ชนะน็อค ฟลอยด์ แพตเตอร์สัน ยก 3 - เสียแชมป์ 30 มิถุนายน พ.ศ. 2503 แพ้น็อค ฟลอยด์ แพตเตอร์สัน ยก 5 - แชมป์ทวีปยุโรปรุ่นเฮฟวี่เวท- ชิง 17 มิถุนายน พ.ศ. 2505 ชนะน็อค ดิค ริชาร์ดสัน ยก 8 - สละแชมป์ - เคยชิงแชมป์ต่อไปนี้แต่ไม่สำเร็จ- ชิงแชมป์โลกรุ่นเฮฟวี่เวทเมื่อ 13 มีนาคม พ.ศ. 2504 แพ้น็อค ฟลอยด์ แพตเตอร์สัน ยก 6</doc>
