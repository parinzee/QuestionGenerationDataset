<doc id="310363" url="https://th.wikipedia.org/wiki?curid=310363" title="แดกู (นักฟุตบอล)">แดกู (นักฟุตบอล) อังเดร์ซง ลูอิส จี โซซา () เกิดวันที่ 27 สิงหาคม พ.ศ. 2520 ที่เมืองเซาแบร์นาดูดูกังปู (São Bernardo do Campo) ประเทศบราซิล หรือที่รู้จักกันในชื่อ แดกู () เป็นอดีตนักฟุตบอลอาชีพซึ่งเคยเล่นให้กับสโมสรฟุตบอลเชลซีในพรีเมียร์ลีกของประเทศอังกฤษ และทีมชาติโปรตุเกส แดกูสามารถคว้าแชมป์ยูฟ่าแชมเปียนส์ลีกได้ถึงสองสมัยกับสโมสรฟุตบอลโปร์ตูในปี พ.ศ. 2547 และสโมสรฟุตบอลบาร์เซโลนาในปี พ.ศ. 2549 แดกูได้รับการเสนอชื่อให้เป็นนักฟุตบอลแห่งปีของยูฟ่า (UEFA Club Footballer of the Year) และกองกลางยอดเยี่ยมของยูฟ่า (UEFA Best Midfielder) ในปี พ.ศ. 2547 ที่สโมสรฟุตบอลโปร์ตูชนะเลิศยูฟ่าแชมเปียนส์ลีก และได้ตำแหน่งผู้เล่นยอดเยี่ยม (Man of the Match) ประจำนัดชิงชนะเลิศของยูฟ่าแชมเปียนส์ลีกในฤดูกาลเดียวกันนั้น แดกูได้รับสัญชาติโปรตุเกสในปี พ.ศ. 2545 หลังจากอยู่อาศัยในโปรตุเกสเป็นเวลาห้าปี ทำให้เขาสามารถเล่นให้กับทีมชาติโปรตุเกสได้ทั้งที่ตัวเขาเองเกิดในประเทศบราซิล</doc>
