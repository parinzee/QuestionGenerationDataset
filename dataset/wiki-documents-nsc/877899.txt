<doc id="877899" url="https://th.wikipedia.org/wiki?curid=877899" title="บีเคเควาย">บีเคเควาย บีเคเควาย () คือ ภาพยนตร์ไทยกึ่งสารคดีกึ่งเรื่องแต่งแนวข้ามพ้นวัย ปี พ.ศ. 2559 กำกับโดย นนทวัฒน์ นำเบญจพล นำแสดงโดย พลอยยุคล โรจนกตัญญู, อนงค์นาถ ยูสานนท์, เจตน์ เกสะวัฒนะ และณฐกร เกียรติ์มนตรี เล่าเรื่องของ "โจโจ้" หญิงสาวที่กำลังก้าวผ่านวัยจากนักเรียนสู่นักศึกษา และเผชิญกับความรักแบบเพศเดียวกันและเพศตรงกันข้าม โดยเรื่องราวของโจโจ้ถูกสร้างขึ้นมาจากเนื้อหาในไดอารีส่วนตัวของพลอยยุคล นักแสดงนำของเรื่อง ผนวกเข้ากับบทสัมภาษณ์ว่าด้วยเรื่องความรัก ความสัมพันธ์ ครอบครัว เพศภาวะ การมีเพศสัมพันธ์ ฯลฯ ที่นนทวัฒน์รวบรวมมาจากวัยรุ่นอายุ 17-19 ปี จำนวน 100 คนที่อาศัยอยู่ในกรุงเทพฯ ตัวอักษร BKKY ในชื่อภาษาอังกฤษของภาพยนตร์เรื่องนี้ ประกอบด้วยตัวย่อของคำสองคำ ได้แก่ "BKK" ที่ย่อมาจากคำว่า Bangkok (กรุงเทพฯ) และ "Y" ที่ย่อมาจากคำว่า Youngster (เยาวชน) โดยตัวอักษร Y ยังพ้องเสียงกับคำว่า Why (ทำไม) ที่สื่อถึงการตั้งคำถามต่อสิ่งต่าง ๆ ของวัยรุ่นกรุงเทพฯ ในปัจจุบันอีกด้วย ภาพยนตร์เรื่องนี้ได้รับรางวัลภาพยนตร์สารคดียอดเยี่ยมจากเทศกาลภาพยนตร์เควียร์นานาชาติ (Lesbisch Schwule Filmtage Hamburg) ประจำปี ค.ศ. 2016 ณ เมืองฮัมบวร์ค ประเทศเยอรมนี เข้าฉายในโรงภาพยนตร์ครั้งแรกเมื่อวันที่ 10 ตุลาคม พ.ศ. 2559 ในสาย A Window on Asian Cinema ของเทศกาลภาพยนตร์นานาชาติปูซาน ครั้งที่ 21 ประเทศเกาหลีใต้ และเข้าฉายอย่างเป็นทางการในประเทศไทยเมื่อวันที่ 3 สิงหาคม พ.ศ. 2560นักแสดงนักแสดง. - พลอยยุคล โรจนกตัญญู แสดงเป็น โจโจ้ - อนงค์นาถ ยูสานนท์ แสดงเป็น คิ้ว - เจตน์ เกสะวัฒนะ แสดงเป็น แจสเปอร์ - ณฐกร เกียรติ์มนตรี แสดงเป็น เจฟ</doc>
