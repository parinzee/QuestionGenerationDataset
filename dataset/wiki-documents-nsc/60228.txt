<doc id="60228" url="https://th.wikipedia.org/wiki?curid=60228" title="เปนชู้กับผี">เปนชู้กับผี เปนชู้กับผี เป็นภาพยนตร์แนวสยองขวัญ ออกฉายในปี พ.ศ. 2549 ผลงานการกำกับภาพยนตร์เรื่องที่ 3 ของวิศิษฏ์ ศาสนเที่ยง และเป็นผลงานเรื่องแรกซึ่งวิศิษฏ์ให้ผู้อื่นเป็นผู้เขียนบทภาพยนตร์ให้ นั่นคือ ก้องเกียรติ โขมศิริ หนึ่งใน "โรนินทีม" ซึ่งกำกับภาพยนตร์เรื่อง "ลองของ"เนื้อเรื่องย่อ เนื้อเรื่องย่อ. สยามประเทศ ปี พ.ศ. 2477 นวลจัน สาวตั้งครรภ์เดินทางเพื่อตามหาสามีที่หายตัวไปของเธอ เธอได้ขอเข้าพักอาศัยในคฤหาสน์ของแม่ม่าย ชื่อว่า รัญจวน นอกจากเธอแล้ว ผู้คนในคฤหาสน์ยังมีแม่บ้านใหญ่ซึ่งสวมชุดดำปิดคอตลอดเวลา เธอเป็นผู้คอยดูแลคฤหาสน์ชื่อ สมจิตและสาวใช้ชื่อ ช้อยซึ่งเป็นผู้ที่คอยช่วยเหลือนวลจัน ในไม่ช้า นวลจันก็ค้นพบว่าในคฤหาสน์มีเรื่องราวอันน่ากลัวซุกซ่อนอยู่ รวมถึงความไม่ชอบมาพากลของบรรดาผู้พักอาศัยในคฤหาสน์แห่งนี้นักแสดงนักแสดง. - ศิรพันธ์ วัฒนจินดา เป็น นวลจัน - สุพรทิพย์ ช่วงรังษี เป็น รัญจวน - ทัศน์วรรณ เสนีย์วงศ์ ณ อยุธยา เป็น สมจิต - วิสาข์ คงคา เป็น ช้อย - ศรุต วิจิตรานนท์ เป็น คุณชอบ - เรียมคำ แสนอินทร์ เป็น ยายเอิบ - ชนม์นิภา บุญกุศล เป็น ผีเด็กประวัติ ประวัติ. เดิมที วิศิษฏ์สร้างหนังเรื่องนี้ตามคำขอของผู้บริหารบริษัท ไฟว์สตาร์ ซึ่งเป็นผู้อำนวยการสร้างผู้มีพระคุณ นั่นคือ เจริญ เอี่ยมพึ่งพร ภาพยนตร์เรื่องนี้มีความแตกต่างที่สำคัญจากผลงาน 2 เรื่องก่อน คือ ฟ้าทะลายโจร และหมานคร ของวิศิษฏ์ คืองานด้านภาพซึ่งไม่ได้ใช้สีฉูดฉาดตามอย่างหนังไทยสมัยก่อน แต่โดยรวมสำหรับ "เปนชู้กับผี" วิศิษฏ์ยังได้แรงบันดาลใจจากวัฒนธรรมไทยสมัยก่อนเหมือนเดิม วิศิษฏ์กล่าวว่าเขาตั้งใจมอบความดีของหนังเรื่องนี้แด่ ครูเหม เวชกร ศิลปินผู้เป็นปูชนียบุคคลในวงการศิลปะเมืองไทย นอกเหนือจากพล็อตเรื่องซึ่งว่าด้วยความผูกพันระหว่างผีกับคนตามอย่างชุดเรื่องสั้นผีราคาสิบสตางค์อันเป็นที่รู้จักกันดีซึ่งท่านเป็นผู้ประพันธ์ขึ้นแล้ว วิศิษฏ์ยังอ้างอิงการถ่ายภาพและจัดแสงอย่างเข้มงวดตามแบบภาพประกอบเรื่องสั้นชุดเดียวกันนี้ซึ่งวาดโดยท่านเองอีกด้วยเพลงประกอบ เพลงประกอบ. ภาพยนตร์ใช้เพลงเก่า "สิ้นรักสิ้นสุข" ของวงสุนทราภรณ์ เป็นเพลงประกอบหลัก ขับร้องโดย นรีกระจ่าง คันธมาส และได้รางวัลเพลงนำภาพยนตร์ยอดเยี่ยม รางวัลพระราชทานพระสุรัสวดี ครั้งที่ 28 ประจำปี พ.ศ. 2549รายได้และการตอบรับ รายได้และการตอบรับ. จนถึงปี 2549 นี้ "เปนชู้กับผี" เป็นภาพยนตร์ที่ทำรายได้ในประเทศไทยดีที่สุดของวิศิษฏ์ นับตั้งแต่เขาเริ่มกำกับหนังมา หนังทำรายได้ไปประมาณ 20 ล้านบาท และคำวิจารณ์ที่มีต่อหนังส่วนใหญ่ก็เป็นไปในทางบวก นอกจากนั้น หนังยังได้รับการจัดซื้อไปฉายในต่างประเทศอีกด้วย</doc>
