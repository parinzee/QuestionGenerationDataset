<doc id="769237" url="https://th.wikipedia.org/wiki?curid=769237" title="คณะเผยแพร่ศาสนาแอละโมในแซนแอนโทนีโอ">คณะเผยแพร่ศาสนาแอละโมในแซนแอนโทนีโอ คณะเผยแพร่ศาสนาแอละโมในแซนแอนโทนีโอ () หรือทั่วไปเรียก ดิแอละโม (the Alamo) เป็นส่วนหนึ่งของแหล่งมรดกโลกคณะเผยแพร่ศาสนาแซนแอนโทนีโอในแซนแอนโทนีโอ รัฐเทกซัส สหรัฐ ก่อตั้งในคริสต์ศตวรรษที่ 18 เป็นคณะเผยแพร่ศาสนาโรมันคาทอลิกและป้อมปราการ (fortress compound) เป็นสมรภูมิของยุทธการที่ดิแอละโมใน ค.ศ. 1836 ปัจจุบันแอละโมเป็นพิพิธภัณฑ์ในเขตประวัติศาสตร์จัตุรัสแอละโม ที่แห่งนี้เป็นคณะเผยแพร่ศาสนาของสเปนแรก ๆ ในเทกซัส สร้างเพื่อการศึกษาแก่อเมริกันพื้นเมืองในพื้นที่หลังเข้ารีตศาสนาคริสต์ ใน ค.ศ. 1793 คณะเผยแพร่ศาสนาถูกเปลี่ยนเป็นโลกวิสัย (secularize) และถูกทิ้ง สิบปีต่อมา กลายเป็นป้อมที่มีหน่วยทหารประจำ คือ กองร้อยบินที่สองซานการ์โลสเดปาร์รัส (Second Flying Company of San Carlos de Parras) ซึ่งคาดว่าจะให้ชื่อคณะเผยแพร่ศาสนานี้ว่า แอละโม ระหว่างการปฏิวัติเทกซัส พลเอก มาร์ติน เปร์เฟกโต เด โกส (Martín Perfecto de Cos) ของเม็กซิโกยอมจำนนป้อมต่อกองทัพเทกซัสในเดือนธันวาคม ค.ศ. 1835 หลังการล้อมเบคาร์ (Siege of Béxar) จากนั้นทหารเทกซัสจำนวนค่อนข้างน้อยยึดครองป้อมเป็นเวลาหลายเดือน สุดท้ายแพ้ที่ยุทธการที่ดิแอละโมในวันที่ 6 มีนาคม ค.ศ. 1836 เมื่อกองทัพเม็กซิโกถอยจากเทกซัสอีกหลายเดือนต่อมา พวกเขาทลายกำแพงของดิแอละโมหลายส่วนและเผาอาคารบางหลัง ในอีกห้าปีต่อมา มีการใช้ดิแอละโมบางครั้งเพื่อประจำทหารทั้งฝ่ายเทกซัสและเม็กซิโก แต่สุดท้ายก็ถูกทิ้ง ใน ค.ศ. 1849 หลายปีหลังเทกซัสถูกผนวกเข้าสหรัฐ กองทัพบกสหรัฐเริ่มให้เช่าที่นี้สำหรับใช้เป็นสถานีพลาธิการ (quartermaster's depot) กองทัพบกสหรัฐทิ้งคณะเผยแพร่ศาสนานี้ใน ค.ศ. 1876 หลังมีการก่อสร้างฟอร์ตแซมฮิวสตันในบริเวณใกล้เคียง มีการขายโบสถ์น้อยดิแอละโมให้รัฐเทกซัส ซึ่งมีการจัดการท่องเที่ยวเป็นครั้งคราวแต่ไม่พยายามฟื้นฟู อาคารที่เหลือถูกขายให้บริษัทพ่อค้าที่ใช้เป็นร้านของชำขายส่ง หลังก่อตั้งใน ค.ศ. 1892 กลุ่มธิดาสาธารณรัฐเทกซัสเริ่มพยายามรักษะดิแอละโม ใน ค.ศ. 1905 เอดีนา เอมีเลีย เด ซาบาลา และแคลรา ดริสกอลล์ชักจูงสภานิติบัญญัติรัฐให้ซื้ออาคารที่เหลือสำเร็จ และกำหนดให้กลุ่มธิดาสาธารณรัฐเทกซัสเป็นผู้อารักขาถาวรของที่นั้น ในช่วงศตวรรรษถัดมา มีความพยายามเป็นครั้งคราวเพื่อโอนการควบคุมของดิแอละโมจากกลุ่มธิดา ต้น ค.ศ. 2015 ผู้ตรวจการที่ดินเทกซัส จอร์จ พี. บุช ถอนการควบคุมดิแอละโมให้สำนักงานที่ดินทั่วไปเทกซัสอย่างเป็นทางการ วันที่ 5 กรกฎาคม ค.ศ. 2015 ดิแอละโมร่วมกับคณะเผยแพร่ศาสนาอีกสี่คณะในอุทยานประวัติศาสตร์แห่งชาติคณะเผยแพร่ศาสนาแซนแอนโทนีโอ ได้รับกำหนดเป็นแหล่งมรดกโลกของยูเนสโก</doc>
