<doc id="353523" url="https://th.wikipedia.org/wiki?curid=353523" title="Liebesleid">Liebesleid Liebesleid () เป็นงานประพันธ์ดนตรีสำหรับบรรเลงด้วยไวโอลินและเปียโน ผลงานของฟริตซ์ ไครสเลอร์ นักไวโอลินชาวอเมริกันเชื้อสายออสเตรีย (ค.ศ. 1875 - ค.ศ. 1962) ตีพิมพ์ครั้งแรกเมื่อ ค.ศ. 1910 ผลงานชิ้นนี้เป็นหนึ่งในสองผลงานบรรเลงเดี่ยวที่มีชื่อเสียงที่สุดของไครสเลอร์ คู่กับ Liebesfreud (Love's Joy) ที่ออกเผยแพร่ในเวลาใกล้เคียงกัน โดยชิ้นนี้บรรยายถึงความทุกข์ที่เกิดจากความรักที่ไม่สมหวัง ไครสเลอร์เผยแพร่เพลงนี้พร้อมกับอีกสามเพลง คือ Schön Rosmarin, Liebesfreud และ Caprice Viennois โดยอ้างว่าสามชิ้นแรกเป็นผลงานเพลงวอลท์ซที่เพิ่งค้นพบของโจเซฟ แลนเนอร์ (ค.ศ. 1801 - ค.ศ. 1843) คีตกวีชาวออสเตรียผู้ล่วงลับ ส่วน Caprice Viennois นั้นเขาเป็นผู้แต่งเอง แต่แล้วความจริงก็เปิดเผยใน 25 ปีต่อมาเมื่อโอลิน ดาวน์ส นักวิจารณ์ดนตรีของหนังสือพิมพ์นิวยอร์กโพสต์ ส่งโทรเลขอวยพรวันเกิดครบรอบ 60 ปีของไครสเลอร์ในวันที่ 2 กุมภาพันธ์ ค.ศ. 1935 โดยแกล้งถามว่าดนตรีที่ไครสเลอร์อ้างว่าเป็นผลงานเก่าที่ถูกค้นพบนั้น จริงๆ แล้วเขาเป็นคนแต่งเองหรือไม่ ปรากฏว่าไครสเลอร์กลับยอมรับเขาเป็นผู้แต่งเพลงเหล่านั้นจริง</doc>
