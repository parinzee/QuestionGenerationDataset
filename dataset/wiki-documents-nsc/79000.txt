<doc id="79000" url="https://th.wikipedia.org/wiki?curid=79000" title="แหลม มอริสัน">แหลม มอริสัน แหลม มอริสัน มีชื่อจริงว่า วิชัย นวลแจ่ม เกิดเมื่อวันที่ 20 สิงหาคม พ.ศ. 2487 ที่กรุงเทพมหานคร เป็นที่รู้จักจากการเล่นดนตรีร็อกแอนด์โรลในสไตล์เฮฟวี่ เมทัล ตามผับหรือสถานบันเทิงต่าง ๆ ให้แก่ทหารเกณฑ์อเมริกันในช่วงสงครามเวียดนามในชื่อวง V.I.P. ที่จังหวัดอุดรธานี โดยชื่อ แหลม มอริสัน ได้มาจากเสียงร้องที่แหบแหลม เป็นเอกลักษณ์ของตัวเอง และสามารถเล่นเพลงของจิม มอร์ริสัน นักร้องนำของวง เดอะ ดอร์ส วงร็อกสัญชาติอเมริกันชื่อดังในยุคนั้นได้เหมือนมาก ซึ่งหานักร้องนักดนตรีชาวไทยน้อยรายที่สามารถจะทำเช่นนี้ได้ ฉายา กีต้าร์คิง ของเมืองไทย ที่ แหลม มอริสัน มาจากการที่ได้เข้าประกวดการแข่งขันกีต้าร์และได้รับรางวัลชนะเลิศที่ประเทศเยอรมัน เมื่อปี 2523 ในรายการ Music Talent ซึ่งนักกีต้าร์หลายๆชาติที่เข้าร่วม และชาวต่างชาติจะให้เกียรติยกย่องเรียกเขาว่า กีต้าร์คิง ของเมืองไทย โดยเพลงที่ใช้ขณะแข่ง Beethoven-Symphony No.5 แหลม มอริสัน ได้ไปเล่นดนตรีในต่างประเทศหลายประเทศในแถบสแกนดิเนเวีย เช่น นอร์เวย์, สวีเดน, เดนมาร์ค และเยอรมนี และเคยร่วมเล่นกับไมเคิล แชงเกอร์ มือกีตาร์ของวง สกอร์เปี้ยน มาแล้ว ซึ่งเป็นมือกีตาร์ที่ทั่วโลกยอมรับว่าเป็นมือกีตาร์ระดับต้น ๆ ของโลก และไมเคิล แชงเกอร์ ก็ยอมรับในความสามารถของแหลม มอริสัน แหลม มอริสัน ได้เล่นดนตรีตามสถานบันเทิงต่าง ๆ ทั่วประเทศ และเคยร่วมเล่นเป็นศิลปินรับเชิญหรือแบ็กอัพให้แก่ศิลปินไทยหลายคน หลายวง เช่น คาราบาว, โดม มาร์ติน เป็นต้น และในต้นปี พ.ศ. 2539 ได้ออกอัลบั้มเดี่ยวของตนเอง มีเพลงโปรโมตชื่อ แรงต้านลม แหลม มอริสัน ได้รับการยอมรับว่าเป็นมือกีตาร์ระดับต้น ๆ คนหนึ่งของประเทศไทย จนได้รับฉายาว่า "กีตาร์คิง" ซึ่งเมื่อปลายปี พ.ศ. 2538 ในอัลบั้ม 15 ปี คาราบาว หากหัวใจยังรักควาย ของคาราบาว ได้แต่งเพลงขึ้นมาเพลงหนึ่ง ชื่อ กีตาร์คิงส์ เพื่อเป็นการยกย่องถึงแหลม มอริสัน ด้วย ปัจจุบัน ยังคงเล่นดนตรีอยู่ที่ร้าน Blue Factory พัทยาใต้ ทุกคืนตั้งแต่เวลา 23.00 น.เป็นต้นไป และห้าง The Chilled ซอยเขาน้อย ทุกวันอังคาร และ ศุกร์ เวลา 22.00 น. เป็นต้นไป ชีวิตครอบครัว สมรสกับ ตรีดาว พงศ์สุรีย์นันท์ แต่ต่อมาได้แยกทางกัน มีบุตรสาวหนึ่งคน คือ ณัฐชา นวลแจ่ม (ชื่อเล่น: แนท) เป็นนักแสดงนำในภาพยนตร์ไทยเรื่อง ซักซี้ด ห่วยขั้นเทพ ซึ่งออกฉายเมื่อต้นปี พ.ศ. 2554 และปัจจุบันเป็นนักแสดงของสถานีโทรทัศน์สีกองทัพบกช่อง 7</doc>
