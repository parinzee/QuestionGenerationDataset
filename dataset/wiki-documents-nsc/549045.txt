<doc id="549045" url="https://th.wikipedia.org/wiki?curid=549045" title="มงกุฎพระราชินีอเดลเลด">มงกุฎพระราชินีอเดลเลด มงกุฎพระราชินีอเดลเลด () คือมงกุฎพระอัครมเหสีของสมเด็จพระราชินีอเดลเลด พระอัครมเหสีในสมเด็จพระเจ้าวิลเลียมที่ 4 มงกุฎองค์นี้ถูกสร้างขึ้นเพื่อใช้ในพระราชพิธีบรมราชาภิเษกในปีค.ศ. 1831 และหลังจากนั้นไม่นานก็ได้ถูกถอดเพชรและอัญมณีออกทั้งหมด และไม่เคยถูกสวมอีกเลยจนกระทั่งเสด็จสวรรคตประวัติ ประวัติ. นับตั้งแต่ปีค.ศ. 1690 เป็นต้นมา พระอัครมเหสีแห่งราชอาณาจักรอังกฤษ และสหราชอาณาจักร นั้นจะต้องผ่านพิธีสวมมงกุฎโดยใช้มงกุฎพระราชินีแมรีแห่งโมดีนา ซึ่งแรกสร้างขึ้นสำหรับพระราชินีในสมเด็จพระเจ้าเจมส์ที่ 2 แห่งอังกฤษ แต่อย่างไรก็ตาม สำหรับสมเด็จพระราชินีอเดลเลด ได้มีการวิพากษ์วิจารณ์ว่าไม่เหมาะสมที่จะให้ทรงมงกุฎพระราชินีแมรีแห่งโมดีนาในพระราชพิธี เนื่องมาจากเหตุผลต่างๆ เช่น สภาพอันเก่าและทรุดโทรมของมงกุฎเกินกว่าการซ่อมแซม ขนาด น้ำหนัก และรูปแบบ ซึ่งจะไม่เป็นการสมพระเกียรติของพระองค์ จึงมีพระบรมราชวินิจฉัยให้จัดทำมงกุฎองค์ใหม่ขึ้นในปีค.ศ. 1831 ตั้งแต่รัชสมัยของพระองค์เป็นต้นมา พระราชินีแห่งสหราชอาณาจักรพระองค์ถัดมาจะมีธรรมเนียมในการสร้างมงกุฎพระอัครมเหสีขึ้น แทนที่ธรรมเนียมเดิมที่จะใช้มงกุฎของพระราชินีพระองค์ก่อน ซึ่งในรัชสมัยต่อๆมา ได้แก่ มงกุฎพระราชินีอเล็กซานดรา (ค.ศ. 1902) มงกุฎพระราชินีแมรี (ค.ศ. 1911) และมงกุฎพระราชินีเอลิซาเบธ (ค.ศ. 1937) พระบรมสาทิสลักษณ์ของสมเด็จพระราชินีชาร์ลอตต์ พระอัครมเหสีในสมเด็จพระเจ้าจอร์จที่ 3 ซึ่งวาดโดยจิตรกรอัลลัน แรมเซย์ ได้แสดงให้เห็นมงกุฎพระมเหสีของพระองค์ซึ่งมีลักษณะคล้ายคลึงกัน โดยเป็นมงกุฎที่ทรงในพระราชพิธีบรมราชาภิเษกของพระองค์ ซึ่งทำจากเครื่องเพชรและอัญมณีส่วนพระองค์ ซึ่งในรัชกาลถัดมาของ สมเด็จพระเจ้าจอร์จที่ 4 นั้นได้นำแบบของมงกุฎนี้ไปใช้ในตราสัญลักษณ์ของเครื่องราชอิสริยาภรณ์เซนต์แพ็ททริค ซึ่งต่อมามงกุฎนี้ได้ถูกขโมยหายไปจากปราสาทดับลินรูปแบบของมงกุฎ รูปแบบของมงกุฎ. มงกุฎพระราชินีอเดลเลด จัดสร้างตามแบบธรรมเนียมมงกุฎแบบอังกฤษ ฐานมงกุฎประดับด้วยกางเขนสลับกันกับเฟลอร์เดอลีส (ดอกลิลลี่) ประดับด้วยเพชร และอัญมณีต่างๆ ด้านบนประกอบด้วยส่วนโค้งจำนวน 2 โค้ง (4 ก้าน) ซึ่งแล่นไปบรรจบที่ลูกโลกด้านบนซึ่งเป็นฐานรองกางเขนซึ่งอยู่บนยอดสูงสุดของมงกุฎ สมเด็จพระราชินีอเดลเลดทรงไม่เห็นชอบที่จะให้จัดหาเพชรและอัญมณีชุดใหม่มาใช้ประดับมงกุฎองค์ใหม่นี้ จึงมีพระบรมราชนุญาตให้ใช้เครื่องเพชรและอัญมณีส่วนพระองค์เพื่อประดับแทน ซึ่งต่อมาในภายหลังจากพระราชพิธีแล้ว จึงได้มีการถอดเพชรและอัญมณีออกจากตัวเรือนมงกุฎ และเก็บไว้แต่ตัวเรือนเท่านั้น</doc>
