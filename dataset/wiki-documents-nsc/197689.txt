<doc id="197689" url="https://th.wikipedia.org/wiki?curid=197689" title="หัวขโมยแห่งบารามอส">หัวขโมยแห่งบารามอส หัวขโมยแห่งบารามอส เป็นวรรณกรรมเยาวชนแนวขบขันสนุกสนาน ผ่อนคลายอารมณ์ และปนแนวแฟนตาซี โดยนักเขียนชาวไทยที่ใช้นามแฝงว่า "แรบบิท" จัดพิมพ์โดยสำนักพิมพ์สถาพรบุ๊คส์ เป็นวรรณกรรมที่ติดอันดับ 10 ใน 101 เล่มวรรณกรรมในดวงใจนักอ่านและนักเขียน จากการสำรวจของสมาคมนักเขียนแห่งประเทศไทย ปี 2553ข้อมูลเบื้องต้น ข้อมูลเบื้องต้น. ...นานมาแล้ว ในสมัยที่ผืนดินยังมีกษัตริย์ปกครองดินแดน มีอัศวินปกป้องเจ้าหญิง มีพ่อมดและมังกร มีเวทมนตร์และความลี้ลับ ในตำนานเล่าขานถึงสงครามศักดิ์สิทธิ์ระหว่างปีศาจแห่งความมืดและราชาแห่งแสงสว่าง ที่ได้แบ่งแยกดินแดนแตกเป็นสองส่วน โดยขนานนามดินแดนแห่งความดีว่าเอเดน ขนานนามแผ่นดินแห่งคนบาปว่าเดมอส สงครามดำเนินต่อเนื่องไม่หยุดยั้งตราบจนดาบแห่งกษัตริย์ คทาแห่งพลัง แหวนแห่งปราชญ์ และมงกุฎแห่งใจได้ปรากฏ หนุ่มน้อยหัวขโมยนามเฟริน ถูกพ่อซึ่งเป็นนักต้มตุ๋นตัวฉกาจส่งตัวเข้ามาในโรงเรียนพระราชา เพื่อเสาะหาเจ้าชายที่เหมาะสมในการลักพาตัว... วรรณกรรมชุด "หัวขโมยแห่งบารามอส" บอกเล่าเรื่องราวความขัดแย้งของสองแผ่นดินที่เป็นอริกันมานาน หนึ่งนั้นเป็นดินแดนแห่งความมืดของเหล่าปีศาจนาม "เดมอส" และอีกหนึ่งคือดินแดนมนุษย์สีขาวบริสุทธิ์นาม "เอเดน" โดยเลือกเอาเหตุการณ์ในช่วงเวลาหนึ่งในชีวิตของ "ธิดาแห่งความมืด" เจ้าหญิงผู้มีบทบาทสำคัญในตำนานของทั้งสองแผ่นดิน มาถ่ายทอดผ่านมุมมองของตัวเอกและตัวดำเนินเรื่อง เฟริน เดอเบอโรว์ หัวขโมยธรรมดาที่ชีวิตมีอันต้องเข้าไปพัวพันกับสิ่งวิเศษทั้งสี่ เริ่มจากการจับพลัดจับผลูเข้าไปเรียนในโรงเรียนพระราชา ก่อนจะคืนฐานะสู่ความเป็นเจ้าหญิง พบรักกับเจ้าชาย และได้เป็นผู้หนึ่งที่พลิกสถานการณ์สงครามครั้งสำคัญระหว่างเอเดนและเดมอสให้จบลงด้วยดีเนื้อเรื่องย่อหัวขโมยแห่งบารามอส กับ มงกุฎแห่งใจ เนื้อเรื่องย่อ. หัวขโมยแห่งบารามอส กับ มงกุฎแห่งใจ. เรื่องวุ่นๆเมื่อหนุ่มน้อยตัวยุ่งนาม เฟริน เดอเบอโรว์ หัวขโมยจากประเทศบารามอส ถูกพ่อของตนส่งตัวเข้ามาเรียนในโรงเรียนพระราชาแห่งเอดินเบิร์ก เพื่อเสาะหาเจ้าชายที่เหมาะสมในการลักพาตัว ตามแผนการของมาดัส เดอเบอโรว์ ผู้เป็นพ่อ เฟรินได้พบและเป็นเพื่อนสนิทกับคาโล วาเนบลี เจ้าชายจากประเทศคาโนวาลผู้แสนเย็นชา และคิลมัส ฟีลมัส นักฆ่าจากตระกูลดังในประเทศซาเรสที่ขี้เล่นและอยากรู้อยากเห็น เหตุการณ์วุ่นวายมากมายเกิดขึ้นและนำไปสู่การต่อสู้กับปีศาจในมงกุฎแห่งใจที่ออกอาละวาด นอกจากนี้เฟรินยังได้ค้นพบความจริงอันน่าตกใจ นั่นก็คือ...แท้จริงแล้ว เขาคือเจ้าหญิงแห่งบารามอสและเดมอส เฟลิโอน่า เกรเดเวล เดอะปรินเซส ออฟ เดมอสหัวขโมยแห่งบารามอส กับ คทาแห่งพลัง หัวขโมยแห่งบารามอส กับ คทาแห่งพลัง. การเดินทางครั้งสำคัญของเจ้าตัวยุ่งเฟริน หัวขโมยแห่งบารามอส และผองเพื่อน มุ่งสู่ดินแดนเดมอสที่เต็มไปด้วยภัยอันตรายนานัปการ เมื่อคทาแห่งพลังได้หักสะบั้นลงและต้องการการซ่อมแซม รวมถึงเฟรินที่ต้องคืนร่างเป็นเจ้าหญิง เฟริน คิล คาโลและคณะเดินทางแห่งเอดินเบิร์กจึงได้ออกเดินทางสู่เมืองหลวงแห่งเดมอส ที่นอกจากหัวเมืองต่างๆจะมีอันตรายมากมายแล้ว ยังมีมือสังหารนิรนามมากฝีมือที่คอยตามรังควานในทุกครั้งที่มีโอกาส แต่เขาคือใครกันแน่...และใครกันที่อยู่เบื้องหลังความชุลมุนทั้งหมด...หัวขโมยแห่งบารามอส กับ แหวนแห่งปราชญ์ หัวขโมยแห่งบารามอส กับ แหวนแห่งปราชญ์. เรื่องราวของเจ้าตัวยุ่ง เฟริน เดอเบอโรว์ และผองเพื่อน เมื่อได้เผชิญกับอำนาจลึกลับแห่งแหวนที่เล่นงานเฟรินจนเกือบจะเอาชีวิตไม่รอด ขณะที่สถานการณ์ในเอเดนกำลังมีภัยพิบัติ เรื่องวุ่นวายจึงตามมาอย่างคาดไม่ถึง เฟรินหรือเจ้าหญิงเฟลิโอน่าที่ยังคงซ่อนฐานะที่แท้จริง คิลและเจ้าชายคาโลกลับมาที่เอดินเบิร์กอีกครั้งในฐานะนักเรียนชั้นปีที่สอง ฝนเลือดไร้ที่มาได้ทำลายที่ดินทำกินและแหล่งน้ำในเอเดนจนไม่เพียงพอต่อการใช้ สงครามจึงระอุขึ้นระหว่างประเทศต่างๆ ทางออกเดียวที่ร่ำลือคือของวิเศษที่ต้องสาป แหวนแห่งปราชญ์ที่จะไขทุกปริศนาให้กับเอเดน เฟรินพลาดท่าติดอยู่ในโลกฝันของแหวน เธอทำทุกทางเพื่อจะกลับออกไปแต่มีแต่จะทำให้สถานการณ์ยิ่งเลวร้ายลง ตกลงสิ่งที่เธอเห็นนั้นเป็นความฝัน หรือเป็นความจริง แต่ถ้าเป็นภาพฝัน แล้วเธอจะสามารถเอาชีวิตรอดออกมาจากฝันร้ายนี้ได้หรือไม่หัวขโมยแห่งบารามอส กับ ดาบแห่งกษัตริย์ หัวขโมยแห่งบารามอส กับ ดาบแห่งกษัตริย์. บทสรุปการเดินทางครั้งสำคัญของเจ้าตัวยุ่ง เฟริน เดอเบอโรว์ หัวขโมยแห่งบารามอสและผองเพื่อน หลังผ่านเหตุการณ์วุ่นวาย สนุกสนาน ชวนระทึกขวัญมาแล้วมากมาย และบัดนี้ ดาบแห่งกษัตริย์ ดาบที่เต็มไปด้วยพลังอำนาจ จะกลับคืนมาอีกครั้ง เมื่อตัวจริงของเจ้าหญิงเฟลิโอน่า ธิดาแห่งความมืดถูกเปิดเผย ศึกล่าตัวกุญแจชัยแห่งเอเดนจึงเปิดฉากขึ้นพร้อมกับที่เอเดนกรีธาทัพเข้าเดมอส เฟริน คิล คาโลและโรต้องเผชิญกับอันตรายนานัปการที่จะนำไปสู่การไขปริศนาในอดีตทั้งหมดทั้งปวง และการเผชิญหน้ากันของสองดินแดน มนุษย์หรือปีศาจกันจะเป็นผู้ครองชัย ใครบ้างที่จะต้องสูญเสีย และเมื่อหน้าที่เข้ามาพัวพันกับความรักและมิตรภาพ...พวกเขาจะยังอยู่ด้วยกันไปได้อีกนานแค่ไหนหัวขโมยแห่งบารามอส The Perfect Guidebook หัวขโมยแห่งบารามอส The Perfect Guidebook. เป็นหนังสือที่ Rabbit ร่วมแต่งกับแฟนคลับ ให้รายละเอียดเพิ่มเติมจากความเห็นของผู้เขียนในเรื่องของตัวละครหลัก มีข้อมูลเพิ่มเติมเกี่ยวกับประเทศต่างๆ อาวุธ ตารางเวลาเหตุการณ์ ปฏิทิน อดีตกาลของสองแผ่นดิน แก้ความเข้าใจผิดต่างๆ ตอบคำถามจากนักอ่าน รวมถึงบทสัมภาษณ์เกี่ยวกับการแต่งวรรณกรรมชุด "หัวขโมยแห่งบารามอส" และเบ็ดเตล็ดอื่นๆตัวละครตัวละครหลัก ตัวละคร. ตัวละครหลัก. เฟริน เดอเบอโรว์ เดอะทีฟ ออฟ บารามอส (Ferin De Bereaux, the thief of Baramos) ลักษณะทั่วไป:ดวงตาสีน้ำตาลเข้ม ผมสีน้ำตาลเข้ม มีแผลเป็นใต้ดวงตาข้างซ้าย สิ่งที่ชอบ: แอปเปิ้ล สิ่งที่ไม่ชอบ/กลัว: ผี คนที่ชอบ: คาโล วาเนบลี เดอะปรินซ์ ออฟ คาโนวาล เด็กหนุ่มหัวขโมยอายุสิบห้าปีที่ถูกพ่อส่งตัวเข้าโรงเรียนพระราชาแห่งเอดินเบิร์ก เพื่อลักพาตัวเจ้าชายที่แฝงตัวเป็นสามัญชนอยู่ในโรงเรียนไปเรียกค่าไถ่ ลักษณะนิสัยร่าเริง อารมณ์ดี ทะเล้น ช่างเย้าช่างแหย่ เจ้าเล่ห์แต่ไหวพริบดี เอกลักษณ์ที่เป็นที่จดจำคือความพูดเก่งจนเกินไปในบางครั้ง และชอบทำอะไรก่อนคิด จึงมักจะก่อเรื่องวุ่นๆ จนได้รับฉายาเป็นที่รู้จักว่า "เจ้าตัวยุ่งเฟริน" ภายหลังเฟรินคืนฐานะเดิมเป็นเจ้าหญิงชื่อเฟลิโอน่า เกรเดเวลผู้ซึ่งเป็นพระราชธิดาในจ้าวปีศาจเอวิเดสแห่งเดมอสกับเจ้าหญิงอลิเซีย ฟาโรเวลแห่งบารามอส(พระราชธิดาเพียงองค์เดียวของไฮคิง) และเป็นคนรักของเจ้าชายคาโลเมื่อเธอเป็นหญิง คาโล วาเนบลี เดอะปรินซ์ ออฟ คาโนวาล (Kalo Wanebli, the prince of Kanoval) ลักษณะทั่วไป: ดวงตาสีฟ้าใส ผมสีเงิน สิ่งที่ชอบ: หนังสือ สิ่งที่ไม่ชอบ/กลัว: ความสับสนวุ่นวาย คนที่ชอบ: เฟลิโอน่า เจ้าชายคนสำคัญจากคาโนวาลแดนนักรบ มีร่างกายสูงใหญ่และหน้าตาดี เพื่อนร่วมห้องพักของเฟริน เป็นคนเคร่งขรึมเย็นชา พูดน้อย รักความสงบเรียบร้อย ออกจะดูหยิ่งด้วยเช่นกัน แต่ขยันเรียน มีความรับผิดชอบ มีพลังเวทมนตร์ที่แกร่งกล้า ด้วยความที่มีนิสัยแทบจะตรงข้ามกับเฟรินและแกล้งยาก เฟรินจึงถูกอกถูกใจขยันหยอกขยันแหย่ การสนทนาของทั้งคู่ก็มักจะเป็นการเหน็บแนมกันไปมาบ่อยๆ เฟรินขนานนามเขาว่า "ก้อนน้ำแข็งยักษ์เดินได้", "เจ้าชายน้ำแข็ง" และอีกมากมายหลายฉายา ภายหลังกลายเป็นคนรักของเฟริน คิล ฟีลมัส เดอะคิลเลอร์ ออฟ ซาเรส (Kil Fylmus, the killer of Zares) ลักษณะทั่วไป: ดวงตาสีม่วง ผมสีดำยุ่งเหยิง สิ่งที่ชอบ: สุนัข, เรื่องสนุกๆ คนที่ชอบ: เรนอน สิ่งที่ไม่ชอบ/กลัว: อาหารร้อนจัด "คิล" เป็นลูกคนเล็กของตระกูลนักฆ่าที่มีชื่อเสียงโด่งดังของซาเรส พักห้องเดียวกับเฟรินและคาโล เพื่อนที่เฟรินรักและสนิทที่สุด และมักจะเป็นคู่หูตามเฟรินไปป่วนในทุกครั้ง มีนิสัยขี้เล่น รักสนุก เบื่อง่าย ซื่อเกินไปในบางครั้ง อยากรู้อยากเห็น รักเพื่อนมากและสามารถสังหารศัตรูอย่างโหดเหี้ยมเพื่อช่วยเหลือเพื่อน โร เซวาเรส เดอะเบกการ์ ออฟ ทริสทอร์ (Ro Zevares, the beggar of Tristor) ลักษณะทั่วไป: ดวงตาสีเขียว ผมสีชาไว้หน้าม้า สิ่งที่ชอบ: ชา, ความท้าทาย สิ่งที่ไม่ชอบ/กลัว: การถูกบังคับ คนที่ชอบ: เฟลิโอน่า เด็กหนุ่มขอทานจากทริสทอร์ที่เป็นทั้งคู่ปรับกลายๆและคู่หูของเฟริน เป็นคนที่ชอบมีเรื่องประหลาดๆมาให้คนอื่นแปลกใจเสมอ เจ้าเล่ห์แสนกล ดูลึกลับน่าค้นหาตลอดเวลา และรอบรู้ในแทบทุกเรื่อง จึงเป็นที่ถูกคอของเฟรินที่เข้าโรงเรียนไปแบบคนที่ไม่รู้เรื่องรู้ราวอะไรเอาเสียเลย นอกจากนี้ยังชอบโผล่มายืนข้างหลังเฟรินในจังหวะเหมาะๆเสมอ เฟรินเรียกเขาว่า "ห้องสมุดเคลื่อนที่" ฐานะที่แท้จริงของโรคือชาเบรียน โบแด็ง เจ้าชายของเวนอลผู้เป็นที่เชื่อกันว่าสิ้นพระชนม์ในวังแต่เยาว์วัย แต่ความจริงกลับถูกส่งตัวไปใช้คืนให้ทริสทอร์และออกเร่ร่อนตามราชประเพณี เพราะเวนอลเคยลักพารัชทายาทของทริสทอร์มาเป็นราชินีตัวละครรอง ตัวละครรอง. มาดัส เดอเบอโรว์ - พ่อบุญธรรมของเฟริน ชายร่างท้วมหัวล้านเลี่ยนเป็นมันใสที่ขี้เล่นและเจ้าเล่ห์ตามแบบฉบับนักต้มตุ๋น รักอิสระและท่องเที่ยวไปทั่วเอเดน เป็นคนที่วางแผนส่งเฟรินเข้าโรงเรียนพระราชาจนฐานะถูกเปิดเผย เป็นเพื่อนร่วมรุ่นที่สนิทสนมกับไฮคิง และเป็นคนที่รับคำสั่งไฮคิงลักพาตัวเฟรินมาลงอาคมแปลงเพศ แองเจลีน่า โรมานอฟ - แม่มดสาวที่มีเชื้อสายสโนว์แลนด์จากดินแดนวิชท์ เพื่อนร่วมชั้นปีและร่วมหอพักป้อมอัศวินของเฟริน เป็นเด็กสาวที่มีความเก่งกาจทางด้านเวทมนตร์คาถา พูดจาตรงไปตรงมา ปากคอจัดจ้านแสบร้อน เจ้าระเบียบและมักจ้องเล่นงานเฟรินเสมอๆ ด้วยไม้คทาพิฆาตที่พร้อมจะฟาดลงบนศีรษะของเพื่อนๆ(โดยเฉพาะอย่างยิ่ง...เฟริน)ที่มาคู่กับคำพูดติดปากว่า "บ้า!" ชอบเฟริน แต่เฟรินไม่สนใจ ครี้ด ธันเดอร์ - นักรบตาเดียวผู้มีเสียงดัง และใจร้อนที่สุดในชั้นปี ชอบแอบซ่อนเหล้าเข้ามาชวนเพื่อนๆเสียเด็กอยู่บ่อยๆ หลลายคนพากันลงความเห็นว่าเป็นผู้เชี่ยวชาญในการจีบสาว แม้ว่าจะถูกเฟรินสอนมวยเสียจนอ้าปากค้างไป โรเวน ฮาเวิร์ด - เจ้าชายรูปงามเจ้าของฉายา "เมจิคปรินซ์" จากประเทศเจมิไน ผู้ที่เป็นที่เล่าลือกันว่ามักทำสิ่งที่เป็นไปไม่ได้ให้เป็นไปได้ รุ่นพี่ร่วมป้อมของเฟรินที่ดำรงตำแหน่งเสนาธิการฝ่ายซ้ายดูแลความเรียบร้อยภายในหอพัก เป็นคนสุขุมรอบคอบ เป็นมิตร กันเอง อ่อนโยน และเป็นรุ่นพี่ที่เฟรินเคารพนับถือที่สุด ในภาคคทาแห่งพลังเป็นหนึ่งในคณะเดินทางของเอดินเบิร์กที่นำคทาเข้าไปรับการซ่อมแซมในเดมอส เป็นเพื่อนคู่กัดของเจ้าชายอาเธอร์ บริสตั้น เดอะปริ๊นซ์ ออฟ ซาเรส รักวิเวียนนานีย่า โบแด็ง แต่เห็นประเทศชาติมาก่อนความรู้สึกส่วนตัว อาเธอร์ บริสตั้น - เจ้าชายแห่งซาเรส ผู้ได้รับฉายา "เจ้าชายใจสิงห์" จากการที่เจ้าตัวเคยพากองทัพบุกเข้าเดมอสอย่างไม่กลัวเกรงในอำนาจเอวิเดส ฉลาดเจ้าเล่ห์ ไหวพริบดี แต่แฝงความร้ายกาจและความทะเยอทะยาน ทำให้แม้เฟรินจะชื่นชมอยู่พอสมควรแต่มักให้ความรู้สึกที่ไม่ดีเท่าไรนัก เป็นหนึ่งในคณะเดินทางของเอดินเบิร์กที่นำคทาเข้าไปรับการซ่อมแซมในเดมอส เป็นเพื่อนคู่กัดของเจ้าชายโรเวน ฮาเวิร์ด โกโดม โคมุส - คนแคระร่างจิ๋วน่ารักผู้มีภารกิจแห่งเกียรติยศและเขากวางมโหฬารกดทับอยู่บนศีรษะ เฟรินไปพบเข้าขณะกำลังจะไปสอบย่อยวิชาพาหนะพระราชาจึงนำตัวกลับมารักษาที่ห้อง เจ้าตัวอ้างว่าเป็นพ่อมดแห่งเดมอสที่รับใช้ใกล้ชิดจ้าวเอวิเดส และว่าตนกำลังหลบหนีจากยอดนักดาบแห่งบารามอสเพราะเป็นผู้กุมความลับของไฮคิงเอาไว้ วิเวียนนานีย่า โบแด็ง - น้องสาวของโร เจ้าฟ้าหญิงผู้อ่อนหวานน่ารักแห่งเวนอล หนึ่งในประเทศมหาอำนาจที่กำลังประสบภาวะวิกฤตทางการเมืองภายใน แม่นมหลวงได้นำมาฝากฝังไว้กับคณะเดินทางของเฟรินในภาคคทาแห่งพลังเมื่อเกิดรัฐประหารกลางเมืองหลวงเวนอล เจ้าหญิงวิเวียนกับเจ้าชายโรเวนเป็นเพื่อนกันมาตั้งแต่เด็ก และเจ้าหญิงยังหลงรักเจ้าชายอีกด้วย ไฮคิง - กษัตริย์แห่งบารามอสและดำรงตำแหน่งกษัตริย์แห่งกษัตริย์ คือไฮคิง พระเจ้าตาของเฟริน เป็นกษัตริย์ผู้รักความเรียบง่าย ไม่ค่อยจริงจัง จนได้รับฉายาเล่นๆ ว่า "คิงสบายๆ" แห่งบารามอส ไฮคิงเกลียดสงครามและสามารถทำทุกอย่างเพื่อรักษาสันติภาพ ชามัล ฟาโรเวล - พระอนุชาของไฮคิง เจ้าชายแห่งบารามอส เป็นอาจารย์ประจำภาควิชาประวัติศาสตร์เอเดนและสังคมศาสตร์แห่งเอเดน และอาจารย์ผู้ดูแลหอพักปราสาทขุนนางในโรงเรียนพระราชา มีนิสัยเย็นชา ดุ เข้มงวด และเป็นที่โจษขานว่าท่านไม่ชอบนักเรียนจากป้อมอัศวินพอๆ กับที่ประกาศว่าเกลียดการสู้รบ มหาปราชญ์เลโมธี - อาจารย์ใหญ่ของโรงเรียนพระราชาแห่งเอดินเบิร์ก เป็นผู้ที่ดึงเอาครึ่งใจ พลัง ปัญญาและอำนาจของเอวิเดสมาฝากไว้ในของวิเศษทั้งสี่ในสงครามเมื่อห้าร้อยปีก่อน และทำให้เอวิเดสตกใจจนล่าถอยไป ว่ากันว่าเป็นผู้เดียวที่มีความสามารถทัดเทียมกับเอวิเดส จนมีคำกล่าวว่าความชั่วร้ายแห่งเดมอสจะเสื่อมฤทธิ์ภายใต้แสงสว่างแห่งเอดินเบิร์ก บาโร วาเนบลี - พระบิดาของเจ้าชายคาโลและกษัตริย์แห่งคาโนวาล บุรุษผู้มีแผลเป็นบากใหญ่บนใบหน้า เป็นคนสงบเคร่งขรึม เอาจริงเอาจังและเป็นกษัตริย์นักรบที่ได้รับการยกย่องชื่นชมจากประชาชนเป็นวงกว้าง มีรักแท้หนึ่งเดียวต่อเจ้าหญิงอลิเซีย ฟาโรเวล ริชาร์ด โมนาโรค - กษัตริย์จอมขี้หลีผู้มีพระวรกายอ้วนลงพุงจากประเทศแอเรียส เอวิเดส เกรเดเวล - จ้าวปีศาจผู้เป็นที่สะพรึงขวัญมนุษย์แห่งเดมอส บิดาของเฟริน เป็นคนที่ค่อนข้างเรียบง่าย ไม่ชอบกฎระเบียบพิธีการ กันเองและดูไม่ร้ายกาจอะไรในยามปกติ มีความเข้าใจในความเป็นจริงของชีวิต รักและหวังดีกับเฟรินเป็นอย่างมาก ลูน่า เกรเดเวล - น้องสาวของเอวิเดสผู้มีเชื้อสายแม่มด เป็นราชินีครองนครจันทราที่เป็นหน้าด่านสำคัญก่อนเข้าเมืองหลวงเดมอส มีความงดงามจนน่าตื่นตะลึงแต่เดาอายุไม่ออก มีความสามารถในการอ่านความนึกคิดของผู้อื่น และมองเห็นอนาคตของผู้อื่นที่จะไม่เกี่ยวพันกับตัวเอง อีกทั้งยังมีพลังอาคมแกร่งกล้าเป็นที่สุด เกรเซอร์ เกรเดเวล - น้องชายของเอวิเดสและเป็นลูกครึ่งยักษ์ ครองดินแดนยักษ์ที่ตั้งอยู่แถบภูเขาไฟโลกันตร์อันร้อนระอุในเดมอส อลิเซีย ฟาโรเวล - เจ้าหญิงแห่งบารามอสที่ถูกส่งตัวไปเดมอสเป็นบรรณาการสงบศึก พระธิดาองค์เดียวในไฮคิงองค์ปัจจุบันและเป็นมารดาของเฟริน ถูกลอบปลงพระชนม์ท่ามกลางความชุลมุนในวันครบรอบเดือนของเฟรินที่เฟรินถูกมาดัสลักพาตัว เฟรินได้พบเจอเมื่อโดนพายุหมุนแห่งเวทพัดย้อนเวลากลับไปในอดีต วิลเลี่ยม กรีน - บิดาของโรและวิเวียน นักพเนจรแห่งทริสทอร์ที่ความจริงแล้วคือรัชทายาทแห่งเวนอลที่ออกเร่ร่อนตามธรรมเนียมปฏิบัติ เป็นคนสุขุมรอบรู้ มีสติปัญญาเฉียบแหลมเป็นเลิศ เป็นกันเอง อ่อนโยนและเป็นมิตร ภายหลังขึ้นเป็นจักรพรรดิแห่งเวนอล ทรงพระนามว่าวิลเลี่ยม โบแด็ง ที่สาม แต่ถูกลอบปลงพระชนม์โดยราชินีองค์ที่สองของตนเองแรงบันดาลใจ แรงบันดาลใจ. ผู้เขียนที่ใช้นามแฝงว่า "แรบบิท" นั้น ได้แรงบันดาลใจมาจาก งานเขียนของเจ. เค. โรว์ลิ่ง นักเขียนเจ้าของผลงานวรรณกรรมก้องโลก แฮร์รี่ พอตเตอร์ ซึ่งได้รับการตีพิมพ์ และประสบความสำเร็จในประเทศไทยอย่างมาก รวมไปถึงเรื่อง The Book of Three ของ Lloyd Alexander ซึ่งเป็นเรื่องราวของเจ้าชายกับคนเลี้ยงหมู ก็เป็นอีกหนึ่งแรงบันดาลใจให้ผู้เขียน "หัวขโมยแห่งบารามอส"เป็นวรรณกรรมเยาวชนแฟนตาซีของไทยที่เคยได้รับความนิยมติดอันดับสูงสุดเมื่อครั้งลงเผยแพร่ทางอินเทอร์เน็ต ก่อนจะได้รับการติดต่อจากสำนักพิมพ์สถาพรบุ๊คส์ และเป็นแรงบันดาลใจให้กับนักเขียนรุ่นหลัง ก่อให้เกิดกระแสการแต่งและอ่านวรรณกรรมแฟนตาซีในหมู่เยาวชนไทย และทำให้เกิดวรรณกรรมแฟนตาซีไทยที่มีชื่อเสียงอีกหลายเรื่องตามมา</doc>
