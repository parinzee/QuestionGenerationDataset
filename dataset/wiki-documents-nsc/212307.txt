<doc id="212307" url="https://th.wikipedia.org/wiki?curid=212307" title="เรื่องจริงของหนูน้อยหมวกแดง">เรื่องจริงของหนูน้อยหมวกแดง เรื่องจริงของหนูน้อยหมวกแดง () เป็นภาพยนตร์แอนิเมชันของประเทศสหรัฐอเมริกา ที่ออกแพร่ภาพในปี พ.ศ. 2548 และถูกนำเข้ามาในประเทศไทยในปี พ.ศ. 2549 มีเค้าโครงเรื่องมาจากนิทานเรื่อง "หนูน้อยหมวกแดง" หากแต่กลุ่มเป้าหมายของภาพยนตร์เรื่องนี้มิได้จำกัดอยู่เพียงเฉพาะกลุ่มเยาวชนเท่านั้น เนื่องจากแม้จะมีเค้าโครงมาจากนิทานสำหรับเด็ก แต่ด้วยการดำเนินเรื่องที่เป็นการผูกเรื่องขึ้นใหม่ โดยใช้วิธีเล่าเรื่องในแนวเดียวกับวรรณกรรมเรื่อง "ราโชมอน" ที่ยึดแนวคิดว่า สิ่งที่เรามองเห็นอาจไม่เป็นเช่นนั้นเสมอไป เรื่องราวหรือเหตุการณ์จะเป็นอย่างไรนั้น ขึ้นอยู่กับมองดูจากมุมไหน และใครเป็นคนมอง ก็ทำให้ภาพยนตร์เรื่องนี้มีเสน่ห์ชวนติดตาม แม้กับกลุ่มผู้ชมที่เป็นผู้ใหญ่เช่นกัน ด้วยสาเหตุนี้ทำให้ภาพยนตร์เรื่องนี้ทำรายได้รวมกันจากการออกฉายทั่วโลก เป็นจำนวนเงินสูงถึง 110,011,106 ดอลลาร์สหรัฐ และเนื่องจากความนิยมที่ได้รับ ทางบริษัทผู้ผลิตจึงวางโครงการสร้างภาคต่อของ Hoodwinked! เป็นที่เรียบร้อยแล้ว โดยในภาคต่อนี้จะใช้ชื่อว่า (ยังไม่มีชื่อภาษาไทย)เนื้อเรื่อง เนื้อเรื่อง. เกิดเหตุการณ์วุ่นวายในหมู่บ้านที่อยู่ลึกเข้าไปในป่าใหญ่ เมื่อจู่ๆ มีหมาป่าออกอาละวาดและพยายามจะกินหนูน้อยหมวกแดง หรือเร้ด และคุณยายของเธอเข้าไป แต่ในท้ายที่สุดก็มีชายตัดไม้บุกเข้ามาช่วยเหลือทั้งสองคนให้รอดพ้นอันตรายมาได้ จนถึง ณ ตรงนี้ เป็นเรื่องราวที่คนทั่วไปต่างก็ (คิดว่าตนเอง) รู้จักดี แต่จะเกิดอะไรขึ้นเมื่อสารวัตรยอดนักสืบผู้ลึกลับฟลิปเปอร์สเดินทางมาถึงและทำการสอบสวนเหตุการณ์ที่เกิดขึ้น ยิ่งสืบหาความจริงมากเท่าไหร่ คนที่ทุกคนคิดว่าเป็นผู้ร้ายก็ดูจะไม่ร้ายกาจอย่างที่คิด ในขณะที่ผู้ถูกทำร้ายก็อาจไม่ใช่ผู้เคราะห์ร้ายที่แท้จริง จากการสืบสวนเหตุการณ์วุ่นวายในครัวเรือน การพยายามฆ่า การขี่จักรยานโดยไม่มีใบอนุญาต และการตัดไม้ทำลายป่า ดูจะบานปลายกลายเป็นเรื่องใหญ่ เมื่อผู้เกี่ยวข้องกับเหตุการณ์อาจมีส่วนเชื่อมโยงกับคดีจอมโจรขนมหวาน ที่กำลังออกอาละวาดขโมยสูตรขนมหวานของร้านที่มีชื่อเสียง จนจำต้องปิดกิจการไปหลายร้าน สารวัตรฟลิปเปอร์สจึงต้องสืบสวนผู้เกี่ยวข้องทีละคน เพื่อค้นหาความจริง ผู้ต้องสงสัยคนที่ 1 : เร้ด พัคเก็ต (เสียงพากษ์โดยแอนน์ แฮททาเวย์) เด็กสาวส่งขนมหวาน หลานสาวของคุณยายพัคเก็ต เธอให้การว่าถูกหมาป่าไล่ตาม และพยายามข่มขู่เธอ ในระหว่างที่เธอเดินทางมาส่งหนังสือสูตรขนมให้คุณยาย ซึ่งอาศัยอยู่ที่บ้านพักบนภูเขา ผู้ต้องสงสัยคนที่ 2 : หมาป่า (เสียงพากษ์โดยแพททริค วอร์เบอร์ตัน) อ้างตนเป็นนักข่าว กำลังติดตามคดีจอมโจรขนมหวาน และสงสัยว่าเร้ดและคุณยายอาจมีส่วนในคดีที่เกิดขึ้น จึงไล่ตามเร้ดมาจนถึงบ้านคุณยายพัคเก็ต ถูกตำรวจควบคุมตัวเพราะเข้าใจว่าพยายามจะกินเร้ดและคุณยายของเธอ ผู้ต้องสงสัยคนที่ 3 : ชายตัดไม้ (เสียงพากษ์โดยจิม เบลุชี่) ชายลึกลับกับขวานตัดไม้อันใหญ่ ความจริงทำอาชีพขายลูกชิ้นเนื้อ มีความใฝ่ฝันจะเป็นนักแสดง เข้าออดิชั่นหลายครั้ง แต่ไม่เคยถูกเรียกตัวเลย ล่าสุดได้รับบททดสอบให้แสดงเป็นคนตัดไม้ในโฆษณาครีมทาตาปลา จึงออกตระเวนตัดไม้ไปทั่วป่า เพื่อให้ตนเองเข้าถึงจิตวิญญาณของคนตัดไม้ อ้างว่าบังเอิญผ่านเข้ามาในเหตุการณ์วุ่นวายที่บ้านคุณยายพัคเก็ตพอดี ผู้ต้องสงสัยคนสุดท้าย : คุณยายพัคเก็ต (เสียงพากษ์โดยเกล็น โคลส) คุณยายของเร้ด มีฝีมือด้านการทำขนมหวานเป็นอันดับหนึ่งของป่า ดูผิวเผินเป็นคุณยายสูงวัยใจดี แต่ในความเป็นจริงมีความชื่นชอบและถนัดในกีฬาผาดโผนทุกชนิด เมื่อสิ่งที่เราเห็นอาจไม่เป็นอย่างที่คิด และคนที่ดูอันตรายน้อยที่สุด กลับกลายเป็นจอมวางแผนที่ชั่วร้ายที่สุด ผู้ต้องสงสัยทั้ง 4 และสารวัตรฟลิปเปอร์สก็จำเป็นต้องร่วมมือกันค้นหาความจริง ก่อนที่จอมโจรขนมหวานตัวจริง จะออกอาละวาดอีกครั้งตัวละคร ตัวละคร. ทีมนักแสดงผู้ให้เสียงพากษ์- เร้ด พัคเก็ต - แอนน์ แฮททาเวย์ - คุณยายพัคเก็ต - เกล็น โคลส - ชายตัดไม้ (เคิร์ก เคิร์กเคนเดล) - จิม เบลุชี่ - หมาป่า - แพททริค วอร์เบอร์ตัน - สารวัตรบิล สโตร๊ค - แอนโทนี่ แอนเดอร์สัน - สารวัตรนิกกี้ ฟลิปเปอร์ส - เดวิด ออกเดน เสตียร์ - หัวหน้าเท็ด กริซลี่ - ซีบิท - แกะวูลเวอร์ธ - ชาซ พาลมินเทอริ - โบอิงโก้ - แอนดี้ ดิ๊ก - ทวิชชี่ - คอรี่ เอ็ดเวิร์ด - แพะจาเพ็ท - เบ็นจี้ เกเธอร์ และอื่นๆ</doc>
