<doc id="281958" url="https://th.wikipedia.org/wiki?curid=281958" title="เดอะแบงค์จ็อบ">เดอะแบงค์จ็อบ เดอะแบงค์จ็อบ (, วีซีดีจำหน่ายในไทยใช้ชื่อว่า เปิดตำนาน "ปล้น" บันลือโลก) เป็นภาพยนตร์อังกฤษที่ออกฉายในปี พ.ศ. 2551 กำกับโดยโรเจอร์ โดแนลด์สัน นำแสดงโดยเจสัน สเตธัม สร้างจากเค้าโครงเรื่องจริงของการปล้นธนาคารที่ถนนเบเกอร์ที่เกิดขึ้นเมื่อวันที่ 11 กันยายน พ.ศ. 2514 ที่ธนาคารลอยด์ ตั้งอยู่เลขที่ 108 ถนนเบเกอร์ ใจกลางกรุงลอนดอน โดยโจรขุดอุโมงค์ใต้ดินจากร้านค้าที่อยู่ห่างออกไปสามห้อง และเจาะพื้นคอนกรีตเสริมเหล็กของห้องใต้ดินของธนาคาร ปล้นเงินสดไปได้กว่าหนึ่งล้านห้าแสนปอนด์ ซึ่งทรัพย์สินมีค่าที่ถูกปล้นไป ไม่มีรายงานว่าได้รับกลับคืน ผู้สร้างภาพยนตร์กล่าวอ้างว่า เหตุการณ์ที่เกิดขึ้นเกี่ยวกับการปล้นครั้งนี้ ถูกรัฐบาลสหราชอาณาจักรปกปิดเป็นความลับในระดับ DA-Notice (ระดับความมั่นคงของชาติ) เพื่อปกป้องชื่อเสียงของสมาชิกในราชวงศ์อังกฤษ เนื่องจากในบรรดาทรัพย์สินที่ถูกขโมยไปจากตู้นิรภัยของธนาคาร บางส่วนเป็นภาพถ่ายลับเฉพาะของเชื้อพระวงศ์ ขณะกำลังพักผ่อนกับเพื่อนชายในรีสอร์ตที่เกาะมัสทีค แถบแคริบเบียน ที่อยู่ในการครอบครองของ "Michael X" อดีตผู้นำชนผิวดำชาวตรินิแดดและโตเบโกที่ลี้ภัยอยู่ในอังกฤษ และต้องการนำไปใช้แบล็กเมล นอกจากนี้ยังมีเอกสารบันทึกการรับสินบนที่อาชญากรจ่ายให้กับตำรวจอังกฤษ และภาพลับของนักการเมืองในรัฐบาล ขณะกำลังมั่วโสเภณีแบบวิตถาร โดยการปล้นครั้งนี้เกิดขึ้นในความรับรู้ของสายลับหน่วย MI5 ของรัฐบาลอังกฤษ และบุคคลระดับสูงอย่างลอร์ด หลุยส์ เมาท์แบทเทน ผู้สร้างภาพยนตร์ยังอ้างว่า ถึงแม้เนื้อหาบางส่วนจะเป็นเรื่องแต่ง แต่จุดมุ่งหมายของภาพยนตร์ก็เพื่อเปิดเผยความจริงที่ถูกปกปิดมาเป็นเวลานานเป็นครั้งแรก</doc>
