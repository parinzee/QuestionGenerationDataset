<doc id="33616" url="https://th.wikipedia.org/wiki?curid=33616" title="โทะโยะโอะ อิโต">โทะโยะโอะ อิโต โทะโยะโอะ อิโต (; พ.ศ. 2484 – ) หรือในชื่อ โตโย อิโต (Toyo Ito) เป็นชาวญี่ปุ่นซึ่งได้ชื่อว่าเป็น "หนึ่งในสุดยอดสถาปนิกที่มีพลังสร้างสรรค์และอิทธิพลในวงการสถาปัตยกรรมมากที่สุดคนหนึ่ง" อิโตโด่งดังจากการสร้างอาคารที่มีแนวคิดแหวกแนวสุดโต่ง โดยที่เขาพยายามจะหลอมโลกทางกายภาพกับจินตภาพเข้าด้วยกัน เขาเป็นผู้นำในการสร้างสถาปัตยกรรมที่มีความเป็น"เมืองแห่งจินตนาการ"ร่วมสมัย อิโตเป็นชาวญี่ปุ่น เกิดเมื่อ พ.ศ. 2484 ที่โซล ประเทศเกาหลี ศึกษาจากคณะสถาปัตยกรรมศาสตร์ มหาวิทยาลัยโตเกียว โดยอยู่ในสตูดิโอ ของ เคนโซ ทังเกะ จบการศึกษาเมื่อ พ.ศ. 2508 หลังจากที่เข้าทำงานในบริษัทคิโยโนริ คิคูทาเกะ อาร์คิเต็ก แอนด์ แอสโซซิเอท ได้ระยะหนึ่ง เขาก็ได้ออกมาตั้งบริษัทเอง มีชื่อว่า 'Urban Robot' (urbot) เมื่อ พ.ศ. 2514 ณ กรุงโตเกียว ประเทศญี่ปุ่น ใน พ.ศ. 2522 สำนักงานออกแบบของเขาได้เปลี่ยนชื่อเป็น สำนักงานสถาปนิก Toyo Ito & Associates งานที่มีชื่อเสียงชิ้นแรกของเขา White U ใน พ.ศ. 2519 ที่เป็นบ้านของพี่สาวของเขา และ Silver Hut ใน พ.ศ. 2527 ซึ่งเป็นบ้านของเขาเอง ส่วนในโครงการ 'ที่พักอาศัยสำหรับหญิงผู้ไร้ที่อยู่อาศัยในกรุงโตเกียว' เมื่อ พ.ศ. 2528 นั้น เขาได้พัฒนาแนวคิดเกี่ยวกับชุมชนเมืองขนาดใหญ่ที่เคลื่อนที่ได้ โครงการต่อมาได้แก่ Tower of winds ในเมืองโยะโกะฮะมะ ก่อสร้างเมื่อ พ.ศ. 2529 และ Egg of winds ก่อสร้างเมื่อ พ.ศ. 2534 ได้กลายเป็นจุดดึงดูดหลักของเมืองที่มีปฏิสัมพันธ์กับผู้คนในพื้นที่สาธารณะ อิโตยังเป็นอาจารย์กิตติมศักดิ์ที่ มหาวิทยาลัยนอร์ทลอนดอน และเป็นวิทยากรรับเชิญที่ มหาวิทยาลัยโคลัมเบีย และมหาวิทยาลัยต่าง ๆ มากมาย เขาได้จัดแสดงผลงานตามที่ต่าง ๆ ทั่วโลก ไม่ว่าจะเป็นการแสดงผลงานที่มีชื่อว่า Vision of Japan ที่พิพิธภัณฑ์ Victoria and Albert Museum ในกรุงลอนดอน เมื่อ พ.ศ. 2534 และ Vision and reality ที่พิพิธภัณฑ์ศิลปะร่วมสมัยในรัฐหลุยเซียนา เมื่อ พ.ศ. 2543 รวมถึงการตระเวนแสดงผลงานชื่อ Blurring architecture (โตเกียว-แอนท์เวิร์บ-อ็อกแลนด์ ระหว่าง พ.ศ. 2542-2543) และ ผลงานนิทรรศการล่าสุด คือ 'The New Real in Architecture' เมื่อปลาย พ.ศ. 2549 ที่ผ่านมา ที่ Tokyo Opera Cityรายชื่อผลงานรายชื่อผลงาน. - พ.ศ. 2534 - พิพิธภัณฑ์เมืองยัทสึชิโระ - พ.ศ. 2537 - บ้านพักคนชรา ในเมืองยัทสึชิโระ - 26 มกราคม พ.ศ. 2544 - หอสมุดและสื่อสารสนเทศ เมืองเซ็นได จังหวัดมิยากิ เป็น ศูนย์วัฒนธรรมสำหรับสาธารณชนที่มีเอกลักษณ์เหมือนใคร มีพื้นที่ใช้สอยเป็นทั้งห้องสมุด พิพิธภัณฑ์ศิลปะ ห้องสมุดสื่อโสต-ทัศนะ สตูดิโอภาพยนตร์ และร้านกาแฟ ผลงานของอิโตได้รับรางวัลชนะเลิศจากผลงานที่ส่งเข้าประกวดทั้งสิ้น 235 ชิ้น - พ.ศ. 2549 - อิโตชนะรางวัลที่หนึ่ง การประกวดโรงโอเปราแห่งชาติ ณ เมืองไทชุง ไต้หวัน โดยเอาชนะซาฮา ฮาดิด มาได้ อีกด้วยรางวัล รางวัล. โทะโยะโอะ อิโต ได้รับรางวัลมากมาย เช่น:- the Architecture Institute of Japan Award จากอาคาร Silver Hut ใน พ.ศ. 2529 - the 33rd Mainrich Art Award จากผลงาน พิพิธภัณฑ์เมืองยัทสึชิโระ เมื่อ พ.ศ. 2535 - รางวัลเหรียญทองจาก the IAA 'interach ‘97' Grand Prix จากสมาคมสถาปนิกบัลแกเรีย เมื่อ พ.ศ. 2540 - รางวัลให้กำลังใจแก่ผู้อุทิศตนเพื่องานศิลปะจากกระทรวงศึกษาธิการ ประเทศญี่ปุ่น เมื่อ พ.ศ. 2541 - รางวัลทางสถาปัตยกรรมเพื่อรำลึกถึง Arnold W. Brunner จากสถาบันศิลปะและอักษรศาสตร์อเมริกัน ใน พ.ศ. 2543 - รางวัลเหรียญทองสุดยอดดีไซน์ญี่ปุ่น เมื่อ พ.ศ. 2544 - the RIBA Royal Gold Medal เมื่อ พ.ศ. 2548 - รางวัลพริตซ์เกอร์ เมื่อ พ.ศ. 2556</doc>
