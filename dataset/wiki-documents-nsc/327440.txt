<doc id="327440" url="https://th.wikipedia.org/wiki?curid=327440" title="ไรด์ออฟเดอะวาลคิรีส์">ไรด์ออฟเดอะวาลคิรีส์ ไรด์ออฟเดอะวาลคิรีส์ (; ) เป็นชิ้นงานดนตรีจากช่วงต้นขององก์ที่สาม จากอุปรากรเรื่อง Die Walküre (The Valkyrie) อุปรากรเรื่องที่สองในชุด ปกรณัมแหวนแห่งนิเบลุงเกน ปกรณัมชุดของริชาร์ด วากเนอร์ วากเนอร์เริ่มแต่งทำนองท่อนนี้ตั้งแต่วันที่ 23 กรกฎาคม ค.ศ. 1851 ฉบับร่างแต่งแล้วเสร็จเมื่อ ค.ศ. 1854 แล้วเสร็จสมบูรณ์เมื่อราว ค.ศ. 1856 ใช้บรรเลงประกอบอุปรากรช่วงที่เหล่าวาลคิรีสี่ตัวบินรวมกลุ่มกันเป็นฝูง ผลงานชิ้นนี้เป็นชิ้นหนึ่งของวากเนอร์ที่ได้รับความนิยมที่สุด ไรด์ออฟเดอะวาลคิรีส์ ได้รับการบรรเลงต่อสาธารณชนครั้งแรกในรอบปฐมทัศน์ของอุปรากร Die Walküre เมื่อวันที่ 26 มิถุนายน ค.ศ. 1870 ที่ National Theatre Munich มิวนิก ต่อมาวากเนอร์ได้รับคำร้องขอให้นำไรด์ออฟเดอะวาลคิรีส์ แยกออกมาบรรเลงต่างหาก แต่วากเนอร์กลับไม่ยินดีให้มีการแสดงดังกล่าว ทั้งยังเขียนจดหมายไปตำหนิสำนักพิมพ์ที่ตีพิมพ์และจัดจำหน่ายชีทมิวสิก เฉพาะท่อนไรด์ออฟเดอะวาลคิรีส์ ที่เมืองไลพ์ซิจ ในเวลาต่อมาเขากลับเปลี่ยนใจยอมให้มีการแสดงเฉพาะท่อนนี้ เมื่อวันที่ 12 พฤษภาคม ค.ศ. 1877 ในการแสดงที่ลอนดอน ซึ่งเขาเป็นผู้อำนวยเพลงด้วยตนเอง ได้มีการบรรเลงไรด์ออฟเดอะวาลคิรีส์ ซ้ำในช่วงอองคอร์ ไรด์ออฟเดอะวาลคิรีส์ได้รับความนิยมเป็นอย่างมาก เนื่องจากท่วงทำนองที่สร้างความฮึกเหิม ได้รับการบันทึกว่าถูกนำมาเปิดกระจายเสียงทางวิทยุคลื่นสั้นโดยกองพันรถถังเยอรมนี ก่อนเข้าโจมตีฝ่ายตรงข้ามในช่วงสงครามโลกครั้งที่สอง, ถูกนำมาใช้ประกอบภาพยนตร์โฆษณาชวนเชื่อของกองทัพอากาศเยอรมัน ทั้งยังปรากฏในวัฒนธรรมสมัยนิยม เช่น นำไปบรรเลงประกอบภาพยนตร์เงียบ เดอะ เบิร์ธ ออฟ อะ เนชั่น ในปี ค.ศ. 1915 และฉากเฮลิคอปเตอร์ของกองทัพสหรัฐโจมตีหมู่บ้านเวียดกงในภาพยนตร์ อะโพคาลิปส์นาว ในปี ค.ศ. 1979</doc>
