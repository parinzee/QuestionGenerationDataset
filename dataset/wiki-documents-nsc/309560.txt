<doc id="309560" url="https://th.wikipedia.org/wiki?curid=309560" title="ลึกมฤตยู นิวเคลียร์ล้างโลก">ลึกมฤตยู นิวเคลียร์ล้างโลก K-19: The Widowmaker ฉายในไทยใช้ชื่อว่า ลึกมฤตยู นิวเคลียร์ล้างโลก เป็นภาพยนตร์เกี่ยวกับเรือดำน้ำพลังงานนิวเคลียร์ของโซเวียต ที่ประสบอุบัติเหตุกัมมันตภาพรังสีรั่วไหล เนื่องจากระบบหล่อเย็นชำรุด ขณะปฏิบัติการอยู่ในมหาสมุทรแอตแลนติกเหนือ ดัดแปลงจากเรื่องจริงที่เกิดขึ้นกับเรือดำน้ำชั้นโฮเทล หมายเลข K-19 ที่ประสบอุบัติเหตุเมื่อวันที่ 4 กรกฎาคม ค.ศ. 1961 ภาพยนตร์กำกับโดยแคทริน บิเกโลว์ ถ่ายทำที่โตรอนโต แฮลิแฟกซ์ แมนิโทบา โนวาสโกเชีย ประเทศแคนาดา โดยได้รับการสนับสนุนเงินทุนจากสมาคมเนชั่นแนล จีโอกราฟิก ใช้ทุนสร้างสูงถึง 100 ล้านดอลลาร์สหรัฐ แต่มีรายได้เพียง 35 ล้านดอลลาร์สหรัฐในสหรัฐอเมริกา และ 30.5 ล้านดอลลาร์สหรัฐทั่วโลก นับเป็นภาพยนตร์อิสระที่สร้างด้วยทุนสูงที่สุดเรื่องหนึ่ง ภาพยนตร์ริเริ่มจากแนวคิดของแคทริน บิเกโลว์ ที่ต้องการสร้างภาพยนตร์เกี่ยวกับเรือดำน้ำ K-19 ลำนี้ การพัฒนาบทภาพยนตร์เริ่มต้นตั้งแต่ปี ค.ศ. 1996 โดยหลุยส์ นาวรา ผู้เขียนบทคนแรกได้เดินทางไปยังรัสเซีย เพื่อพบกับนาวาเอกนีโคไล ซาเตเยฟ ผู้บังคับการเรือ และนาวาเอกวลาดีมีร์ เยนิน ต้นเรือ ในปี ค.ศ. 1997 และพัฒนาบทฉบับร่าง ก่อนจะเปลี่ยนตัวผู้เขียนบทเป็น คริสโตเฟอร์ ไคลย์ ซึ่งได้เดินทางพร้อมกับบิเกโลว์ไปพบ และสัมภาษณ์ลูกเรือทุกคนที่ยังมีชีวิตอยู่ ในปี ค.ศ. 1998 ชื่อตัวละครในเรื่องเป็นชื่อที่สมมุติขึ้น โดยบทผู้บังคับการเรือเปลี่ยนจาก นีโคไล ซาเตเยฟ เป็น อะเล็กเซย์ วอสตรีคอฟ รับบทโดยแฮริสัน ฟอร์ด บทต้นเรือเปลี่ยนจาก วลาดีมีร์ เยนิน เป็น โปเลนิน</doc>
