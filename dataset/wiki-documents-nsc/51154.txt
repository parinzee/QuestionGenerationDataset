<doc id="51154" url="https://th.wikipedia.org/wiki?curid=51154" title="โตโต้ ป.พงษ์สว่าง">โตโต้ ป.พงษ์สว่าง โตโต้ ป.พงษ์สว่าง อดีตนักมวยไทยและนักมวยสากลอาชีพชาวไทย มีชื่อจริงว่า จำลอง ธรรมวิยศ เกิดเมื่อปี พ.ศ. 2511 ที่จังหวัดมหาสารคาม มีสถิติการชกสากลอาชีพทั้งหมด 13 ครั้ง ชนะ 10 (น็อค 3) แพ้ 3ประวัติ ประวัติ. โตโต้ เริ่มจากการชกมวยไทยโดยใช้ชื่อว่า "โตโต้ กังวาลไพร" จนมีชื่อเสียงขึ้นมาทางภาคอีสาน และได้เดินทางเข้ามาชกในกรุงเทพมหานครในรายการศึกวันทรงชัย ที่เวทีลุมพินี โดยมี "จ่าตุ๊" ทรงพล พงษ์สว่าง เป็นผู้จัดการ ได้ค่าตัว 8,000 บาท และเริ่มมีชื่อเสียงขึ้นมาจากการเอาชนะน็อก "แรมโบ้" พงษ์ศิริ พ.ร่วมฤดี ยก 2 ไปได้ด้วยศอก และได้รับฉายาว่า "จอมปาฏิหารย์" เนื่องจากเป็นนักมวยที่มักจะพลิกสถานการณ์ที่ตกเป็นรองกลับมาชนะได้อยู่บ่อย ๆ โดยมีครั้งที่ประทับใจที่สุดคือการเอาชนะน็อก "ไอ้เลือดเหล็ก" ไพโรจน์น้อย ส.สยามชัย ไปได้ในยกสุดท้าย ทั้งที่ตกเป็นรองมาตลอด 4 ยก ต่อมาทางทรงพลได้ให้โตโต้หันมาชกมวยสากล หวังสร้างประวัติศาสตร์เป็นนักมวยที่ชก 3 ครั้งเป็นแชมป์โลกแบบเดียวกับแสนศักดิ์ เมืองสุรินทร์ เริ่มแรก โตโต้ขึ้นชกมวยสากลในสังกัดของทรงชัย รัตนสุบรรณ โดยขึ้นชกครั้งแรกเมื่อ 3 ตุลาคม พ.ศ. 2535 ชนะน็อค ราอูล เทอราโด ยก 2 โตโต้ขึ้นชกชนะรวดอีกสองครั้ง ทรงพลก็แยกมาจัดโตโต้ชกเอง โตโต้ชกชนะคะแนน แมนนี่ เมลชอร์ อดีตแชมป์โลกชาวฟิลิปปินส์เมื่อ 9 เมษายน พ.ศ. 2536 ก็ตัดสินใจขึ้นชิงแชมป์โลกรุ่นสตรอเวท WBC กับ ริคาร์โด โลเปซ ซึ่งเป็นการชกมวยสากลครั้งที่ 5 ที่แคปปิตอลซิตี้ ถนนรัชดาภิเษก มีการถ่ายทอดทางช่อง 3 แต่โตโต้สร้างประวัติศาสตร์ไม่สำเร็จ เป็นฝ่ายแพ้น็อคโลเปซ ยก 11 ไปอย่างบอบช้ำ หน้าตาบวมปูดไปหมด แต่ก่อนหน้านั้นก็สามารถชกฟันยางของโลเปซกระเด็นไปได้เหมือนกัน หลังจากพลาดหวังในการชกชิงแชมป์โลก โตโต้ยังขึ้นชกอุ่นเครื่องหวังชิงแชมป์โลกอีกครั้ง โตโต้ชกชนะรวดอีก 5 ครั้ง ระหว่าง พ.ศ. 2536 – 2538 รวมทั้งชกชนะ อีริค ชาเวซ อดีตแชมป์โลกชาวฟิลิปปินส์ด้วย แต่โตโต้ก็มาพลาดแพ้ทีเคโอ ริค มากราโม ที่ฟิลิปปินส์ เมื่อ 30 กันยายน พ.ศ. 2538 ในการชกเป็นคู่ประกอบรายการ ฟ้าสั่ง ป.พงษ์สว่าง ป้องกันแชมป์กับ รอนนี่ มากราโม และเมื่อขึ้นชกอีกครั้งในปีถัดมา เมื่อ 29 กันยายน พ.ศ. 2539 โตโต้ก็พลาดอีก แพ้น็อค รามิล จิเวโร่ แค่ยกแรก หลังจากนั้น การชกมวยสากลของโตโต้ก็แย่ลง โดยขึ้นชกอีกเพียงครั้งเดียวเมื่อ 22 มิถุนายน พ.ศ. 2540 ชนะคะแนน เท็ดดี ปูชิโด แล้วไม่ได้ขึ้นชกอีกเลย หลังจากที่ รัตนพล ส.วรพิน เสียแชมป์โลกให้กับ โซลานี เปเตโล ทรงพลเคยออกมาให้ข่าวว่าจะสนับสนุนโตโต้ให้ขึ้นชิงแชมป์กับเปเตโล แต่ข่าวคราวก็เงียบหายไป จนฟ้าสั่งไปเสียแชมป์โลกที่แอฟริกาใต้ เมื่อ พ.ศ. 2541 ทรงพลเลิกจัดมวยสากลอาชีพ ฟ้าสั่งได้ย้ายไปชกในสังกัดของวิรัตน์ วชิรรัตนวงศ์ ส่วนโตโต้กลับมาชกมวยไทยตามเดิม แม้จะได้รางวัลคู่มวยดุเดือดแห่งปีถึง 2 ปีซ้อน แต่ก็ไม่ประสบความสำเร็จเหมือนก่อน สุดท้ายจึงแขวนนวมไปในที่สุด หลังแขวนนวมแล้ว โตโต้ไม่มีเงินเก็บเหลืออยู่เลย จึงหันมาประกอบอาชีพรับจ้าง ทั้งรับจ้างซ่อมรถ และเป็นช่างเฟอร์นิเจอร์ ปัจจุบันเป็นพนักงานของร้านอาหารแห่งหนึ่ง ย่านถนนพระราม 9 ในตำแหน่งผู้ช่วยผู้จัดการร้าน สภาพปัจจุบันตาข้างขวาของโตโต้บอดสนิท เชื่อว่าเป็นผลมาจากความบอบช้ำที่ชกกับโลเปซเกียรติประวัติเกียรติประวัติ. - เคยชิงแชมป์ต่อไปนี้แต่ไม่สำเร็จ- ชิงแชมป์โลกรุ่นสตรอเวท WBC เมื่อ 19 ก.ย. 2536 แพ้น็อค ยก 11 ริคาร์โด โลเปซ (เม็กซิโก) ที่ แคปปิตอลซิตี้, รัชดาฯ กทม.</doc>
