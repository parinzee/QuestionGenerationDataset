<doc id="829406" url="https://th.wikipedia.org/wiki?curid=829406" title="ไต่เป็นไต่ตาย">ไต่เป็นไต่ตาย ไต่เป็นไต่ตาย () เป็นภาพยนตร์ระทึกขวัญในปี ค.ศ. 2000 กำกับและร่วมอำนวยการสร้างโดยมาร์ติน แคมป์เบลล์ เขียนบทโดยรอเบิร์ต คิง นำแสดงโดยคริส โอดอนเนลล์, บิล แพกซ์ตัน, โรบิน ทันนีย์และสก็อตต์ เกล็นน์ ภาพยนตร์ถ่ายทำที่หุบเขาโมนูเมนต์ ประเทศสหรัฐอเมริกา, ประเทศนิวซีแลนด์และประเทศปากีสถานเรื่องย่อ เรื่องย่อ. ปีเตอร์และแอนนี แกร์เร็ตต์สูญเสียพ่อ รอยซ์ แกร์เร็ตต์ระหว่างปีนเขาที่หุบเขาโมนูเมนต์ โดยรอยซ์สั่งให้ตัดเชือกเพื่อให้ปีเตอร์และแอนนีรอด หลังเหตุการณ์นั้น ปีเตอร์เลิกปีนเขาและทำงานเป็นช่างภาพ ส่วนแอนนีกลายเป็นนักปีนเขาที่มีชื่อเสียง ความสัมพันธ์ระหว่างปีเตอร์และแอนนีตึงเครียดเมื่อแอนนีโทษปีเตอร์ว่าเป็นคนทำให้รอยซ์ตาย สามปีต่อมา ระหว่างถ่ายภาพอยู่แถบเทือกเขาหิมาลัยในปากีสถาน ผู้ช่วยของปีเตอร์ตกเขาจนขาหักและได้รับความช่วยเหลือจากเฮลิคอปเตอร์ของกองทัพปากีสถาน ปีเตอร์มาที่เบสแคมป์ของยอดเขา K2 ยอดเขาที่สูงเป็นอันดับที่ 2 ของโลกเพื่อพบกับแอนนีที่มีแผนจะปีนยอดเขานี้ โดยร่วมกับทีมของเอลเลียต วอห์น มหาเศรษฐีผู้ต้องการพิชิตยอดเขานี้เช่นกัน หลังความพยายามครั้งแรกของเขาจบลงเมื่อทีมของเขาถูกพายุและวอห์นเป็นคนเดียวที่รอดชีวิต ในวันก่อนการปีน วอห์นจัดงานปาร์ตี้เลี้ยงทุกคนแต่ถูกขัดจังหวะโดยมองต์โกเมอรี วิก ยอดนักปีนเขาผู้ลึกลับ วิกสูญเสียภรรยาที่เป็นไกด์ในทีมปีนเขาครั้งก่อนของวอห์นและเชื่อว่าวอห์นมีส่วนในการตายของเธอ ทีมของวอห์นเริ่มปีนขึ้นยอดเขาโดยไม่สนคำเตือนว่ามีพายุ ต่อมาเกิดหิมะถล่มทำให้คนอื่น ๆ ในทีมเสียชีวิต ส่วนแอนนี วอห์นและแม็คลาเรน ผู้นำทีมตกลงไปในเหวน้ำแข็งและขาดการติดต่อ แอนนีใช้รหัสมอร์สส่งกลับไปหาปีเตอร์ที่เบสแคมป์เพื่อบอกว่ายังมีชีวิตอยู่ ปีเตอร์จึงรวบรวมคนเพื่อขึ้นไปช่วยเหลือ โดยประกอบด้วยสกิป หัวหน้าทีมที่เบสแคมป์, ซีริลและมัลคอล์ม สองพี่น้องผู้มีประสบการณ์การปีนเขา, โมนิก พนักงานของบริษัทวอห์นและคารีม ผู้อาสาช่วยปีเตอร์เพราะอาลี ลูกพี่ลูกน้องของเขาอยู่ในทีมของวอห์นด้วย ปีเตอร์และสกิปไปหาวิก วิกยอมร่วมทีมด้วยโดยแลกกับการที่ให้สกิปอยู่ที่เบสแคมป์เพื่อคอยช่วยเหลือ วิกเสนอให้ทีมของปีเตอร์แยกเป็นคู่เพื่อแยกกันหาผู้รอดชีวิต โดยมัลคอล์มคู่กับคารีม ซีริลคู่กับโมนิกและวิกคู่กับปีเตอร์ ทั้งหมดนำกระบอกไนโตรกลีเซอรีนเก่าของกองทัพปากีสถานไปด้วยเพื่อใช้ระเบิดเหวน้ำแข็ง ระหว่างปีนเขา ซีริลและโมนิกไถลเกือบตกหน้าผาและทำกระบอกไนโตรกลีเซอรีนตกลงพื้น ทำให้ระเบิดและเกิดหิมะถล่มฆ่าซีริล ส่วนโมนิกปีนกลับขึ้นมาได้โดยมีนิ้วหักหลายนิ้ว ด้านเบสแคมป์เตือนทีมของปีเตอร์ว่าไนโตรกลีเซอรีนทำปฏิกิริยากับแสงแดด ปีเตอร์จึงเตือนไปที่มัลคอล์มและคารีม มัลคอล์มและคารีมรีบนำกระบอกไนโตรกลีเซอรีนไปเก็บ แต่ไนโตรกลีเซอรีนรั่วออกมาโดนแดดทำให้เกิดระเบิดฆ่าทั้งสอง ด้านแม็คลาเรนซึ่งบาดเจ็บหนักทำกล่องยาเด็กซาเมทาโซนหาย เด็กซาเมทาโซนเป็นยาป้องกันภาวะน้ำท่วมปอด แอนนีจึงแบ่งให้เขาใช้และเสี่ยงชีวิตไปหาเด็กซาเมทาโซนจากสัมภาระของอาลี ด้านวิกพบศพภรรยาของตนและพบกล่องยาเด็กซาเมทาโซนเปล่า ทำให้เขาตระหนักว่าวอห์นขโมยยาจากภรรยาของเขาและทิ้งให้เธอตาย ปีเตอร์ วิกและโมนิกพักค้างแรมโดยปีเตอร์ตระหนักว่าที่วิกร่วมทีมด้วยเพราะต้องการฆ่าวอห์น ระหว่างที่แอนนีหลับ วอห์นใช้ไซรินจ์เปล่าฉีดแม็คลาเรนเพื่อให้เขาตายจากภาวะมีอากาศในหลอดเลือด ทั้งนี้ก็เพื่อรักษายาเด็กซาเมทาโซนของตัวเอง แอนนีสงสัยว่าวอห์นเป็นคนฆ่าแต่เลือกที่จะเงียบไว้เพราะเธอเองเริ่มป่วยจากภาวะน้ำท่วมปอด ปีเตอร์และโมนิกทิ้งวิกไว้และไปถึงจุดที่แอนนีและวอห์นติดอยู่ ก่อนวอห์นใช้เลือดของแม็คลาเรนกำหนดจุดเพื่อให้ปีเตอร์จุดระเบิด วิกตามมาสบทบและช่วยแอนนีและวอห์น แต่แผ่นน้ำแข็งร่วงลงไปทำให้ปีเตอร์ แอนนี วิกและวอห์นห้อยอยู่กับเชือก เพื่อช่วยชีวิตปีเตอร์และแอนนีและล้างแค้นให้ภรรยา วิกใช้มีดตัดเชือกให้ตัวเขาและวอห์นตกลงไปในเหวน้ำแข็งจนเสียชีวิตทั้งคู่ เมื่อกลับมาที่เบสแคมป์ แอนนีได้รับการรักษาและคืนดีกับปีเตอร์ ส่วนปีเตอร์ไว้อาลัยให้กับผู้เสียชีวิตในเหตุการณ์ทั้งหมดนักแสดงนักแสดง. - คริส โอดอนเนลล์ รับบท ปีเตอร์ แกร์เร็ตต์ - บิล แพกซ์ตัน รับบท เอลเลียต วอห์น - โรบิน ทันนีย์ รับบท แอนนี แกร์เร็ตต์ - สก็อตต์ เกล็นน์ รับบท มองต์โกเมอรี วิก - อิซาเบลลา สคอรัปโก รับบท โมนิก ออเบอร์ทีน - รอเบิร์ต เทย์เลอร์ รับบท สกิป เทย์เลอร์ - อเล็กซานเดอร์ ซิดดิก รับบท คารีม นาซีร์ - เบน เมนเดลโซห์น รับบท มัลคอล์ม เบนช์ - สตีฟ เลอ มาร์ควอนด์ รับบท ซีริล เบนช์ - นิโคลาส ลี รับบท ทอม แม็กลาเรน - สจวต วิลสัน รับบท รอยซ์ แกร์เร็ตต์</doc>
