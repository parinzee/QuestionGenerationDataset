<doc id="748908" url="https://th.wikipedia.org/wiki?curid=748908" title="ซูเปอร์มาริโอคาร์ต">ซูเปอร์มาริโอคาร์ต ซูเปอร์มาริโอคาร์ต () เป็นวิดีโอเกมแข่งรถโกคาร์ตพัฒนาโดยนินเทนโดอีเอดี สำหรับเครื่องเล่นเกมซูเปอร์แฟมิคอม (SFC และ SNES) เกมนี้เป็นเกมแรกในเกมชุดมาริโอคาร์ต จำหน่ายในวันที่ 27 สิงหาคม ค.ศ. 1992 ในอเมริกาเหนือวันที่ 1 กันยายน ค.ศ. 1992 และในยุโรปวันที่ 21 มกราคม ค.ศ. 1993 เกมขายได้ 9 ล้านหน่วยทั่วโลก กลายเป็นเกมซูเปอร์แฟมิคอมขายดีที่สุดอันดับที่สาม ซูเปอร์มาริโอคาร์ตวางจำหน่ายซ้ำสำหรับเครื่องเล่นเวอร์ชวลคอนโซลของวี ในประเทศญี่ปุ่นวันที่ 9 มิถุนายน ค.ศ. 2009 และในยุโรปวันที่ 2 เมษายน ค.ศ. 2010 ซูเปอร์มาริโอคาร์ตออกจำหน่ายอีกครั้งสำหรับเครื่องเล่นเวอร์ชวลคอนโซลของวียู ในญี่ปุ่นวันที่ 19 มิถุนายน ค.ศ. 2013 ในยุโรปวันที่ 27 มีนาคม ค.ศ. 2014 และในอเมริกาเหนือวันที่ 6 สิงหาคม ค.ศ. 2014 ในเกมซูเปอร์มาริโอคาร์ต ผู้เล่นจะได้บังคับตัวละครหนึ่งในแปดตัวจากเกมชุดมาริโอ แต่ละตัวมีระดับความยากแตกต่างกัน ในโหมดผู้เล่นคนเดียว ผู้เล่นสามารถแข่งรถกับตัวละครควบคุมโดยคอมพิวเตอร์เพื่อชิงถ้วยรางวัลในสามด่าน ในระหว่างแข่งขัน ผู้เล่นสามารถใช้เพาเวอร์อัปจู่โจมและเพิ่มความเร็วเพื่อให้ได้เปรียบ ผู้เล่นสามารถแข่งกับเวลาในโหมดไทม์ไทรอัล (Time Trial) ในโหมดผู้เล่นหลายคน ผู้เล่นสองคนสามารถเล่นพร้อมกันได้เพื่อแข่งชิงถ้วยรางวัล หรือแข่งกันแบบหนึ่งต่อหนึ่งในโหมดแมตช์เรซ (Match Race) โหมดผู้เล่นหลายคนโหมดที่สาม โหมดต่อสู้ (Battle Mode) มีเป้าหมายในการเอาชนะผู้เล่นคนอื่นโดยใช้เพาเวอร์อัปโจมตี ทำลายลูกโป่งรอบ ๆ รถแข่ง ซูเปอร์มาริโอคาร์ตได้รับคำวิจารณ์ด้านบวกและได้รับคำยกย่องในด้านการนำเสนอ นวัตกรรม และการใช้กราฟิกโหมด 7 เกมอยู่ในอันดับเกมที่ดีที่สุดตลอดกาลที่จัดอันดับโดยองค์กรต่าง ๆ เช่น นิตยสารเอดจ์ บริษัทไอจีเอ็น หนังสือพิมพ์ดิเอจ และบริษัทเกมสปอต ขณะที่บันทึกสถิติโลกกินเนสส์ขนานนามว่าเป็นเกมคอนโซลยอดเยี่ยม เกมยังถูกกล่าวขานในฐานะที่สร้างแนวเกมย่อยแข่งรถคาร์ต ทำให้นักพัฒนาเกมคนอื่น ๆ เลียนแบบความสำเร็จนั้น เกมยังเป็นกุญแจสำคัญที่เพิ่มขยายตลาดให้กับแฟรนไชส์มาริโอไปสู่เกมที่ไม่ใช่เกมแพลตฟอร์ม ทำให้กลายเป็นแฟรนไชส์เกมที่ประสบความสำเร็จมากที่สุดตลอดกาล ซูเปอร์มาริโอคาร์ตมีเกมภาคต่อมากมายออกจำหน่ายสำหรับเครื่องเล่นวิดีโอเกม เกมกด และเกมตู้ เกมแต่ละเครื่องประสบความสำเร็จเชิงพาณิชย์อย่างมาก ขณะที่บางคุณสมบัติในเกมได้รับการพัฒนามาตลอด แต่แกนหลักของเกมซูเปอร์มาริโอคาร์ตยังคงอยู่เช่นเดิม</doc>
