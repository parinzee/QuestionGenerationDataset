<doc id="240114" url="https://th.wikipedia.org/wiki?curid=240114" title="เพอร์ซิอัสปล่อยแอนดรอมิดา">เพอร์ซิอัสปล่อยแอนดรอมิดา เพอร์ซิอัสปล่อยแอนดรอมิดา () เป็นภาพเขียนสีน้ำมันที่เขียนโดยเปเตอร์ เปาล์ รือเบินส์ จิตรกรชาวเฟลมิชคนสำคัญในสมัยฟื้นฟูศิลปวิทยา ปัจจุบันตั้งแสดงอยู่ที่พิพิธภัณฑสถานศิลปะแห่งเบอร์ลินในประเทศเยอรมนี รือเบินส์เขียนภาพ "เพอร์ซิอัสปล่อยแอนดรอมิดา" เสร็จในปี ค.ศ. 1620 ภาพเขียนภาพนี้เป็นส่วนหนึ่งของงานสะสมของแอม. ปัสกีเยในรูอ็องซึ่งถูกประมูลขายในปารีสเมื่อปี ค.ศ. 1755 ในคริสต์ศตวรรษที่ 18 ภาพเขียนนี้ก็กลายไปเป็นส่วนหนึ่งของงานสะสมของพระเจ้าฟรีดริชที่ 2 แห่งปรัสเซีย และในปี ค.ศ. 1830 ภาพ "ปล่อยแอนดรอมิดา" ได้กลายไปเป็นส่วนหนึ่งของงานสะสมของพิพิธภัณฑ์ศิลปะแห่งเบอร์ลิน ภาพนี้คล้ายกับภาพเขียนชื่อเดียวกันอีกภาพหนึ่งที่รือเบินส์เขียน ซึ่งปัจจุบันตั้งแสดงอยู่ที่พิพิธภัณฑสถานแอร์มิทาชในเมืองเซนต์ปีเตอร์สเบิร์ก เป็นภาพเขียนจากตำนานเทพเจ้ากรีกที่เป็นภาพของเทพเพอร์ซิอัสกำลังปล่อยตัวเทพีแอนดรอมิดาหลังจากที่ได้รับชัยชนะต่อพรายทะเลที่จับแอนดรอมิดาไปเป็นนักโทษ เทพเพอร์ซิอัสแต่งตัวอย่างทหารโรมัน สวมหมวกทหาร เสื้อเกราะ และมีชายคลุมสีแดง ทางด้านขวาของภาพมียุวเทพสองตน ตนหนึ่งช่วยแก้เชือกที่มัดเทพีแอนดรอมิดากับก้อนหิน ส่วนทางด้านซ้ายของภาพมียุวเทพอีกสองตนกำลังเล่นอยู่กับเพกาซัส ซึ่งเป็นม้ามีปีกของเพอร์ซิอัส</doc>
