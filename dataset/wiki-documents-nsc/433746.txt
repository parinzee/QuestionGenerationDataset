<doc id="433746" url="https://th.wikipedia.org/wiki?curid=433746" title="ติม กรึล">ติม กรึล ติม กรึล (, ; เกิดเมื่อวันที่ 3 เมษายน ค.ศ. 1988 ที่เมืองเดอะเฮก ประเทศเนเธอร์แลนด์) มีชื่อจริงว่า ตีโมตี ไมเกิล กรึล () ปัจจุบันเป็นผู้รักษาประตูของไบรตันแอนด์โฮฟอัลเบียน และทีมชาติเนเธอร์แลนด์ โดยสวมเสื้อหมายเลข 1 โดยยืมตัวมาจากนิวคาสเซิลยูไนเต็ด ในฟุตบอลโลก 2014 รอบ 8 ทีมสุดท้าย นัดที่เนเธอร์แลนด์พบกับคอสตาริกา ภายในเวลา 90 นาที และทดเวลาพิเศษออกไปรวมเป็น 120 นาที ไม่มีทีมไหนที่สามารถทำประตูได้ ก่อนหมดเวลาพิเศษ ลูวี ฟัน คาล ผู้จัดการทีมเนเธอร์แลนด์ ได้ตัดสินใจเปลี่ยนตัวผู้รักษาประตูจากยัสเปอร์ ซิลเลิสเซิน ผู้รักษาประตูมือหนึ่งซึ่งทำหน้าที่มาตลอด 120 นาที ออก แล้วให้กรึลลงไปทำหน้าที่แทนเพื่อที่จะตัดสินกันที่การดวลลูกจุดโทษโดยเฉพาะ เนื่องจากซิลเลสเซินประสบการณ์ยังน้อยและรูปร่างเล็กกว่า ทั้งที่กรึลมีประสบการณ์การเล่นให้กับทีมชาติเพียงแค่ 5 ครั้งเท่านั้น และผลปรากฏว่าเนเธอร์แลนด์เป็นฝ่ายเอาชนะไปได้ 4-3 ประตู ซึ่งกรึลสามารถที่จะปัดลูกจุดโทษของทางฝ่ายคอสตาริกาได้ถึง 2 ลูก ในพรีเมียร์ลีกฤดูกาล 2015–16 นัดที่ 3 ของฤดูกาล ที่นิวคาสเซิลยูไนเต็ดเป็นฝ่ายบุกไปเยือนแมนเชสเตอร์ยูไนเต็ดที่สนามโอลด์แทรฟฟอร์ด ก่อนหน้านั้นแมนเชสเตอร์ยูไนเต็ดชนะติดต่อมาแล้ว 2 นัด ผลการแข่งขันปรากฏว่าเสมอกันไป 0-0 ประตู โดยกรึลเล่นได้อย่างโดดเด่นสามารถป้องกันลูกยิงของผู้เล่นแมนเชสเตอร์ยูไนเต็ดได้หลายต่อหลายครั้ง แต่หลังจากนั้นไม่นาน ในฟุตบอลยูโร 2016 รอบคัดเลือก กรึลได้ลงเล่นให้กับทีมชาติ และได้รับบาดเจ็บที่เอ็นหัวเข่า ทำให้ต้องหยุดพักรักษาตัวตลอดทั้งฤดูกาล</doc>
