<doc id="731703" url="https://th.wikipedia.org/wiki?curid=731703" title="เชียร์ลีดเดอร์ (เพลง)">เชียร์ลีดเดอร์ (เพลง) "เชียร์ลีดเดอร์" () เป็นเพลงของนักร้องชาวจาเมกา โอมี เพลงเขียนและผลิตโดยโอมี และคลิฟตัน ดิลลอน มาร์ก แบรดฟอร์ด และไรอัน ดิลลอน โอมีเริ่มทำทำนองเพลงนี้ใน ค.ศ. 2008 หลังจากนั้นมีการปรับปรุงเพลงตลอดเวลาหลายปีโดยโปรดิวเซอร์ชาวจาเมกา คลิฟตัน ดิลลอน เพลงบันทึกเสียงครั้งแรกโดยนักดนตรีผู้มีประสบการณ์ สลาย และ รอบบี และดีน เฟรเซอร์ เพลงออกเป็นซิงเกิลผ่านสังกัดอิสระ Oufah เพลงประสบความสำเร็จในประเทศจาเมกา ขึ้นอันดับหนึ่งบนชาร์ต และถูกเปิดในรัฐฮาวาย และดูไบด้วย เนื้อเพลงบรรยายถึงคนรักที่คอยสนับสนุนอยู่ใกล้ ๆ เนื่องจากโอมีต้องการให้มีผู้ฟังเป็นวงกว้างมากขึ้น เขาจึงเซ็นสัญญากับสังกัดอัลตรามิวสิกของสหรัฐอเมริกาใน ค.ศ. 2013 สังกัดอัลตราติดต่อกับดีเจสองคนให้ผลิตเพลงรีมิกซ์จากต้นฉบับ โปรดิวเซอร์เพลงเดิมและค่ายเพลงต้องการให้รีมิกซ์โดยดีเจชาวเยอรมัน ฟีลิกซ์ แจห์น ซึ่งเขาได้เปลี่ยนเครื่องดนตรีเดิมของเพลงให้เป็นแนวดีปเฮาส์ที่มีกลิ่นอายดนตรีเขตร้อน เพิ่มเสียงทรัมเป็ต จังหวะดนตรีแบบคองกา และเปียโนเข้าไปในเพลง อีพีเพลงฉบับรีมิกซ์ออกจำหน่ายในเดือนพฤษภาคม ค.ศ. 2014 ผ่านสังกัดอัลตรา และเริ่มประสบความสำเร็จในฤดูใบไม้ร่วงนั้นเอง เพลงค่อย ๆ ประสบความสำเร็จทั่วโลก "เชียร์ลีดเดอร์" ขึ้นอันดับหนึ่งใน 20 ประเทศ รวมถึงสหรัฐอเมริกา สหราชอาณาจักร ออสเตรเลีย ฝรั่งเศส และเยอรมนี ได้รับการรับรองระดับแพลตินัมในหลายประเทศ เพลงมีมิวสิกวิดีโอทั้งหมด 3 ตัว</doc>
