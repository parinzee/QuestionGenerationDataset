<doc id="150037" url="https://th.wikipedia.org/wiki?curid=150037" title="คาเรน สปาร์ค โจนส์">คาเรน สปาร์ค โจนส์ คาเรน สปาร์ค โจนส์ ( FBA) (26 สิงหาคม พ.ศ. 2478 – 4 เมษายน พ.ศ. 2550) เป็นนักวิทยาศาสตร์คอมพิวเตอร์ชาวอังกฤษ เธอเป็นผู้บุกเบิกสาขาสารสนเทศศาสตร์ คาเรน สปาร์ค โจนส์ เกิดในเมืองฮัดเดอร์สฟิลด์ ยอร์กเชียร์ อังกฤษ พ่อของเธอคือ Owen Jones อาจารย์เคมี และแม่ของเธอคือ Ida Spärck ชาวนอร์เวย์ซึ่งย้ายมาอยู่สหราชอาณาจักรในช่วงสงครามโลกครั้งที่สอง. สปาร์ค โจนส์ ได้รับการศึกษาและเข้าเรียนต่อที่ Girton College มหาวิทยาลัยเคมบริดจ์ ตั้งแต่ พ.ศ. 2496 ถึง 2499 ในด้านประวัติศาสตร์. และเริ่มอาชีพในคราวแรกเป็นครูในโรงเรียน เธอเริ่มทำงานที่ห้องปฏิบัติการคอมพิวเตอร์ มหาวิทยาลัยเคมบริดจ์ ตั้งแต่ พ.ศ. 2517 และเกษียณอย่างเป็นทางการเมื่อ 30 กันยายน พ.ศ. 2545 (หลังเข้ารับการรักษาโรคมะเร็ง) ในตำแหน่งศาสตราจารย์ด้านคอมพิวเตอร์และสารสนเทศ แต่เธอยังคงมาทำงานที่ห้องปฏิบัติการคอมพิวเตอร์ จวบจนกระทั่งสองสามสัปดาห์ก่อนเสียชีวิต. สาขาวิจัยหลักที่เธอสนใจ ตั้งแต่ปลายคริสต์ทศวรรษที่ 1950 คือการประมวลผลภาษาธรรมชาติและการค้นคืนสารสนเทศ. หนึ่งในผลงานที่สำคัญที่สุดของเธอก็คือแนวคิดเรื่องการถ่วงน้ำหนักแบบ IDF (inverse document frequency) ในการค้นคืนสารสนเทศ ซึ่งเธอเสนอในผลงานตีพิมพ์เมื่อปี พ.ศ. 2515. IDF นี้ใช้กันแพร่หลายในเสิร์ชเอนจินส่วนใหญ่ในปัจจุบัน โดยมากเป็นส่วนหนึ่งของการถ่วงน้ำหนักแบบ TF-IDF. ศ. สปาร์ค โจนส์ เคยเป็นสมาชิกบริติชอคาเดมี (สมาคมวิชาการมนุษยศาสตร์และสังคมศาสตร์แห่งสหราชอาณาจักร) ซึ่งเธอเคยเป็นรองประธานระหว่าง พ.ศ. 2543 ถึง 2545. เธอยังเคยเป็นสมาชิกของทั้ง AAAI และ ECCAI, และเป็นประธานของ Association for Computational Linguistics ในปี พ.ศ. 2547. เธอได้รับรางวัลหลายรางวัลสำหรับงานวิจัยของเธอ ซึ่งรวมถึงรางวัล Gerard Salton Award (1988) , รางวัล ASIS&T Award of Merit (2002) , รางวัล ACL Lifetime Achievement Award (2004) , เหรียญ BCS Lovelace Medal (2007) และรางวัล ACM-AAAI Allen Newell Award (2007). เธอแต่งงานกับนักวิทยาศาสตร์คอมพิวเตอร์เพื่อนร่วมงานที่เคมบริดจ์ Roger Needham ตราบจนกระทั่งเขาเสียชีวิตเมื่อ พ.ศ. 2546 เธอเสียชีวิตเมื่อเช้าวันที่ 4 เมษายน พ.ศ. 2550 ที่ Willingham ใน Cambridgeshire ขณะอายุ 71 ปี</doc>
