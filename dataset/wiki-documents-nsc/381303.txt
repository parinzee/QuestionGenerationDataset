<doc id="381303" url="https://th.wikipedia.org/wiki?curid=381303" title="เดอะวอลล์สตรีทเจอร์นัล">เดอะวอลล์สตรีทเจอร์นัล เดอะวอลล์สตรีทเจอร์นัล () เป็นหนังสือพิมพ์รายวันระหว่างประเทศภาษาอังกฤษที่มีต้นกำเนิดในสหรัฐอเมริกา ตีพิมพ์ในนครนิวยอร์กโดยดาวโจนส์แอนด์คอมพานี ซึ่งเป็นบริษัทย่อยของนิวส์คอร์ปอเรชัน เช่นเดียวกับรุ่นเอเชียและยุโรปของหนังสือพิมพ์ เดอะวอลล์สตรีทเจอร์นัลเป็นหนังสือพิมพ์ที่ใหญ่ที่สุดในสหรัฐอเมริกาหากคิดตามยอดจัดจำหน่าย ตามข้อมูลของสำนักงานสถิติยอดจำหน่ายสิ่งพิมพ์ (Audit Bureau of Circulations) หนังสือพิมพ์ดังกล่าวมียอดจำหน่าย 2,092,523 ฉบับ (รวม 400,000 ฉบับที่บอกรับสมาชิกออนไลน์แบบเสียค่าใช้จ่าย) จนถึงเดือนมีนาคม พ.ศ. 2553 เหนือกว่ายูเอสเอทูเดย์ที่ 1.8 ล้านฉบับ คู่แข่งรายสำคัญในภาคหนังสือพิมพ์ธุรกิจ คือ ไฟแนนเชียลไทมส์ซึ่งตั้งอยู่ที่กรุงลอนดอน และได้ตีพิมพ์รุ่นต่างประเทศหลายรุ่นเช่นกัน อย่างไรก็ตาม ในแง่ของยอดจัดจำหน่ายแล้ว ดิอีโคโนมิกไทมส์ของอินเดียเป็นหนังสือพิมพ์ธุรกิจรายวันที่มียอดจำหน่ายสูงที่สุดเป็นอันดับสองของโลก รองจากเดอะวอลล์สตรีทเจอร์นัล เนื้อหาในเดอะวอลล์สตรีทเจอร์นัลส่วนใหญ่ครอบคลุมประเด็นเศรษฐกิจสหรัฐอเมริกาและธุรกิจระหว่างประเทศ ตลอดจนข่าวสารและประเด็นด้านการเงิน ชื่อหนังสือพิมพ์มาจากวอลล์สตรีท ซึ่งตั้งอยู่ในนครนิวยอร์ก อันเป็นหัวใจของย่านการเงิน หนังสือพิมพ์มีการตีพิมพ์อย่างต่อเนื่องนับตั้งแต่ก่อตั้งเมื่อวันที่ 8 กรกฎาคม พ.ศ. 2432 โดยชาร์ลส์ ดาว, เอ็ดเวิร์ด โจนส์และชาร์ลส์ เบิร์กสเทรสเซอร์ รุ่นหนังสือพิมพ์ได้รับรางวัลพูลิตเซอร์สามสิบสามครั้ง</doc>
