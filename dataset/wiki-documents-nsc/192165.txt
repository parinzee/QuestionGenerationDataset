<doc id="192165" url="https://th.wikipedia.org/wiki?curid=192165" title="ทอมมี มอร์ริสัน">ทอมมี มอร์ริสัน ทอมมี เดวิด มอร์ริสัน () เกิดเมื่อวันที่ 2 มกราคม ค.ศ. 1969 ที่เจย์ โอคลาโฮมา สหรัฐอเมริกา เป็นนักมวยสากลอาชีพรุ่นเฮฟวี่เวต เคยคว้าแชมป์โลกรุ่นเฮฟวี่เวต ขององค์กรมวยโลก (WBO) ได้เป็นครั้งแรกในปี ค.ศ. 1991 ด้วยการเอาชนะคะแนนจอร์จ โฟร์แมน ก่อนจะมาเสียแชมป์ให้กับไมเคิล เบนท์ นักมวยโนเนมอย่างไม่มีใครคาดคิด ทอมมี มอร์ริสัน เป็นนักมวยหน้าตาดี มีศักดิ์เป็นหลานชายของนักแสดงระดับตำนานชาวอเมริกัน จอห์น เวย์น ได้รับฉายาว่า "เดอะดุ๊ก" ได้รับการยกย่องว่าเป็นหนึ่งในนักชกที่หมัดหนักที่สุดในช่วงทศวรรษที่ 1990 และยังร่วมแสดงในภาพยนตร์เรื่อง Rocky V ด้วย ในบทของ ทอมมี "เดอะแมชชีนกัน" และเคยชกกับนักมวยที่มีชื่อดังหลายคน เช่น เลนน็อก ลูอิส, เรย์ เมอร์เซอร์, โดโนแวน รุดด็อก เป็นต้น ในปี ค.ศ. 1996 มอร์ริสันตรวจพบว่ามีเชื้อเอชไอวีก่อนขึ้นชกไม่กี่วัน ซึ่งทำให้ต้องยุติการชกและประกาศลาสังเวียนทันที หลังจากนั้นมอร์ริสันติดคุกข้อหาใช้ยาเสพติดและพกพาอาวุธ เป็นเวลานาน 14 เดือน ต่อมาในปี ค.ศ. 2007 มอร์ริสันพยายามขึ้นชกอีกครั้งซึ่งผลการตรวจเลือดให้ผลเป็น “ลบ” ถึง 4 ครั้ง และทำให้ได้ใบอนุญาตชกมวยอีกครั้งเมื่อ 20 กุมภาพันธ์ ค.ศ. 2007 โดยชกครั้งแรกกับจอห์นสัน คาสเติล ในอีก 2 วันต่อมา สามารถชนะน็อกไปได้ในยกที่ 2 ทอมมี มอร์ริสันเสียชีวิตลงเมื่อคืนวันอาทิตย์ที่ 1 กันยายน ค.ศ. 2013 ตามเวลาท้องถิ่นที่โรงพยาบาลในเนบราสกา ด้วยสาเหตุที่ยังไม่เปิดเผย ด้วยวัยเพียง 44 ปี ทำสถิติการชกไว้ทั้งหมด 52 ครั้ง เป็นการชนะทั้งหมด 49 ครั้ง ชนะน็อก 44 แพ้ 3 ครั้ง เสมอ 1 ครั้ง</doc>
