<doc id="462681" url="https://th.wikipedia.org/wiki?curid=462681" title="อุทยานโอลิมปิกลอนดอน">อุทยานโอลิมปิกลอนดอน อุทยานโอลิมปิกลอนดอน () เป็นศูนย์กีฬาและสวนสาธารณะซึ่งจัดสร้างขึ้น สำหรับกีฬาโอลิมปิกฤดูร้อน 2012 และการแข่งขันพาราลิมปิกฤดูร้อน 2012 ตั้งอยู่บริเวณทิศตะวันออกของลอนดอน ประเทศอังกฤษ ติดกับพื้นที่ขยายของย่านสแตรตเฟิร์ด (Stratford) ภายในมีหมู่บ้านนักกีฬาโอลิมปิก และสนามกีฬานานาชนิด รวมทั้งสนามกีฬาโอลิมปิกและศูนย์กีฬาทางน้ำ หลังจากโอลิมปิกผ่านไป อุทยานแห่งนี้จะเปลี่ยนชื่อเป็น “อุทยานโอลิมปิกราชินีเอลิซาเบธ” (Queen Elizabeth Olympic Park) เพื่อเป็นอนุสรณ์ในวโรกาส พระราชพิธีพัชราภิเษกในสมเด็จพระราชินีนาถเอลิซาเบธที่ 2 แห่งสหราชอาณาจักร แม้จะไม่ได้เป็นอุทยานหลวงแห่งลอนดอนอย่างเป็นทางการก็ตามทำเลที่ตั้ง ทำเลที่ตั้ง. อุทยานแห่งนี้ มีที่ตั้งครอบคลุมบางส่วนของแขวงสแตรตเฟิร์ด, แขวงโบว์ (Bow), แขวงเลย์ตัน (Leyton), และแขวงโฮเมอร์ตัน (Homerton) ทางตะวันออกของกรุงลอนดอน โดยการไปรษณีย์หลวงแห่งสหราชอาณาจักร (The Royal Mail) กำหนดให้อุทยานและเมืองสแตรตเฟิร์ด ใช้รหัสไปรษณีย์ E20 ซึ่งก่อนหน้านี้มีการใช้กับชานเมืองวัลเฟิร์ด (Walford) ซึ่งไม่มีอยู่จริง เนื่องจากปรากฏในละครโทรทัศน์เรื่อง “อีสต์เอ็นเดอรส์” (EastEnders)การก่อสร้าง การก่อสร้าง. แผนแม่บทซึ่งเผยแพร่เมื่อปี พ.ศ. 2549 (ค.ศ. 2006) กำหนดให้มีอาคารกีฬาภายในอุทยานทั้งหมด 3 หลัง โดยการแข่งขันวอลเลย์บอลย้ายไปเล่นที่ ศูนย์นิทรรศการเอิร์ลสคอร์ต (Earls Court Exhibition Centre) ส่วนกีฬาฟันดาบย้ายไปแข่งขันที่ ศูนย์นิทรรศการเอ็กซ์เซล (Exhibition Centre London) ซึ่งอาคารกีฬาในร่มที่ยังคงอยู่คือ อาคารกีฬาบาสเกตบอล (Basketball Arena) และ ค็อปเปอร์บ็อกซ์ (Copper Box) ทั้งนี้เมื่อการก่อสร้างระยะหลักเริ่มขึ้น มีการเคลื่อนย้ายเสาไฟฟ้าสูง 65 เมตร จำนวน 52 ต้นออกไป แล้วเปลี่ยนไปใช้ระบบไฟฟ้าผ่านอุโมงค์ใต้ดินแทนสนามกีฬาที่จัดแข่งขันสนามกีฬาที่จัดแข่งขัน. - สนามกีฬาโอลิมปิก (ลอนดอน) - เป็นสนามกีฬาหลัก - ศูนย์กีฬาทางน้ำแห่งลอนดอน - เป็นสนามแข่งขันกีฬาทางน้ำ ซึ่งประกอบด้วยว่ายน้ำ กระโดดน้ำ และระบำใต้น้ำ ซึ่งในบริเวณเดียวกัน มีสนามกีฬาโปโลน้ำ (Water Polo Arena) สำหรับการแข่งขันโปโลน้ำโดยเฉพาะด้วย - ค็อปเปอร์บ็อกซ์ (แปลว่า กล่องทองแดง; ชื่อเดิม: สนามกีฬาแฮนด์บอล; Handball Arena) - แรกเริ่มจะใช้เป็นสนามแข่งขันแฮนด์บอล ทว่าไอโอซีประกาศให้งดไปเสียก่อน จึงนำมาใช้แข่งขันกีฬาฟันดาบ และปัญจกีฬาสมัยใหม่แทน รวมทั้งกีฬาโกล์บอลในพาราลิมปิกฤดูร้อน 2012 - อาคารกีฬาบาสเกตบอล - เป็นสนามแข่งขันบาสเกตบอล - ลอนดอนเวโลปาร์ก (London Velopark) - เป็นเวโลโดรม หรือสนามแข่งขันประเภทลู่ ของจักรยานรวมถึงบีเอ็มเอ็กซ์ - ลานกีฬาริเวอร์แบงก์ (Riverbank Arena) - เป็นสนามแข่งขันฮอกกี รวมถึงฟุตบอลเจ็ดคนกับฟุตบอลห้าคน ในพาราลิมปิกฤดูร้อน 2012สิ่งก่อสร้างสำคัญอื่นสิ่งก่อสร้างสำคัญอื่น. - หมู่บ้านโอลิมปิก - เป็นที่พักของนักกีฬาชาติต่างๆ ที่เข้าร่วมแข่งขัน ทั้งในโอลิมปิกและพาราลิมปิก - ศูนย์สื่อมวลชนโอลิมปิกลอนดอน - เป็นอาคารศูนย์กระจายเสียงแพร่ภาพนานาชาติ และศูนย์สื่อมวลชนหลักที่รวมอยู่ด้วยกัน ตั้งอยู่บริเวณหัวมุมทางตะวันตกเฉียงเหนือของอุทยาน - ร้านแมคโดนัลด์ สาขาภายในอุทยาน - ซึ่งมีขนาดใหญ่ที่สุดในประวัติศาสตร์ และจะเป็นจุดสนใจพิเศษระหว่างการแข่งขัน โดยเป็นแห่งแรกที่สร้างขึ้น จากโครงอาคารและอุปกรณ์ร้อยละ 75 ซึ่งทำจากวัสดุใช้ซ้ำ (Reuse) และนำกลับมาใช้ใหม่ (Recycle) อย่างแข็งแรงทนทาน แต่จะต้องทำลายลงไป หลังจากสิ้นสุดกีฬาพาราลิมปิก - พิพิธภัณฑ์โอลิมปิก - จะเปิดให้บริการในปี พ.ศ. 2557โครงการหลังการแข่งขัน โครงการหลังการแข่งขัน. หลังจากสิ้นสุดการแข่งขันโอลิมปิกและพาราลิมปิก อุทยานจะรองรับการใช้งานมากมาย ดังตัวอย่างต่อไปนี้- เป็นส่วนสำคัญของศูนย์กลางทางเทคโนโลยีสารสนเทศแห่งใหม่ ซึ่งจะก่อตั้งขึ้นในลอนดอนตะวันออก - เป็นหนึ่งในสวนสาธารณะภายในเขตเมือง ซึ่งมีขนาดใหญ่ที่สุดของทวีปยุโรป ในรอบกว่า 150 ปีที่ผ่านมา โดยมีการออกแบบเพื่อเสริมสร้างระบบนิเวศของท้องถิ่น ด้วยการฟื้นป่าพื้นเมืองดั้งเดิมอันชุ่มชื้นกลับคืนมา - ก่อตั้งมหาวิทยาลัยขึ้นใหม่ เพื่อใช้ประโยชน์จากสนามและอุปกรณ์กีฬา ตลอดจนโครงสร้างพื้นฐานที่จัดขึ้นเพื่อรองรับกีฬาโอลิมปิก โดยเฉพาะในเชิงวิทยาศาสตร์การกีฬา การสื่อสารที่ทันสมัย สื่อดิจิตัล และเทคโนโลยีอนุรักษ์ - เปิดให้สโมสรกีฬาในท้องถิ่นรวมถึงชุมชน เข้าใช้งานสนามและอุปกรณ์กีฬาภายในอุทยาน - หมู่บ้านโอลิมปิกจะแปลงสภาพเป็นห้องชุด (อพาร์ตเมนต์) ขนาด 3,600 ห้อง สำหรับการพัฒนาแขวงเมืองสแตรตเฟิร์ด</doc>
