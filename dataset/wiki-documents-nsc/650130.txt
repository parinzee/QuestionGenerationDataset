<doc id="650130" url="https://th.wikipedia.org/wiki?curid=650130" title="ทีนเอจดรีม (เพลงเคที เพร์รี)">ทีนเอจดรีม (เพลงเคที เพร์รี) "ทีนเอจดรีม" () เป็นเพลงของนักร้องอเมริกัน เคที เพร์รี ออกจำหน่ายเป็นซิงเกิลที่สองของสตูดิโออัลบั้มชุดที่สองในชื่อเดียวกันเมื่อวันที่ 23 มิถุนายน ค.ศ. 2010 จำหน่ายผ่านช่องทางดิจิตอล เพร์รีกับบอนนี แม็กคีร่วมเขียนเพลงจำนวนมากที่มีสาระสำคัญเกี่ยวกับวัยรุ่น แต่ถูกปฏิเสธจากโปรดิวเซอร์เพลง เบนนี บลังโก และดร.ลู้ก บลังโกนำเพลง "โฮมคัมมิง" ของวง เดอะทีนเอเจอส์ ให้พวกเขาฟัง และแม็กคีได้นึกภาพว่าเพลง "ทีนเอจดรีม" เป็นเพลงที่สะท้อนให้เห็นถึงความรู้สึกอยู่ในห้วงความรักที่น่าครึ้มอกครึ้มใจของวัยรุ่น พวกเขาพบกับแมกซ์ มาร์ตินที่ซานตาบาร์บารา แคลิฟอร์เนีย บ้านเกิดของเพร์รี และเริ่มเขียนเพลงดังกล่าวที่เพลย์แบ็กเรคอร์ดิงสตูดิโอ ซึ่งต่อมาเพร์รีบรรยายว่าเป็นช่วงเวลาที่ใสบริสุทธิ์ของเธอ หลังจากเพร์รีบันทึกเสียงร้อง แม็กคีนำเสนอแนวคิดและเขียนท่อนประสานเสียงใหม่ เพร์รียังบรรยายถึงเพลงว่าเป็นสิ่งที่ทำให้นึกถึงช่วงวัยรุ่นของเธอขณะกำลังคบหาดูใจกับรัสเซลล์ แบรนด์ ซึ่งเป็นสามีของเธอในเวลาต่อมา ในด้านดนตรี เพลง "ทีนเอจดรีม" เป็นเพลงป็อปจังหวะความเร็วปานกลาง มีเสียงดนตรีแบบเรโทร เพลงมีรูปแบบเป็นแนวพาวเวอร์ป็อป และอิเล็กโทรป็อป ขณะที่ก็ได้อิทธิพลจากแนวเพลงอื่น ๆ เช่น ดิสโก้ และป็อปร็อก เพร์รีเริ่มร้องเพลงด้วยเสียงสูง ขณะที่เสียงของเธอหนักแน่นขึ้นเมื่อเพลงดำเนินไป ในด้านเนื้อร้อง เพลง "ทีนเอจดรีม" บอกเล่าเกี่ยวกับการเป็นคนรักที่ทำให้อีกคนรู้สึกเป็นหนุ่มสาวอีกครั้ง เพลง "ทีนเอจดรีม" ได้รับคำวิจารณ์ด้านบวก มีคำชมถึงความเป็นธรรมชาติของเพลงและเสียงดนตรี แต่ก็มีบางกลุ่มติว่าเนื้อเพลง "ไร้ความกังวลมากเกินไปและยังไม่เป็นผู้ใหญ่" (too carefree and immature) เพลงขึ้นอันดับหนึ่งบนชาร์ตบิลบอร์ดฮอต 100 เป็นซิงเกิลที่สามของเพร์รีที่ขึ้นอันดับหนึ่ง และเป็นซิงเกิลที่สองติดต่อกันจากเพลง "แคลิฟอร์เนียเกิลส์" ที่ขึ้นอันดับหนึ่งเช่นกัน เพลง "ทีนเอจดรีม" ได้รับการรับรองระดับแพลตินัมสี่ครั้งในสหรัฐอเมริกา รวมถึงได้รับการรับรองระดับแพลตินัมอีกมากมายในประเทศอื่น ๆ มิวสิกวิดีโอเพลงถ่ายทำในหลายสถานที่รอบ ๆ บ้านเกิดของเพร์รีในซานตาบาร์บารา แคลิฟอร์เนีย และกำกับโดยโยแอน เลมวยน์ (หรือวู้ดคิด) วิดีโอเปิดตัววันที่ 10 สิงหาคม ค.ศ. 2010 แสดงให้เห็นเพร์รีกำลังอยู่ในห้วงความรักกับคนรักในไฮสคูล เพร์รีแสดงเพลงดังกล่าวในรายการแซตเทอร์เดย์ไนต์ไลฟ์ ในงานประกาศรางวัลทีนช้อยส์อะวอดส์ งานประกาศรางวัลแกรมมีครั้งที่ 53 และอื่น ๆ อีกมากมาย เพลง "ทีนเอจดรีม" ได้เข้าชิงรางวัลแกรมมีสาขานักร้องแนวป็อปเพศหญิงยอดเยี่ยม เป็นเพลงที่สามที่เข้าชิงรางวัลดังกล่าว นิตยสารโรลลิงสโตนจัดให้เพลงนี้เป็นเพลงที่ดีที่สุดอันดับที่สี่ในปี ค.ศ. 2010 เพลงดังกล่าวได้อยู่ในอัลบั้มจัสต์แดนซ์ 3 และมีคนนำเพลงมาร้องใหม่มากมาย ดังที่ปรากฏในรายการอเมริกันไอดอล เดอะวอยซ์ และกลีชาร์ตชาร์ตรายสัปดาห์ชาร์ตสิ้นปี</doc>
