<doc id="938376" url="https://th.wikipedia.org/wiki?curid=938376" title="วัดน้อย (จังหวัดน่าน)">วัดน้อย (จังหวัดน่าน) โบราณสถานวัดน้อย หรือเรียกโดยย่อว่า วัดน้อย เป็นวัดแห่งหนึ่งในจังหวัดน่าน ตั้งอยู่ภายในพิพิธภัณฑสถานแห่งชาติ น่านใกล้วัดพระธาตุช้างค้ำวรวิหาร สร้างตามพระประสงค์ในพระเจ้าสุริยพงษ์ผริตเดช และมีชื่อเสียงจากการเป็นวัดที่มีขนาดเล็กที่สุดในประเทศไทยประวัติ ประวัติ. พระเจ้าสุริยพงษ์ผริตเดช พระเจ้าผู้ครองนครน่าน ได้มีโอกาสเข้าเฝ้าพระบาทสมเด็จพระจุลจอมเกล้าเจ้าอยู่หัว พระเจ้ากรุงสยามในปี พ.ศ. 2416 เมื่อพระบาทสมเด็จพระจุลจอมเกล้าเจ้าอยู่หัวมีพระดำรัสตรัสถามถึงจำนวนวัดภายในน่าน พระเจ้าสุริยพงษ์ผริตเดชได้กราบทูลว่าในน่านมีวัดทั้งหมด 500 วัด เมื่อพระเจ้าสุริยพงษ์ผริตเดชกลับน่านจึงสำรวจจำนวนวัดใหม่อีกครั้ง ก็พบว่ามีวัดทั้งหมด 499 วัด คลาดไปหนึ่งวัด ด้วยเหตุนี้พระองค์จึงโปรดเกล้าฯ ให้ช่างพื้นเมืองน่านก่อสร้างวัดตรงโคนต้นโพหน้าหอคำหรือวังที่พระองค์ประทับ เพื่อให้วัดครบจำนวนตามที่กราบทูลพระเจ้ากรุงสยามเป็นสัจจวาจา และตั้งชื่อว่า "วัดน้อย" ต่อมาหอคำได้กลายสภาพเป็นพิพิธภัณฑสถานแห่งชาติ น่านในปัจจุบัน บางแห่งก็ว่าวัดน้อยคือหอเสื้อเมืองมากกว่าที่จะเป็นวัดในพุทธศาสนาโครงสร้าง โครงสร้าง. โครงสร้างของวัดน้อยมีลักษณะเป็นวิหารก่ออิฐถือปูนศิลปะล้านนาสกุลช่างเมืองน่านผังรูปสี่เหลี่ยมผืนผ้าหันไปทางทิศตะวันออก หลังคาก่ออิฐถือปูนเป็นทรงจั่วซ้อนกันสองชั้น แต่มีขนาดน้อยคล้ายศาลพระภูมิ เพราะมีขนาดกว้าง 1.98 เมตร ยาว 2.34 เมตร และสูง 3.35 เมตร ภายในประดิษฐานพระพุทธรูป และแผงพระพิมพ์ไม้ จากลักษณะที่โดดเด่นของวัดน้อยที่เป็นวัดที่เล็กที่สุดในประเทศไทย การท่องเที่ยวแห่งประเทศไทยจึงยกให้วัดน้อยเป็นสถานที่ท่องเที่ยวอันซีนอินไทยแลนด์ด้วย</doc>
