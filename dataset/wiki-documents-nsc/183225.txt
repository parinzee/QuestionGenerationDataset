<doc id="183225" url="https://th.wikipedia.org/wiki?curid=183225" title="แบทแมน อัศวินรัตติกาล">แบทแมน อัศวินรัตติกาล แบทแมน อัศวินรัตติกาล () เป็นภาพยนตร์แนวซูเปอร์ฮีโร่/สืบสวน/ระทึกขวัญ และเป็นภาพยนตร์ในชุดแบทแมนลำดับที่ 6 เข้าฉายในสหรัฐอเมริกาเมื่อปี ค.ศ. 2008 (พ.ศ. 2551) กำกับโดย คริสโตเฟอร์ โนแลน นำแสดงโดย คริสเตียน เบล เนื้อหาของแบทแมน อัศวินรัตติกาลจะเป็นการเผชิญหน้ากันของแบทแมนและโจ๊กเกอร์อาชญากรสมองใสที่ทำให้ชาวเมืองก๊อธแธมต้องหวาดกลัว นอกจากนั้นยังมีเนื้อหาเกี่ยวกับความเป็นฮีโร่ของแบทแมนซึ่งมีเนื้อหาที่ซับซ้อนและผสมดราม่าไว้มากทำให้ได้รับคำวิจารณ์ที่ดีจากหลายสำนัก ภาพยนตร์เรื่องนี้ยังเป็นผลงานการแสดงภาพยนตร์ฟอร์มยักษ์ครั้งสุดท้ายของ ฮีธ เลดเจอร์ ผู้รับบทเป็นโจ๊กเกอร์ซึ่งเสียชีวิตก่อนที่ภาพยนตร์จะออกฉาย แบทแมน อัศวินรัตติกาลได้รับการเสนอชื่อเข้าชิงรางวัลออสการ์ถึง 8 สาขาด้วยกันและได้รับรางวัลมา 2 สาขา ได้แก่ สาขาลำดับเสียงยอดเยี่ยม, สาขานักแสดงสมทบชายยอดเยี่ยม จาก ฮีธ เลดเจอร์ ดาราผู้ล่วงลับไปก่อนที่ภาพยนตร์ออกฉายเนื้อเรื่อง เนื้อเรื่อง. หลังจากที่แบทแมนร่วมมือกับสารวัตรเจมส์ กอร์ดอน ออกกวาดล้างเหล่าทรชนในเมืองก็อตแธมจนเป็นที่โจษจัน คุณภาพชีวิตเมืองก็อตแธมก็ดีขึ้นมาก แต่ก็ยังมีชาวเมืองบางส่วนที่ไม่ชอบใจกับการกระทำของแบทแมนเพราะดูเหมือนตั้งตนเป็นศาลเตี้ยพิพากษาคนร้าย อย่างไรก็ตาม ก็อตแธมก็ปรากฏวีรบุรษคนใหม่ที่เล่นตามกติกาของบ้านเมืองนั่นคือฮาร์วี่ย์ เดนท์ อัยการหนุ่มไฟแรงที่ไม่เกรงกลัวต่อผู้ร้ายหน้าไหน จนได้รับฉายาว่าเป็น "อัศวินม้าขาวแห่งก็อตแธม" (Gotham White Knight) ขณะเดียวกันทางฝั่งของแก๊งต่าง ๆ ที่กำลังอยู่ไม่สุขเพราะโดนขัดขวาง ก็มีแผนใหม่ที่จะรับมือกับเหล่าวีรบุรุษ โดยการนำของโจ๊กเกอร์ ชายแต่งหน้าเป็นตัวตลกมีรอยแผลเป็นที่อาสาจะกำจัดแบทแมนให้โดยไม่เลือกวิธีการ โจ๊กเกอร์จัดการก่ออาชญากรรมและวินาศกรรมป่วนไปทั่วเมืองอย่างคาดเดาไม่ได้ และสังหารผู้บริสุทธิ์ไปหลายคนโดยเรียกร้องให้แบทแมนออกมาเผยโฉมหน้าของตัวเอง มิฉะนั้นจะต้องมีคนตายทุกวัน หลังจากหารือกันแล้ว บรูซ เวย์น ตัดสินใจจะเผยตัวจริงของตนเองต่อหน้าสื่อ แต่ฮาร์วี่ย์ เดนท์ กลับชิงแกล้งเผยตัวไปก่อนว่าตนเองคือแบทแมน และยอมโดนจับไปเพื่อให้โจ๊กเกอร์หยุดการก่อเหตุเสีย แต่โจ๊กเกอร์ก็ได้วางแผนจับตัวเดนท์ไปในระหว่างการส่งตัวเดนท์เข้าสู่ที่คุมขัง แต่นั่นกลับเป็นแผนการของทางแบทแมนและกรมตำรวจเองที่จัดฉากเพื่อล่อโจ๊กเกอร์ออกมาติดกับ อย่างไรก็ตาม โจ๊กเกอร์ก็มีแผนรับมือไว้แล้วโดยการจ้างตำรวจเลวในสถานีตำรวจให้ทำการลักพาตัวเดนท์และราเชล ดอว์ส อดีตคนรักของแบทแมนไปซ่อนไว้ในสถานที่สองแห่ง และอาศัยช่วงที่แบทแมนและตำรวจออกไปช่วยทั้งคู่ ระเบิดสถานีตำรวจหลบหนีออกมาได้ ระหว่างนั้นแบทแมนตกลงจะไปช่วยราเชล และให้กอร์ดอนไปช่วยเดนท์ แต่กลับพบว่าโจ๊กเกอร์บอกสถานที่สลับกันเพื่อให้เกิดความสับสนต่อแบทแมน โดยทางตำรวจช่วยราเชลไม่ทันทำให้ราเชลโดนระเบิดเสียชีวิต ส่วนแบทแมนช่วยเดนท์ออกมาได้ แต่เดนท์ก็ถูกไฟไหม้ไปครึ่งตัวเนื่องจากเปื้อนน้ำมันตอนพยายามจะหลบหนีออกมา เดนท์ถูกส่งเข้าโรงพยาบาลเพื่อรักษาร่างกายซีกซ้ายที่ถูกไฟไหม้ แต่ก็ปฏิเสธการใช้ยาระงับปวด เพราะต้องการจะรับรู้ความเจ็บปวดของราเชลที่เสียชีวิตไป และทำให้เดนท์เกิดความแค้นต่อกอร์ดอนที่ช่วยราเชลออกมาไม่ได้ เมื่อกอร์ดอนมาเยี่ยมเดนท์ เดนท์ได้ให้กอร์ดอนเอ่ยสมญานามของตนเองสมัยที่ยังทำงานกับกรมตำรวจอยู่กอร์ดอนปฏิเสธแต่ถูกเด้นคาดคั้น จึงยอมพูดถึงนิสัยต่อหน้าและลับหลังไม่เหมือนกันของเดนท์ออกมาว่าถูกตำรวจคนอื่นเรียกว่าเป็น "ฮาร์วี่ เดนท์ คนสองหน้า" (Two Face) หลังจากกอร์ดอนกลับไปแล้ว โจ๊กเกอร์ก็ได้เข้ามาหาและกล่อมให้เดนท์แก้แค้นคนที่ทำลายชีวิตของตนเองและราเชลให้สิ้น จากนั้นจึงระเบิดโรงพยาบาลทิ้ง และออกข่าวว่าได้วางระเบิดไว้ในหลายสถานที่ในก็อตแธมแล้ว ใครที่ไม่อยากตายให้ย้ายออกไปให้หมด และส่งข่าวถึงแบทแมนว่าได้วางระเบิดไว้บนเรือสองลำ ลำหนึ่งเป็นเรือขนย้ายนักโทษจากเรือนจำ และอีกเรือนมีประชาชนผู้อพยพ โดยเรือลำไหนที่กดสวิทซ์ระเบิดเรืออีกลำได้ก่อนก็จะรอด โดยโจ๊กเกอร์มีจุดประสงค์เพื่อให้ชาวเมืองหมดศรัทธาในความดีงามนั่นเอง แต่สุดท้ายแล้วก็ไม่มีเรือลำไหนยอมกดระเบิดเลย แบทแมนอาศัยจังหวะที่โจ๊กเกอร์กำลังจะกดสวิทซ์ระเบิดเรือเข้าจับโจ๊กเกอร์ไว้ได้ และพิสูจน์ให้เห็นว่าชาวเมืองยังมีศรัทธาอยู่ โจ๊กเกอร์กล่าวทิ้งท้ายไว้ว่าเขาจะเป็นคู่ปรับที่สมน้ำสมเนื้อของแบทแมนไปตลอดกาล แต่แบทแมนยังมีภารกิจเหลืออยู่ นั่นคือตามตัวเดนท์ ที่ออกตามแก้แค้นคนที่เกี่ยวข้องกับการสูญเสียของตัวเองทุกคน และสุดท้ายก็ได้จับลูก ๆ ของกอร์ดอนเป็นตัวประกัน โดยในขณะที่เดนท์โยนเหรียญเพื่อตัดสินว่าจะฆ่าหรือไม่ฆ่าลูกของกอร์ดอน แบทแมนได้เข้าแย่งชิงปืนของเดนท์ ทำให้เดนท์ตกจากอาคารเสียชีวิต แบทแมนจึงกำชับกอร์ดอนว่าให้ออกข่าวว่าตนเองเป็นคนฆ่าอาชญากรทั้งหมด รวมทั้งเดนท์ด้วย เพื่อไม่ให้อัศวินม้าขาวอย่างฮาร์วี่ย์ เดนท์ ต้องแปดเปื้อน และให้ประชาชนชาวก็อตแธมยังมีศรัทธาในกฎหมายอยู่ แม้ตนเองจะต้องถูกตามล่าจากตำรวจหรือถูกประชาชนรังเกียจก็ตาม ในฉากสุดท้าย ลูกชายของกอร์ดอนถามว่า แบทแมนช่วยชีวิตผู้คนไว้ ทำไมต้องถูกตามล่า กอร์ดอนจึงตอบว่าแบทแมนคืออัศวินที่ก็อตแธมต้องมี แต่ยังไม่เป็นที่ต้องการ เขาจึงยอมแบกรับความผิดไว้ และจะเฝ้าคอยดูแลเมืองอยู่ในความมืดมิด ในฐานะของ "อัศวินรัตติกาล" (The Dark Knight)ตัวละครและนักแสดงนักแสดงนำตัวละครและนักแสดง. นักแสดงนำ. - บรูซ เวย์น/แบทแมน แสดงโดย คริสเตียน เบล มหาเศรษฐีพันล้านแห่งเมืองกอตแทม ผู้ที่คอยปกป้องเมืองอย่างลับ ๆ จากเหล่าร้ายต่าง ๆ ซึ่งเบลได้กลับมารับบทเดิมจาก แบทแมน บีกินส์- อัลเฟรด เพนนีเวิร์ท แสดงโดย ไมเคิล เคน คนรับใช้ประจำตระกูลเวย์นตั้งแต่รุ่นบิดามารดาของบรูซ เวย์น ซึ่งเคนได้กลับมารับบทเดิมจาก แบทแมน บีกินส์- โจ๊กเกอร์ แสดงโดย ฮีธ เลดเจอร์ ในการคัดเลือกผู้แสดงเป็นโจ๊กเกอร์ มีนักแสดงหลายคนที่อยากจะแสดงเป็นโจ๊กเกอร์ เช่น พอล เบตตานี, สตึฟ คาเรลล์, โรบิน วิลเลียมส์ เป็นต้น สุดท้าย คริสโตเฟอร์ โนแลน ก็ได้เลือก ฮีธ เลดเจอร์ มาแสดงเป็นโจ๊กเกอร์ โจ๊กเกอร์ เป็นอาชญากรที่มีบุคลิกยิ้มตลอดเวลาเสมือนตัวโจ๊กเกอร์ในเกมไพ่แต่แฝงไปด้วยความชั่วร้ายต่างๆมากมาย ซึ่งก่อนเรื่องนี้เข้าฉาย เลดเจอร์ก็ได้เสียชีวิตลง และจากบทนี้ ทำให้เลดเจอร์ได้รับรางวัลออสการ์ สาขานักแสดงสมทบชายยอดเยี่ยม- เจมส์ กอร์ดอน แสดงโดย แกรี โอลด์แมน หนึ่งในเจ้าหน้าที่ตำรวจไม่ฉ้อฉลที่เหลืออยู่ไม่กี่คนในเมืองกอตแทม ซึ่งโอลด์แมนได้กลับมารับบทเดิมจาก แบทแมน บีกินส์- ฮาร์วีย์ เดนท์/ทูเฟซ รับบทโดย อารอน เอคฮาร์ท อัยการแห่งเมืองก็อทแธม ซึ่งได้รับฉายาว่า "อัศวินขี่ม้าขาวแห่งเมืองก็อทแธม" ต่อมา ได้ถูกไฟไหม้ครึ่งหน้า และโดนโจ๊กเกอร์ยั่วยุ จนเป็นอาชญากร ซึ่งในการคัดตัวผู้รับบทฮาร์วีย์ มีนักแสดงหลายคนสนใจ แต่สุดท้ายคนที่ได้รับบทก็คือ อารอน เอคฮาร์ท- แรเชล ดอว์ส รับบทโดย แมกกี จิลเลนฮอล เธอเป็นเพื่อนของบรูซ เวย์น ตั้งแต่เด็ก และเคยเป็นแฟนกับบรูซอีกด้วย ดำรงตำแหน่งผู้ช่วยอัยการเขตของเมืองก็อทแธม รวมถึงเป็นแฟนกับ ฮาร์วีย์ เดนท์ อีกด้วย ซึ่งจิลเลนฮอล ได้มารับบทแทน เคที โฮลมส์ ที่รับบทใน แบทแมน บีกินส์- ลูเซียส ฟอกซ์ รับบทโดย มอร์แกน ฟรีแมน ประธานเจ้าหน้าที่บริหารของบริษัท เขาได้ศึกษาวิจัยทางด้านวิศวกรรมเครื่องกลและชีวเคมี ฟอกซ์ให้ความช่วยเหลือด้านอาวุธยุทโธปกรณืต่าง ๆ แก่บรูซเพื่อให้สำเร็จภารกิจต่าง ๆ ของแบทแมน ซึ่งฟรีแมนได้กลับมารับบทเดิมจาก แบทแมน บีกินส์ตัวประกอบตัวประกอบ. - ซอล มัลโคนี รับบทโดย เอริค โรเบิร์ตส์ เจ้าพ่ออาชญากร มารับช่วงต่อจาก ฟัลโคนี- เหลา รับบทโดย ชิน ฮาน ผู้จัดการเงินสำหรับอาชญากร- ดร. โจนาทาน เครน/สแครว์โครว รับบทโดย ซิลเลียน เมอร์ฟี นักจิตเภสัชวิทยา ปัจจุบันถูกประสาทหลอน ซึ่งเมอร์ฟีได้มาแสดงบทตัวประกอบ หลังจากแสดงใน แบทแมน บีกินส์</doc>
