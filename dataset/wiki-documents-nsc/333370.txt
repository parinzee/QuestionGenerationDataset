<doc id="333370" url="https://th.wikipedia.org/wiki?curid=333370" title="ฮังกาเรียนแรพโซดีหมายเลข 2">ฮังกาเรียนแรพโซดีหมายเลข 2 ฮังกาเรียนแรพโซดีหมายเลข 2 ในบันไดเสียง ซี-ชาร์ป ไมเนอร์ () ผลงานการประพันธ์ของฟรานซ์ ลิซท์ในปี ค.ศ. 1847 สำหรับการบรรเลงเดี่ยวเปียโน เป็นผลงานชิ้นที่สองจากทั้งหมด 19 ชิ้นในชุดฮังกาเรียนแรพโซดีที่ลิซท์แต่งขึ้นในช่วงปี 1846-1853 และปี 1882 กับ 1885 โดยเป็นผลงานชิ้นที่มีชื่อเสียงที่สุด จากเทคนิคและความยากในการเล่น เนื่องจากมีการปรับเปลี่ยนจังหวะและคีย์สลับไปมาทั้งเพลง และมีช่วงที่เปิดโอกาสให้ผู้เล่นอิมโพรไวส์ ลิซท์แต่งแรพโซดีชิ้นนี้เสร็จในปี ค.ศ. 1847 และอุทิศให้กับเคาท์ลาซโล เทเลกิ ที่ 3 (Count László Teleki IV de Szék; 1811 – 1861) ลิซท์ได้รับอิทธิพลมาจากเพลงพื้นเมืองฮังการีที่เขาฟังมาตั้งแต่เด็ก และตีพิมพ์โน้ตดนตรีสำหรับเดี่ยวเปียโนจำหน่ายในปี ค.ศ. 1851 ซึ่งประสบความสำเร็จจนลิซท์ต้องเรียงเรียงสำหรับบรรเลงด้วยวงออร์เคสตรา ต่อมาลิซท์ได้จัดพิมพ์โน้ตดนตรีฉบับบรรเลงดูเอทเปียโน จำหน่ายในปี ค.ศ. 1874 แรพโซดีชิ้นนี้ แบ่งโครงสร้างออกเป็นสองส่วน- ส่วนที่หนึ่ง "Lassan" ช่วงต้นอยู่ในบันไดเสียง ซี-ชาร์ป เมเจอร์ แล้วมีการเปลียนคีย์ปรับเป็น ซี-ชาร์ป ไมเนอร์ - ส่วนที่สอง "Friska" ช่วงต้นอยู่ในบันไดเสียง เอฟ-ชาร์ป ไมเนอร์ แล้วปรับเป็น ซี-ชาร์ป เมเจอร์ ตามด้วยการด้นสด ฮังกาเรียนแรพโซดีหมายเลข 2 ปรากฏอยู่ในวัฒนธรรมสมัยนิยมจากการเป็นเพลงประกอบภาพยนตร์แอนิเมชันของดิสนีย์, วอร์เนอร์บราเธอร์ส,ยูนิเวอร์แซลสตูดิโอส์ และ MGM หลายเรื่องมาตั้งแต่ปี ค.ศ. 1929 เป็นการบรรเลงโดยมิกกี เมาส์ใน The Opry House (1929) , บักส์ บันนีใน Rhapsody Rabbit (1946), วูดดี วูดเพ็กเกอร์ใน Convict Concerto (1954) , ทอมกับเจอร์รี่ ใน The Cat Concerto และยังปรากฏในแอนิเมชันอีกหลายเรื่อง เช่น Rhapsody in Rivets (1941) และ Who Framed Roger Rabbit (1988) ผลงานบันทึกเสียงครั้งที่ได้รับความนิยม เป็นการบรรเลงโดยวลาดิมีร์ โฮโรวิตซ์ ในปี ค.ศ. 1953</doc>
