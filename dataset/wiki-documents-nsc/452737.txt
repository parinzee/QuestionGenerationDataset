<doc id="452737" url="https://th.wikipedia.org/wiki?curid=452737" title="ปัญจศีล (การเมือง)">ปัญจศีล (การเมือง) ปัญจศีล (ภาษาอินโดนีเซีย:Pancasila) เป็นคำที่มาจากภาษาชวาโบราณที่รับมาจากภาษาสันสกฤต หมายถึงหลัก 5 ประการที่เป็นปรัชญาแห่งรัฐของอินโดนีเซีย คือ- ความเชื่อในพระเจ้าสูงสุดเพียงองค์เดียว (ภาษาอินโดนีเซีย:Ketuhanan Yang Maha Esa; เกอตูฮานัน ยัง มาฮา อีซา) สัญลักษณ์เป็นรูปดาวบนพื้นดำ - มนุษยนิยม (ภาษาอินโดนีเซีย:Kemanusiaan Yang Adil dan Beradab; เกอมานูซียัน ยัง อาดิล ดัน เบอราดับ) สัญลักษณ์เป็นรูปโซ่บนพื้นแดง - ชาตินิยมแห่งความเป็นอินโดนีเซีย (ภาษาอินโดนีเซีย:Persatuan Indonesia; เปอร์ซาตวน อินโดนีเซีย) สัญลักษณ์เป็นรูปต้นบันยังซึ่งเป็นมะเดื่อพื้นเมืองชนิดหนึ่ง - หลักการแห่งประชาธิปไตยที่อำนาจอธิปไตยของปวงชน (ภาษาอินโดนีเซีย:Kerakyatan Yang Dipimpin oleh Hikmat Kebijaksanaan, Dalam Permusyawaratan dan Perwakilan; เกอรักยาตัน ยัง ดีปิมปิน โอเละห์ ฮิกมัต เกอบียักซานาอัน ดาลัม เปอร์มูชาวาราตัน ดัน เปอร์วากีลัน)สัญลักษณ์เป็นรูปหัวควาย - ความยุติธรรมในสังคมสำหรับชาวอินโดนีเซียทั้งหมดโดยเท่าเทียมกัน (ภาษาอินโดนีเซีย:Keadilan Sosial bagi seluruh Rakyat Indonesia; เกออาดีลัน โซเซียล บาฆี เซอลูรุห์ รักยัต อินโดนีเซีย)สัญลักษณ์เป็นรูปรวงข้าวและดอกฝ้าย หลักการนี้กำหนดโดยซูการ์โน ในการกล่าวสุนทรพจน์เมื่อ 1 มิถุนายน พ.ศ. 2488 ต่อคณะกรรมการสืบสวนเพื่อความเป็นเอกราช หลักปัญจศีลนี้ได้ถุกรวมเข้ากับรัฐธรรมนูญของสาธารณรัฐเมื่อ พ.ศ. 2521 โดยก่อนหน้านี้จะกล่าวถึงในรัฐธรรมนูญเพียงกว้างๆ ต่อมา ใน พ.ศ. 2528 ทุกองค์กรและพรรคการเมืองถูกบังคับให้รับหลักปัญจศีลเป็นอุดมการณ์เดียว ทั้งนี้ ซูฮาร์โตได้เรียกประชาธิปไตยของอินโดนีเซียว่าประชาธิปไตยแบบปัญจศีล แต่การนำหลักปัญจศีลมาตีความของซูฮาร์โต ทำให้หลักปัญจศีลหมดความน่าเชื่อถือก่อนที่ซูฮาร์โตจะหมดอำนาจใน พ.ศ. 2541 แต่ยังเป็นปรัชญาแห่งรัฐของอินโดนีเซียจนถึงปัจจุบัน กลุ่มมุสลิมอนุรักษนิยมไม่เห็นด้วยกับหลักปัญจศีลเพราะเห็นว่าเป็นการนำสิ่งที่สร้างขึ้นโดยมนุษย์มายกย่องให้สูงกว่าอัลกุรอ่าน เช่นกลุ่มเจไอ และดารุลอิสลามซึ่งต้องการให้อินโดนีเซียเป็นรัฐอิสลามจึงไม่เห็นด้วยกับหลักปัญจศีล ใน พ.ศ. 2491 เกิดความรุนแรงต่อต้านหลักการของสาธารณรัฐใหม่จนกลายเป็นสงครามกลางเมืองมีผู้เสียชีวิตจำนวนมาก</doc>
