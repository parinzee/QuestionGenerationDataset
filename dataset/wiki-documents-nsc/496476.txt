<doc id="496476" url="https://th.wikipedia.org/wiki?curid=496476" title="หนึ่งต่อเจ็ด (ภาพยนตร์ พ.ศ. 2520)">หนึ่งต่อเจ็ด (ภาพยนตร์ พ.ศ. 2520) 1 ต่อ 7 หรือ หนึ่งต่อเจ็ด เป็นภาพยนตร์ไทยที่ออกฉายในปี พ.ศ. 2520 โดยนำภาพยนตร์ชื่อเดียวกัน ของ ส.อาสนจินดา นำกลับมาสร้างใหม่ เนื่องจากในยุคนั้น ขณะที่กระแสหนังแนวบู๊ประเภทประกบดาราและชื่อตัวละครต้องอ่านได้สัมผัสคล้องจองกันกำลังเป็นที่นิยม ทางค่ายก็หยิบเอาหนังเก่าเรื่องราวของนักสู้ 7 คนซึ่งเขียนโดย ส.อาสนจินดา กลับมาปัดฝุ่นสร้างใหม่อีกครั้ง ในระบบ 35 มม.พากย์เสียงในฟิล์ม ส.อาสนจินดา มาสร้างและกำกับเองเป็นครั้งที่สอง บทของจ่าดับ จำเปาะ ตกเป็นของ ทักษิณ แจ่มผล แต่ ส.อาสนจินดา ยังคงรับหน้าที่กำกับเช่นเคย และที่สำคัญเนื้อหาเรื่องราวในแต่ละภาค มักหยิบนำเอาเรื่องของสถานการณ์ปัจจุบันในยุคสมัยนั้น โดยมี สหมงคลฟิล์ม เป็นผู้จัดจำหน่าย อำนวยการสร้างโดย สมศักดิ์ เตชะรัตนประเสริฐ นำแสดงโดย กรุง ศรีวิไล, สรพงศ์ ชาตรี, นิรุตติ์ ศิริจรรยา, สายัณห์ จันทรวิบูลย์, ทักษิณ แจ่มผล, ลักษณ์ อภิชาติ สร้างกลางปี พ.ศ. 2519 ภาพยนตร์เรื่องนี้เข้าฉายต้อนรับตรุษจีน 11 กุมภาพันธ์ พ.ศ. 2520 ที่โรงภาพยนตร์เฉลิมไทย-เพรสซิเด้นท์-แกรนด์ ฯลฯ ภาพยนตร์ออกฉายประสบความสำเร็จอย่างสูง ถัดจากนั้นไม่นานก็ได้สร้าง "7 ประจัญบาน" (2520) เป็นหนังภาคต่อตามมาอีก โดยมี วิเชียร วีระโชติ ร่วมกำกับด้วย ออกฉายวันที่ 7 ตุลาคม พ.ศ. 2520 ซึ่งก็ยังคงประสบความสำเร็จเช่นเดิม ปัจจุบันก็ยังไม่สามารถตามหาฟิล์มชุดนี้กลับมาได้อีกเรื่องย่อ เรื่องย่อ. เมื่อดั่น มหิทธา (สรพงษ์ ชาตรี) เดินทางกลับหาดใหญ่ แต่ถูกขบวนการหนึ่งตามฆ่าจึงต้องส่งข่าวให้เพื่อนๆ ลูกทัพบกอีก 6 คนมาช่วย ต่อมาดั่นสืบจนรู้ว่ากลุ่มของอพอลโล (เกชา เปลี่ยนวิถี) ซึ่งมีดาบชัย (ดามพ์ ดัสกร) เป็นลูกน้องนั่นเองคือขบวนการที่ตามฆ่าตน ดาบชัยส่งคนไปจับตัวแนนซี่หล่าน (อรัญญา นามวงษ์) ลูกสาวทูตสันถวไมตรี (อดุลย์ ดุลยรัตน์) มาขังไว้ ขณะที่ดั่นกำลังจะถูกฆ่า แตน (เรวดี ปัตตะพงษ์) ก็บุกมาช่วย ขณะที่ดั่นกำลังตกอยู่ในวงล้อมของมือปืน 7 คน พรรคพวกทั้ง 6 คนคือจ่าดับ จำเปาะ (ทักษิณ แจ่มผล), เหมาะ เชิงมวย (ลักษณ์ อภิชาติ), ตังกวย แซ่ลี้ (ศรีไพร ใจพระ), อัคคี เมฆยันต์ (กรุง ศรีวิไล), กล้า ตะลุมพุก (นิรุตต์ ศิริจรรยา) และจุก เบี้ยวสกุล (สายัณห์ จันทรวิบูลย์) ก็เดินทางมาถึง ดาบชัยส่งเจินซิน (อรัญญา นามวงษ์) ซึ่งหน้าตาเหมือนแนนชี่หล่านไปลอบยิงผู้การเชษฐา หัวหน้าหน่วยสืบราชการลับขณะประชุมกับพวกของดั่น ทำให้ดั่นต้องออกตามล่าแนนซี่หล่าน ส่วนจ่าดับกับเหมาะเอาแต่กินเหล้าจนเกิดเรื่องผิดใจกันจึงเหลือเพื่อนเพียง 5 คน เมื่อเหมาะถูกพวกดาบชัยรุมฆ่าตาย จ่าดับก็คิดได้และกลับมารวมกลุ่มอีกครั้งพร้อมกับได้ผู้กำกับสะอ้าน ในฉายา สี เลือดหมู เข้ามาร่วมทีมครบสูตร 7 คนตามเคล็ด แล้วทั้งหมดก็ออกกวาดล้างเหล่าร้ายที่หมายยึดเมืองหาดใหญ่ทันที</doc>
