<doc id="568414" url="https://th.wikipedia.org/wiki?curid=568414" title="วัลลภ สุปริยศิลป์">วัลลภ สุปริยศิลป์ ดร.วัลลภ สุปริยศิลป์ อดีตหัวหน้าพรรคเพื่อธรรม และเป็นอดีตสมาชิกสภาผู้แทนราษฎรจังหวัดน่าน 8 สมัย และเป็นบิดาของนายณัฐพงษ์ สุปริยศิลป์ อดีต ส.ส. พรรคเพื่อไทยประวัติ ประวัติ. วัลลภ สุปริยศิลป์ เกิดเมื่อวันที่ 3 เมษายน พ.ศ. 2483 เป็นชาวจังหวัดน่าน สำเร็จการศึกษาระดับปริญญาตรี วิทยาศาสตรบัณฑิต สาขาคณิตศาสตร์ (เกียรตินิยม) จากจุฬาลงกรณ์มหาวิทยาลัย ระดับปริญญาโท M.Sc. สาขา Industrial Mathematic and Statisties จาก University of Aston in Birmingham ประเทศอังกฤษ และระดับปริญญาเอก Ph.D สาขา Industrial Technology จาก University of Bradford ประเทศอังกฤษ วัลลภ สมรสกับนางอันธิกา สุปริยศิลป์ มีบุตร 3 คน วัลลภ สุปริยศิลป์ เสียชีวิตด้วยโรคมะเร็ง เมื่อวันที่ 15 กุมภาพันธ์ พ.ศ. 2561การทำงาน การทำงาน. ดร.วัลลภ ได้รับเลือกตั้งเป็นสมาชิกสภาผู้แทนราษฎรจังหวัดน่าน ในการเลือกตั้งสมาชิกสภาผู้แทนราษฎรไทยเป็นการทั่วไป พ.ศ. 2526 สังกัดพรรคกิจสังคม ต่อมาในปี พ.ศ. 2529 เว้นว่างไปหนึ่งสมัย และได้รับเลือกตั้งอีกครั้ง ในการเลือกตั้งสมาชิกสภาผู้แทนราษฎรไทยเป็นการทั่วไป พ.ศ. 2531 สังกัดพรรครวมไทย (ซึ่งต่อมาเปลี่ยนเป็น พรรคเอกภาพ) ต่อมาเขาได้เข้าร่วมงานกับนายณรงค์ วงศ์วรรณ และได้เป็นกรรมการบริหารพรรคสามัคคีธรรม และเป็น ส.ส.สมัยที่ 3 ในการเลือกตั้งสมาชิกสภาผู้แทนราษฎรไทยเป็นการทั่วไป มีนาคม พ.ศ. 2535 แต่ในการเลือกตั้งเดือนกันยายนของปีเดียวกัน เขาสอบตก จากนั้นจึงย้ายเข้าสังกัดพรรคชาติไทย และได้รับเลือกตั้งสมัยที่ 4 ในการเลือกตั้งสมาชิกสภาผู้แทนราษฎรไทยเป็นการทั่วไป พ.ศ. 2538 และในการเลือกตั้งสมาชิกสภาผู้แทนราษฎรไทยเป็นการทั่วไป พ.ศ. 2539 ในนามพรรคชาติพัฒนา ในการเลือกตั้งสมาชิกสภาผู้แทนราษฎรไทยเป็นการทั่วไป พ.ศ. 2544 การเลือกตั้งสมาชิกสภาผู้แทนราษฎรไทยเป็นการทั่วไป พ.ศ. 2548 เขาได้รับเลือกตั้งอีก 2 สมัยติดต่อกัน ในสังกัดพรรคไทยรักไทย จนกระทั่งพรรคไทยรักไทย ถูกยุบพรรคเขาจึงได้ย้ายเข้าสังกัดพรรคพลังประชาชน และได้รับเลือกตั้งอีกเป็นสมัยที่ 8 ใน พ.ศ. 2554 เขาได้สนับสนุนให้บุตรชาย คือ นายณัฐพงษ์ สปริยศิลป์ ลงสมัครรับเลือกตั้ง ส่วนตัวเขาลงสมัครรับเลือกตั้งในระบบบัญชีรายชื่อ ลำดับที่ 113 ต่อมาเขาได้เข้ารับตำแหน่งหัวหน้าพรรคเพื่อธรรม และ ในการเลือกตั้งสมาชิกสภาผู้แทนราษฎรไทยเป็นการทั่วไป พ.ศ. 2557 เขาลงสมัครรับเลือกตั้งในระบบบัญชีรายชื่อของพรรคเพื่อธรรม แต่การเลือกตั้งครั้งดังกล่าว เป็นโมฆะตามคำวินิจฉัยของศาลรัฐธรรมนูญเครื่องราชอิสริยาภรณ์เครื่องราชอิสริยาภรณ์. - เครื่องราชอิสริยาภรณ์อันเป็นที่เชิดชูยิ่งช้างเผือก ชั้นมหาประมาภรณ์ช้างเผือก (ม.ป.ช.) - เครื่องราชอิสริยาภรณ์อันมีเกียรติยศยิ่งมงกุฎไทย ชั้นมหาวชิรมงกุฏ (ม.ว.ม.)</doc>
