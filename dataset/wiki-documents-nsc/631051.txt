<doc id="631051" url="https://th.wikipedia.org/wiki?curid=631051" title="พาร์ตออฟมี (เพลงเคที เพร์รี)">พาร์ตออฟมี (เพลงเคที เพร์รี) "พาร์ตออฟมี" () เป็นเพลงของนักร้องอเมริกัน เคที เพร์รี เป็นซิงเกิลเปิดตัวของอัลบั้ม (มีนาคม ค.ศ. 2012) ซึ่งเป็นเวอร์ชันปล่อยซ้ำของอัลบั้ม ทีนเอจดรีม (สิงหาคม ค.ศ. 2010) เพลงเขียนโดยเพร์รี และบอนนี แม็กคี โปรดิวซ์และร่วมเขียนเพลงโดยดร.ลู้ก แมกซ์ มาร์ติน และเซอร์คัต เพลงนี้ไม่ได้อยู่ในอัลบั้ม ทีนเอจดรีม ฉบับดั้งเดิมเพราะเพร์รีรู้สึกว่ามันไม่เข้ากับองค์รวมของอัลบั้ม เดโมเพลงหลุดออกมาทางออนไลน์ในปลายปี ค.ศ. 2010 ทำให้เกิดการคาดเดาว่าเนื้อเพลงกล่าวถึงคนรักเก่าของเธอ เทรวี แม็กคอย เพลง "พาร์ตออฟมี" ถูกนำมาปรับปรุงใหม่และปล่อยอย่างเป็นทางการในวันที่ 13 กุมภาพันธ์ ค.ศ. 2012 โดยค่ายเพลงแคปิตอลเรเคิดส์ โดยได้ผู้กำกับศิลป์ เกวิน เทย์เลอร์ และช่างกล้อง แมรี เอลเลน แมตธิวส์ ออกแบบหน้าปกอัลบั้ม การผลิตเพลงได้แรงบันดาลใจจากแนวเพลงหลายแนว เช่น เฮาส์ ป็อปแดนซ์ และพาวเวอร์ป็อป นักวิจารณ์หลายคนเปรียบเทียบกับเพลง "โดมิโน" ของเจสซี เจ และเพลง "ไฟร์เวิกส์" และ "แคลิฟอร์เนียเกิลส์" ของเพร์รีเอง เนื้อเพลงบรรยายถึงผู้หญิงที่ประกาศตนว่าแข็งแรงและไม่เปราะบางหลังจากตนอกหัก นักวิจารณ์เพลงร่วมสมัยยกย่องการเรียบเรียงเพลงและให้คำวิจารณ์ตั้งแต่คละกันไปจนถึงด้านบวก แม้ว่าบางกลุ่มตำหนิเสียงร้องของเพร์รี มีนักวิจารณ์จำนวนมากตั้งสมมุติฐานว่าเนื้อเพลงอาจพูดถึงอดีตสามีของเพร์รี รัสเซล แบรนด์ แม้ว่าเพร์รีจะกล่าวว่ามันไม่เกี่ยวกับเขาเลย ตั้งแต่เริ่มเขียนเพลงเมื่อต้นปี ค.ศ. 2010 "พาร์ตออฟมี" ประสบความสำเร็จ เป็นเพลงลำดับที่สิบสองที่สามารถเปิดตัวที่อันดับ 1 บนชาร์ตบิลบอร์ดฮอต 100 เป็นเพลงที่เจ็ดของเพร์รีที่ขึ้นอันดับหนึ่งบนชาร์ตดังกล่าว และเป็นเพลงที่เก้าที่ขึ้นอันดับ 1 บนชาร์ตฮอตแดนซ์คลับเพลย์ เพลงเปิดตัวอันดับ 1 ในสหราชอาณาจักร และแคนาดา และได้รับการรับรองระดับแพลตินัมในสหรัฐอเมริกา ออสเตรเลีย และนิวซีแลนด์ นอกจากนี้ เพลงนี้ยังมีโครงการรณรงค์การตลาดให้กับสินค้าอาดิดาส และเกม ด้วย มิวสิกวิดีโอถ่ายทำที่ค่ายนาวิกโยธินเพนเดิลตัน ณ โอเชียนไซด์ รัฐแคลิฟอร์เนีย วิดีโอเล่าเรื่องเพร์รีบรรจุเป็นนาวิกโยธินหลังจากเลิกรากับคนรัก วิดีโอได้รับคำชมเนื่องจากสามารถสื่อถึง "พลังของผู้หญิง" (Girl power) แต่มีข้อตำหนิจากนักเขียนผู้สนับสนุนสิทธิสตรี นาโอมิ วูล์ฟ ที่มองว่ามันคือการโฆษณาชวนเชื่อทางทหาร เพร์รีแสดงเพลงออกทางโทรทัศน์ครั้งแรกในงานประกาศรางวัลแกรมมีครั้งที่ 54 และแสดงในงานประกาศรางวัล ECHO อวอร์ด, คิดส์ช้อยส์อวอร์ด 2012 และรายการอเมริกันไอดอล</doc>
