<doc id="807242" url="https://th.wikipedia.org/wiki?curid=807242" title="โรมัน กอนซาเลซ">โรมัน กอนซาเลซ โรมัน กอนซาเลซ (; เกิด: 17 มิถุนายน ค.ศ. 1987 ที่กรุงมานากัว; ชื่อเต็ม: โรมัน อัลเบร์โต กอนซาเลซ ลูนา () นักมวยสากลอาชีพชาวนิการากัว เป็นอดีตแชมป์โลกในรุ่นซูเปอร์ฟลายเวท (115 ปอนด์) ของสภามวยโลก (WBC) และเป็นอดีตแชมป์โลกอีก 3 รุ่น คือ รุ่นมินิมั่มเวท (105 ปอนด์), ไลท์ฟลายเวท (108 ปอนด์) ของสมาคมมวยโลก (WBA) และฟลายเวท (112 ปอนด์) ของ WBC ปัจจุบันได้รับการจัดอันดับให้เป็นนักมวยที่เก่งที่สุดในโลกอันดับ 4 เมื่อเทียบกันรุ่นต่อรุ่นจากนิตยสารเดอะริง และอันดับ 5 ของอีเอสพีเอ็น ถือได้ว่าเป็นตำนานนักมวยชาวนิการากัวคนหนึ่ง เหมือนกับอาเลกซิส อาร์กูเอโย ในอดีต โดยเป็นนักมวยชาวนิการากัวคนแรกที่ได้แชมป์โลกถึง 4 รุ่น กอนซาเลซเกิดในตระกูลนักมวย ที่มีปู่และพ่อเคยเป็นนักมวยมาก่อนทั้งสิ้น ขึ้นชกมวยครั้งแรกในปี ค.ศ. 2005 โดยมีพ่อเป็นเทรนเนอร์ และมีการ์โลส บลันดอน บีดาอูร์เร เป็นผู้จัดการ ทำสถิติชนะรวด 14 ครั้ง รวมถึงได้แชมป์ในระดับภูมิภาคละตินอเมริกามาจำนวนหนึ่ง จึงได้เซ็นสัญญาเข้าสังกัดไทเกงโปรโมชันส์ ในประเทศญี่ปุ่น ซึ่งบริหารโดย อะกิฮิโกะ ฮนดะ โปรโมเตอร์ชาวญี่ปุ่น กอนซาเลซชกครั้งแรกในญี่ปุ่นพบกับ เอริเบอร์โต เกฮอน นักมวยชาวฟิลิปปินส์ เมื่อปี ค.ศ. 2007 ซึ่งกอนซาเลซเอาชนะน็อกไปได้เพียงแค่ยกแรกเท่านั้น จากนั้นกอนซาเลซได้ชกต่อเนื่องอีก 5 ครั้ง ที่กรุงมานากัวบ้านเกิด ก่อนจะได้มีโอกาสชิงแชมป์โลกครั้งแรกในรุ่นมินินั่มเวท กับ ยุทะกะ นิอิดะ เจ้าของตำแหน่งชาวญี่ปุ่น ที่โยะโกะฮะมะ เมื่อปี ค.ศ. 2008 ปรากฏว่ากอนซาเลซเอาชนะทีเคโอนิอิดะไปได้แค่ยกที่ 4 จากนั้นจึงป้องกันตำแหน่งไว้ได้ 3 ครั้ง ก่อนจะสละตำแหน่งไปเนื่องจากควบคุมน้ำหนักไม่ได้ โดยชกเคลื่อนไหวในพิกัด 108 ปอนด์เพียงครั้งเดียว และได้ขึ้นชิงแชมป์เฉพาะกาลพบกับ ฟรันซิสโก โรซัส นักมวยชาวเม็กซิกัน ที่สนามกีฬาแห่งชาติเรียวโงะกุ ในกรุงโตเกียว เมื่อวันที่ 24 ตุลาคม ค.ศ. 2010 และเป็นฝ่ายชนะน็อกไปเพียงแค่ยกที่ 2 เท่านั้น ต่อมาได้รับการแต่งตั้งจาก WBA ให้เป็นแชมป์โลกตัวจริง และได้ป้องกันตำแหน่งไว้ได้อีก 5 ครั้ง สลับกับการชกนอกรอบ ทั้งที่เม็กซิโก, ลาสเวกัส, แคลิฟอร์เนีย รวมถึงมานากัว โดยผ่านนักมวยฝีมือดีหลายคน ทั้งฮวน ฟรันซิสโก เอสตราดา หรือรามอน การ์ซีอา อีราเลส ก่อนจะสละตำแหน่งขึ้นสู่รุ่น 112 ปอนด์ พบกับแชมป์โลก WBC ชาวญี่ปุ่น อะกิระ ยะเอะงะชิ ผู้ซึ่งเคยเป็นแชมป์โลกในรุ่น 105 ปอนด์ของ WBA มาแล้วเช่นเดียวกัน ด้วยการเอาชนะน็อก พรสวรรค์ ป.ประมุข นักมวยชาวไทยไปได้ในปี ค.ศ. 2011 ทั้งคู่ชกกันเมื่อวันที่ 5 กันยายน ค.ศ. 2014 ที่สนามกีฬาแห่งชาติโยะโยะงิ ในกรุงโตเกียว ปรากฏว่าแม้จะเลื่อนรุ่นขึ้นมาและชกในรุ่นนี้เป็นครั้งแรก แต่พลังหมัดของกอนซาเลซไม่ได้ลดความหนักลงเลย สามารถชกเอายะเอะงะชิลงไปให้กรรมการนับ 8 ได้หลายครั้ง ก่อนที่จะชนะทีเคโอไปได้อย่างเด็ดขาดในยกที่ 9 และจากนั้นได้ป้องกันตำแหน่งนี้ไว้ได้อีก 4 ครั้ง โดยพบกับนักมวยฝีมือดีอีกหลายคน เช่น ร็อคกี้ ฟูเอนเตส, เอ็ดการ์ โซซา, ไบรอัน วิโลเรีย รวมถึงแม็ควิลเลียม อาร์โรโย ต่อมากอนซาเลซได้เลื่อนรุ่นขึ้นไปชกในรุ่นซูเปอร์ฟลายเวท เป็นการชิงแชมป์โลกของ WBC ในรุ่นนี้กับเจ้าของตำแหน่งชาวเม็กซิกัน การ์โลส กวาดรัส ผู้ซึ่งได้ตำแหน่งนี้มาจากการเอาชนะศรีสะเกษ ศ.รุ่งวิสัย นักมวยชาวไทยไปได้เมื่อวันที่ 1 มิถุนายน ค.ศ. 2014 ทั้งคู่ชกกันในวันที่ 10 กันยายน ค.ศ. 2016 ที่เดอะฟอรัม ในอิงเกิลวูด แคลิฟอร์เนีย ผลการชกปรากฏว่า กอนซาเลซโดนหมัดชุดของกวาดรัสที่เร็วกว่าทั้ง 12 ยก แต่ทว่าเป็นฝ่ายเดินบุกเข้าหาตลอด และได้รับผลการตัดสินให้เป็นฝ่ายชนะคะแนนไปอย่างเป็นเอกฉันท์ และต่อมากอนซาเลซก็ได้สละแชมป์โลกในรุ่นฟลายเวทไปเพื่อครองแชมป์เพียงรุ่นเดียว แต่เมื่อกอนซาเลซป้องกันตำแหน่งครั้งแรกกับศรีสะเกษ ศ.รุ่งวิสัย ในการชกภาคบังคับ เนื่องจากศรีสะเกษเป็นรองแชมป์โลกอันดับหนึ่ง ในวันที่ 19 มีนาคม ค.ศ. 2017 ที่เมดิสันสแควร์การ์เดน นิวยอร์ก สหรัฐอเมริกา กอนซาเลซถูกหมัดขวาของศรีสะเกษอัดเข้าที่สีข้างลงไปให้กรรมการนับ 8 ในยกแรก และเกิดศีรษะชนกันจนเกิดแผลแตกที่หางคิ้วขวาเลือดไหลนองหน้าในยกที่ 3 และในยกที่ 6 ศรีสะเกษถูกตัดคะแนนไปเนื่องจากไม่ระมัดระวังการใช้ศีรษะ เมื่อครบ 12 ยก กอนซาเลซเป็นฝ่ายแพ้คะแนนไปอย่างไม่เป็นเอกฉันท์ด้วยคะแนน 113-113 และ 114-112 ทั้งสองเสียง ทำให้กอนซาเลซมีสถิติแพ้เป็นครั้งแรก ทั้งที่ก่อนการชกอัตราต่อรองได้ให้กอนซาเลซเป็นต่อถึง 14-1 และถูกมองว่าน่าจะเอาชนะน็อกศรีสะเกษได้ในเวลาไม่เกิน 5 ยก หลังแพ้ศรีสะเกษมาแล้ว กอนซาเลซมักให้สัมภาษณ์เสมอว่า เป็นเพราะศรีสะเกษใช้ศีรษะชนตนจึงทำให้แพ้ WBC จึงกำหนดให้ทั้งคู่ชกกันอีกครั้งเสมือนการล้างตา ในวันที่ 9 กันยายน ปีเดียวกัน ที่สตับฮับเซนเตอร์ คาร์สัน แคลิฟอร์เนีย คราวนี้กอนซาเลซได้เปลี่ยนทีมเทรนเนอร์เป็นเซนได ทะนะกะ เทรนเนอร์ชาวญี่ปุ่น ซึ่งเคยมีประสบการณ์เป็นเทรนเนอร์ให้กับนักมวยชาวญี่ปุ่นมาแล้วหลายรายในระดับโลก แต่กอนซาเลซเป็นฝ่ายแพ้ทีเคโอไปเพียงแค่เวลา 1:18 ของยกที่ 4 เท่านั้น หลังจากถูกหมัดฮุกขวาของศรีสะเกษล้มลงไป 2 ครั้ง โดยเฉพาะครั้งที่ 2 กรรมการห้ามบนเวทีได้โบกมือยุติการชกทันทีโดยไม่มีการนับ ซึ่งนี่ยังถือเป็นการแพ้น็อกครั้งแรกในชีวิตของกอนซาเลซ ซึ่งหลังการชกจบลง โซเฟีย มันกูยา แฟนสาวของกอนซาเลซซึ่งดูอยู่ข้างเวทีถึงกับร้องไห้ออกมาด้วยความเสียใจ และตัวของกอนซาเลซเองต้องเข้ารับการตรวจระบบประสาทที่โรงพยาบาลทันที โรมัน กอนซาเลซ เคยได้รับการยกย่องให้เป็นนักมวยที่เก่งที่สุดเมื่อเทียบกันรุ่นต่อรุ่นเมื่อเดือนกันยายน ค.ศ. 2015 จากนิตยสารเดอะริง หลังจากฟลอยด์ เมย์เวทเธอร์ จูเนียร์ ได้ประกาศแขวนนวมไปก่อนหน้านั้น ซึ่งนับว่าหาได้ยากสำหรับนักมวยพิกัดรุ่นเล็กที่จะได้รับการยกย่องเช่นนี้ เป็นนักมวยที่มีจุดเด่นที่น้ำหนักหมัดหนักทั้งซ้ายและขวา มีสถิติการชนะน็อกคิดเป็นร้อยละ 84 อีกทั้งยังสามารถออกหมัดได้ทุกทิศทางและต่อเนื่องในทุกยก ซึ่งรูปแบบการชกเช่นนี้นับได้ว่าเป็นการป้องกันตัวไปในตัวด้วย โดยเคยถูกชกลงไปให้กรรมการนับ 8 เพียงแค่สองครั้งในชีวิต ครั้งแรกในยกที่ 1 เมื่อครั้งที่ยังชกในระยะแรก ๆ และอีกครั้งในยกที่ 1 อีกเช่นกันกับการชกกับศรีสะเกษ ซึ่งหลังจากนั้นทำให้อันดับโลกของกอนซาเลซตกลงมาเป็นอันดับ 4 และอันดับ 5 ของอีเอสพีเอ็น ชีวิตส่วนตัว กอนซาเลซนับถือศาสนาคริสต์ และมีลูก 2 คน อยู่ที่มานากัว โดยหย่ากับภรรยาคือ ราเควล โดนา</doc>
