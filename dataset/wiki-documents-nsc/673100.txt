<doc id="673100" url="https://th.wikipedia.org/wiki?curid=673100" title="กริม ฟันดันโก">กริม ฟันดันโก กริม ฟันดันโก () เป็นเกมผจญภัยแนวตลกร้ายแบบนีโอนัวร์ จัดจำหน่ายโดยลูคัสอาร์ต เมื่อ ค.ศ. 1998 บนระบบวินโดวส์ โดยมี Tim Schafer เป็นหัวหน้าโครงการพัฒนา เกมนี้เป็นเกมผจญภัยเกมแรกของลูคัสอาร์ตที่ใช้ภาพคอมพิวเตอร์สามมิติโดยมีฉากหลังเป็นภาพนิ่งที่เรนเดอร์เอาไว้ก่อน ในเกมนี้ผู้เล่นต้องสนทนากับตัวละครอื่น สำรวจ เก็บ และใช้วัตถุต่างๆ ให้ถูกต้อง เพื่อไขปริศนาให้ออก จึงจะสามารถดำเนินเรื่องต่อไปได้ เช่นเดียวกับเกมผจญภัยเกมอื่นๆ ของลูคัสอาร์ต โลกในเกม Grim Fandango เป็นการผสมผสานระหว่างความเชื่อเรื่องชีวิตหลังความตายแบบแอซเตก ร่วมกับสไตล์ภาพแบบฟิล์มนัวร์ เช่นจากภาพยนตร์เรื่อง The Maltese Falcon, On the Waterfront และ Casablanca ออกมาเป็นดินแดนแห่งผู้ตาย () ซึ่งวิญญาณที่เพิ่งเสียชีวิตจากดินแดนแห่งคนเป็นจะต้องมาอยู่ ก่อนที่จะได้เดินทางไปยังที่หมายสุดท้าย คือโลกบาดาลหมายเลขเก้า () มีตัวเอกคือตัวแทนสำนักงานการเดินทางชื่อแมนูเอล "แมนนี่" คาลาเวรา พยายามจะช่วยเหลือเมอร์เซเดส "เมเช่" โคโลมาร์ วิญญาณบริสุทธิ์ผู้มาใหม่ ระหว่างการเดินทางอันแสนยาวนานของเธอ นักวิจารณ์ชื่นชมเกมนี้อย่างเป็นเอกฉันท์ โดยเฉพาะในด้านองค์ประกอบทางศิลปะและการกำกับโดยรวม จนได้รับรางวัลต่างๆ มากมายในช่วงเวลาที่ออกวางจำหน่าย และมักถูกจัดให้อยู่ในรายชื่อเกมยอดเยี่ยมตลอดกาลจากหลายที่ อย่างไรก็ดี ทางด้านพาณิชย์แล้วเกมนี้เรียกได้ว่าล้มเหลว จนกลายเป็นสาเหตุหนึ่งที่ทำให้ลูคัสอาร์ตยุติกาผรลิตเกมผจญภัยลง นำไปสู่การเสื่อมถอยของเกมในแนวผจญภัยโดยรวมด้วย โซนี่แถลงข่าวในงาน E3 เมื่อ พ.ศ. 2557 ว่าจะนำเกมนี้มาจัดทำใหม่ (remastered) พัฒนาโดยสตูดิโอดับเบิลไฟน์โปรดักชั่น ซึ่ง Schafer ทำงานอยู่ในปัจจุบัน เกมฉบับจัดทำใหม่จะออกจำหน่ายในเดือนมกราคม พ.ศ. 2558 ในระบบเพลย์สเตชัน 4, เพลย์สเตชันวีต้า, ไมโครซอฟท์วินโดวส์ แมคโอเอสเท็น และลินุกซ์</doc>
