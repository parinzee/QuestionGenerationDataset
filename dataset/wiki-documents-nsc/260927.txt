<doc id="260927" url="https://th.wikipedia.org/wiki?curid=260927" title="เวอริทัส">เวอริทัส เทพีเวอริทัส () เป็นเทพีในตำนานเทพเจ้าโรมันที่เทียบเท่ากับเทพีอเลเธีย (Aletheia) ในตำนานเทพเจ้ากรีก เทพีเวอริทัสเป็นเทพีแห่งความสัตย์ เวอริทัสเป็นลูกสาวของเทพแซทเทิร์นและเป็นแม่ของเทพีเวอร์ชู กล่าวกันว่าเวอริทัสซ่อนตัวอยู่ก้นบ่อน้ำศักดิ์สิทธิ์ (holy well) เพราะเป็นผู้ที่ชอบเก็บตัว ภาพที่ปรากฏมักจะเป็นสตรีพรหมจารี สวมเสื้อผ้าสีขาว นอกจากนั้นแล้วคำว่า “เวอริทัส” ก็ยังเป็นชื่อของความสัตย์ในคุณธรรมโรมันซึ่งถือว่าเป็นหลักของคุณธรรมที่ชาวโรมันที่ดีควรมี ภาษาละตินของคำนี้ปรากฏในคำขวัญของสถาบันต่างๆ หลายแห่ง เช่น “เวอริทัส” หรือ “ความสัตย์” ที่เป็นคำขวัญของมหาวิทยาลัยฮาร์วาร์ด, ของลัทธิโดมินิกันของนิกายโรมันคาทอลิก และของวิทยาลัยพรอวิเดนซ์ในโรดไอแลนด์ที่บริหารโดยลัทธิโดมินิกัน หรือ “เวอริทัส” ที่เป็นส่วนหนึ่งของคำขวัญ เช่นของมหาวิทยาลัยอินเดียนาและมหาวิทยาลัยเยล ว่า Lux et Veritas (แสงสว่างและความสัตย์), ของมหาวิทยาลัยรัฐแคลิฟอร์เนีย ว่า Vox Veritas Vita (กล่าวคำสัตย์ในการดำเนินชีวิต) นอกจากนั้นแล้วก็ยังปรากฏในวลี ในไวน์คือความสัตย์ (in vino veritas) ที่หมายความว่าเมื่อดื่มเครื่องดื่มที่ทำให้มึนเมาแล้วก็จะทำให้ผู้ดื่มขาดความสามารถในการควบคุมตนเองจนอาจจะพูดอะไรโดยไม่ทันคิด (สิ่งที่เป็นความสัตย์)</doc>
