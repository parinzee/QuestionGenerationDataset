<doc id="676394" url="https://th.wikipedia.org/wiki?curid=676394" title="ฝ่ายค้านซีเรีย">ฝ่ายค้านซีเรีย ฝ่ายค้านซีเรีย ( al-Muʕaraḍah as-Sūrīyah) เป็นคำรวม ๆ สำหรับเอนทิตีการเมืองอันมีแนวร่วมแห่งชาติซีเรีย (Syrian National Coalition) และกลุ่มซีเรียต่อต้านรัฐบาลเป็นตัวแทน โดยมีการควบคุมดินแดนบางส่วนและเป็นรัฐบาลซีเรียทางเลือก โดยอ้างว่าแทนสาธารณรัฐอาหรับซีเรียอย่างชอบธรรม ฝ่ายค้านซีเรียวิวัฒนานับแต่เริ่มสงครามกลางเมืองซีเรีย ตั้งแต่กลุ่มที่เรียกร้องให้เปลี่ยนรัฐบาลในซีเรียและผู้ที่คัดค้านรัฐบาลบะอัธ ก่อนหน้าสงครามกลางเมือง คำว่า "ฝ่ายค้าน" ใช้เรียกตัวแสดงทางการเมืองตามประเพณี ตัวอย่างเช่น คณะกรรมการประสานงานแห่งชาติเพื่อการเปลี่ยนแปลงประชาธิปไตย (National Coordination Committee for Democratic Change) กล่าวคือ กลุ่มและปัจเจกชนที่มีประวัติขัดแย้งกับรัฐซีเรีย ระยะการก่อการกำเริบซีเรีย ตั้งแต่เดือนมีนาคม 2554 ถึงต้นเดือนสิงหาคม 2554 มีลักษณะการต่อสู้ปราศจากความรุนแรงในหมู่ผู้เข้าร่วมการก่อการกำเริบเหมือนกัน ฉะนั้น ความขัดแย้งจึงยังไม่มีลักษณะเป็น "สงครามกลางเมือง" จนเริ่มมีการจัดระเบียบการต่อสู้ด้วยอาวุธในฝ่ายต่อต้านรัฐบาล ซึ่งเกิดเริ่มตั้งแต่วันที่ 29 กรกฎาคม 2554 ทำให้ความขัดแย้งนี้เข้ากับนิยามการเมืองระหว่างประเทศของสงครามกลางเมือง กลุ่มค้านในซีเรียเปลี่ยนทิศทางในปลายปี 2554 ระหว่างสงครามกลางเมืองซีเรีย เมื่อกลุ่มรวมกันตั้งสภาแห่งชาติซีเรีย (SNC) ซึ่งได้รับการสนับสนุนและรับรองระหว่างประเทศอย่างสำคัญเป็นคู่เจรจา สภาแห่งชาติซีเรียได้รับการรับรองหรือสนับสนุนบ้างโดยรัฐสมาชิกสหประชาติอย่างน้อย 17 รัฐ โดยมีสามรัฐ (ฝรั่งเศส สหราชอาณาจักรและสหรัฐ) เป็นสมาชิกถาวรของคณะมนตรีความมั่นคงแห่งสหประชาชาติ สภาแห่งชาติซีเรียถือว่าได้รับอิทธิพลจากภราดรภาพมุสลิม (Muslim Brotherhood) และมีสมาชิกของกลุ่มนี้จำนวนมาก แนวร่วมอิสลาม (Islamic Front) ทหารอาสาสมัครซุนนีอิสลามต่อต้านรัฐบาลสำคัญระหว่างสงครามซีเรีย เข้ากับสภาแห่งชาติซีเรีย กลุ่มรวมฝ่ายค้านที่ใหญ่กว่า คือ แนวร่วมกำลังปฏิวัติและฝ่ายค้านซีเรียแห่งชาติ (National Coalition for Syrian Revolutionary and Opposition Forces) ตั้งเมื่อเดือนพฤศจิกายน 2555 สภาความร่วมมืออ่าวรับรองว่าเป็น "ผู้แทนโดยชอบของชาวซีเรีย" และสันนิบาตอาหรับรับรองว่าเป็น "ผู้แทนความปรารถนาของชาวซีเรีย" แนวร่วมแห่งชาติซีเรียต่อมาได้นั่งแทนซีเรียในสันนิบาตอาหรับ ส่วนผู้แทนของบะอัธซีเรียถูกระงับ สภาแห่งชาติซีเรีย ซึ่งเดิมเป็นส่วนหนึ่งของแนวร่วมแห่งชาติซีเรีย ถอนตัวเมื่อวันที่ 20 มกราคม 2557 เพื่อประท้วงการตัดสินใจของแนวร่วมในการเข้าประชุมการเจรจาเจนีวา กลุ่มฝ่ายค้านจัดการเจรจาปรองดองในอัสตานา ประเทศคาซัคสถาน ในเดือนตุลาคม 2558</doc>
