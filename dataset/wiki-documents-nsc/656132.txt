<doc id="656132" url="https://th.wikipedia.org/wiki?curid=656132" title="ลาสต์ฟรายเดย์ไนต์ (ที.จี.ไอ.เอฟ.)">ลาสต์ฟรายเดย์ไนต์ (ที.จี.ไอ.เอฟ.) "ลาสต์ฟรายเดย์ไนต์ (ที.จี.ไอ.เอฟ.)" () เป็นเพลงของนักร้องชาวอเมริกัน เคที เพร์รี จากสตูดิโออัลบั้มลำดับที่สาม ทีนเอจดรีม โปรดิวซ์โดย ดร.ลู้ก และแมกซ์ มาร์ติน เพร์รีได้ร่วมเขียนเพลงกับพวกเขาและบอนนี แม็กคี ที่เพลย์แบ็กเรคอร์ดิงสตูดิโอ เพร์รีกล่าวว่าเธอมีแรงบันดาลใจที่จะเขียนเพลงนี้หลังจากงานเลี้ยงและการวิ่งเปลือยอย่างสนุกสนานและยุ่งเหยิงในคืนหนึ่ง ออกจำหน่ายเป็นซิงเกิลลำดับที่ห้าของอัลบั้ม เมื่อวันที่ 6 มิถุนายน ค.ศ. 2011 ทางค่ายแคปิตอลเรเคิดส์ ในเวอร์ชันทำใหม่ได้นักร้องแร็ปชาวอเมริกัน มิสซี เอลเลียต มาร่วมร้อง และออกอากาศในสถานีวิทยุในสหรัฐฯ และขายปลีกออนไลน์ในวันที่ 8 สิงหาคม ค.ศ. 2011 และได้รวมอยู่ในอัลบั้ม ด้านดนตรี "ลาสต์ฟรายเดย์ไนต์ (ที.จี.ไอ.เอฟ.)" เป็นเพลงป็อปที่มีอิทธิพลของแนวป็อปแดนซ์ ขณะที่เนื้อร้องจะเล่าเกี่ยวกับความสนุกดุจดั่งคนเมาและความเสเพล เนื้อร้องบางส่วนที่ลามกอนาจารได้ถูกเซ็นเซอร์ในเวอร์ชันที่ออกอากาศทางวิทยุ "ที.จี.ไอ.เอฟ." เป็นอักษรย่อจากวลี "Thank God It's Friday" เพลงได้รับคำวิจารณ์ตั้งแต่คละกันไปจนถึงด้านดี นักวิจารณ์เพลงบางกลุ่มให้ความสนใจที่ความขี้เล่นและฟังติดหู อย่างไรก็ตาม นักวิจารณ์เพลงได้แบ่งออกเป็นกลุ่ม ๆ โดยคำนึงเรื่องเนื้อหาในเนื้อเพลง บางกลุ่มมองว่า "ตลก" บางกลุ่มมองว่า "เซ็กซี่" แต่บางกลุ่มก็กลับมองว่า "ไม่มีชีวิตชีวา" เพลงประสบความสำเร็จบนชาร์ตในอเมริกาเหนือ ขึ้นอันดับหนึ่งบนชาร์ตบิลบอร์ดฮอต 100 และแคนาเดียนฮอต 100 เพลงนี้ยังขึ้นอันดับหนึ่งในชาร์ตฮอตดิจิตอลซองส์ ป็อปซองส์ เรดิโอซองส์ และฮอตแดนซ์คลับ เช่นเดียวกับซิงเกิลก่อนหน้า และขึ้นอันดับหนึ่งในสโลวาเกีย และสาธารณรัฐเช็ก และขึ้นสิบอันดับแรกในออสเตรีย ไอร์แลนด์ อิตาลี และโปแลนด์ เพร์รีได้ทำสถิติเป็นศิลปินหญิงเดี่ยวที่มีเพลงที่ขึ้นอันดับหนึ่งบนชาร์ตบิลบอร์ดฮอต 100 ห้าเพลงจากอัลบั้มเดียว ทำให้เพร์รีเป็นศิลปินคนที่ 2 ในประวัติศาสตร์ของชาร์ตเพลงตลอด 53 ปีที่ผ่านมาที่ทำเช่นนี้ได้ ถัดจากคนแรกคือไมเคิล แจ็กสัน เพลง "ลาสต์ฟรายเดย์ไนต์ (ที.จี.ไอ.เอฟ.)" กลายเป็นเพลงที่หกของเพร์รีที่ขึ้นอันดับหนึ่งบนชาร์ตดังกล่าว และเป็นเพลงอันดับหนึ่ง 5 เพลงติดต่อกัน หลังจากเพลงขึ้นอันดับหนึ่งบนชาร์ตเพลงป๊อป อัลบั้ม ทีนเอจดรีม กลายเป็นอัลบั้มเดียวที่มีเพลงอันดับหนึ่งถึง 5 เพลงที่ติดชาร์ต นอกจากนี้ เพลงนี้ยังติดอันดับหนึ่งบนชาร์ตอดัลต์ป๊อปซองส์ และเป็นอัลบั้มเดียวที่มีเพลงขึ้นอันดับหนึ่งถึง 4 เพลง นับถึงเดือนมิถุนายน ค.ศ. 2014 ซิงเกิลดังกล่าวขายได้ 4 ล้านหน่วยดิจิตอลในสหรัฐอเมริกาแห่งเดียว ในวันที่ 5 มกราคม ค.ศ. 2012 จากข้อมูลของนีลเซนบรอดแคสต์เดตาซิสเต็มส์ (Nielsen Broadcast Data Systems) เพลง "ลาสต์ฟรายเดย์ไนต์ (ที.จี.ไอ.เอฟ.)" กลายเป็นเพลงที่เปิดมากที่สุดอันดับที่ 10 ในวิทยุสหรัฐฯ ด้วยจำนวน 450,000 ครั้ง มิวสิกวิดีโอที่มากับเพลงกำกับโดยมาร์ก คลาสเฟลด์ แสดงเพร์รี และตัวตนใหม่ของเธอชื่อ เคธี เบธ เทร์รี (Kathy Beth Terry) ที่งานเลี้ยงในบ้านที่เต็มไปด้วยเสียงดนตรีและการเต้นรำ ที่งานเลี้ยง เพื่อน ๆ ได้แปลงโฉมเธอให้เป็นเทร์รี และให้เธอเป็นสีสันของงาน วิดีโอยังปรากฏศิลปินและนักแสดงที่โดดเด่นมากมาย เช่น รีเบ็กก้า แปล็ก, โครี เฟลด์แมน, เดบบี กิบสัน, เคนนี จี, แฮนสัน, และเควิน แม็กเฮล และดาร์เรน คริส จากละครเรื่อง กลี ผู้กำกับกล่าวว่า แรงบันดาลใจของวิดีโอนี้คือภาพยนตร์เรื่อง สาวน้อยเรียนรัก (Sixteen Candles), งานภาพยนตร์ของจอห์น ฮิวส์ และภาพยนตร์ไฮสคูลในยุค 1980 มิวสิกวิดีโอชนะรางวัลสาขา Favorite Music Video จากงงานพีเพิลส์ช้อยส์อะวอดส์ครั้งที่ 38</doc>
