<doc id="425940" url="https://th.wikipedia.org/wiki?curid=425940" title="โยะชิโกะ ยะมะงุชิ">โยะชิโกะ ยะมะงุชิ โยะชิโกะ โอตะกะ (; 12 กุมภาพันธ์ ค.ศ. 1920 – 7 กันยายน ค.ศ. 2014) หรือชื่อจริงแต่แรกเกิดว่า โยะชิโกะ ยะมะงุชิ () เป็นนักร้องและนักแสดงหญิงชาวญี่ปุ่น เกิดในประเทศจีน เคยมีชื่อเสียงอยู่ในเซี่ยงไฮ้ในช่วงทศวรรษ 1940 ในชื่อ หลี่ เซียงหลาน () จนได้รับการยกย่องเป็นหนึ่งใน "เจ็ดดาวจรัสแสงเซี่ยงไฮ้" (Seven great singing stars ) ต่อมาได้มีผลงานในญี่ปุ่น ฮ่องกงและสหรัฐอเมริกาประวัติ ประวัติ. เธอเกิดในครอบครัวชาวญี่ปุ่นในแมนจูกัว มีชื่อจริงว่า โยะชิโกะ ยะมะงุชิ บิดาเป็นวิศวกรบริษัทรถไฟที่โยกย้ายมาจากจังหวัดซะงะ ชื่อ ฟุมิโอะ ยะมะงุชิ () ส่วนมารดาชื่อ ไอ อิชิบะชิ () โยะชิโกะได้เปลี่ยนมาใช้ชื่อจีนสองครั้ง ครั้งแรกเธอเปลี่ยนมาใช้ชื่อ หลี่ เซียงหลาน อันมีความหมายว่า "นางกล้วยไม้หอม" จากการเป็นบุตรบุญธรรมของ พลเอก หลี่ จี้ชุน () และอีกครั้งในชื่อ พาน ซูหัว () จากการเป็นบุตรบุญธรรมของนักการเมืองชื่อ พาน อี้กุ้ย () ซึ่งพ่อบุญธรรมทั้งสองเป็นเพื่อนสนิทของบิดา เธอได้รับการฝึกฝนการร้องเพลงมาตั้งแต่เด็กจากนักร้องโอเปราชาวอิตาลี และศึกษาการร้องเพลงเพิ่มเติมที่ปักกิ่ง เริ่มมีผลงานแสดงและร้องเพลงตั้งแต่อายุ 18 ปี ในภาพยนตร์โฆษณาชวนเชื่อของญี่ปุ่น ผลิตโดยบริษัท Manchuria Film Production โดยใช้ชื่อจีน "หลี่ เซียงหลาน" เธอได้รับความนิยมในฐานะทูตสันติภาพญี่ปุ่น-แมนจูเรีย (Japan-Manchuria Goodwill Ambassadress, 日満親善大使) โดยปกปิดฐานะแท้จริงว่าเป็นชาวญี่ปุ่น จนกระทั่งหลังสงครามโลกครั้งที่สอง เธอถูกทางการจีนจับด้วยข้อหาสมคบกับญี่ปุ่นทรยศต่อชาติจีน ซึ่งมีโทษถึงประหารชีวิต แต่หลุดพ้นข้อกล่าวไปได้ด้วยข้อเท็จจริงที่ว่าเธอไม่ได้เป็นชาวจีน เธอเดินทางออกจากจีนไปอาศัยในญี่ปุ่นตั้งแต่ปี ค.ศ. 1946 และเริ่มมีผลงานแสดงในชื่อ โยะชิโกะ ยะมะงุชิ (Yoshiko Yamaguchi) กำกับโดยอะกิระ คุโระซะวะ ต่อมาจึงย้ายไปอยู่สหรัฐอเมริกา มีผลงานแสดงละครบรอดเวย์และภาพยนตร์ฮอลลีวูด เชอร์ลีย์ ยะมะงุชิ (Shirley Yamaguchi) ในช่วงนี้เธอได้รับฉายาว่า "จูดี การ์แลนด์แห่งญี่ปุ่น" เธอแต่งงานกับสถาปนิกและศิลปินช่างปั้นชาวอเมริกันเชื้อสายญี่ปุ่นมีชื่อ ชื่อ อิซะมุ โนะกุชิ เมื่อปี 1951 ก่อนจะหย่าขาดกันในปี 1956 จากนั้นได้กลับมามีผลงานแสดงภาพยนตร์จีนที่ผลิตในฮ่องกง โดยใช้ในชื่อการแสดง หลี่ เซียงหลาน อีกครั้ง ระหว่างปี 1955 ถึง 1958 เธอแต่งงานใหม่กับ ฮิโระชิ โอตะกะ นักการทูตชาวญี่ปุ่น ในปี ค.ศ. 1958 จึงได้ออกจากวงการไป ทั้งคู่ใช้ชีวิตอยู่ด้วยกันจนกระทั่งเขาเสียชีวิตในปี ค.ศ. 2001 ในระหว่างนี้ เธอทำงานเป็นพิธีกรรายการโทรทัศน์ และได้รับเลือกตั้งเป็นสมาชิกสภาสูงของญี่ปุ่น โดยอยู่ในตำแหน่งถึง 3 สมัย ตั้งแต่ปี ค.ศ. 1974 ถึง 1991 เป็นเวลา 18 ปี สังกัดพรรคแอลดีพี ผลงานเพลงที่มีชื่อเสียงของเธอ ได้แก่เพลง เย่ไหลเซียง (Fragrance of the Night) โยะชิโกะ โอตะกะ เสียชีวิตเมื่อวันที่ 7 กันยายน ค.ศ. 2014 ณ บ้านพักของเธอในกรุงโตเกียว ประเทศญี่ปุ่น สิริอายุ 94 ปี แต่มิได้ระบุสาเหตุแห่งการตาย บางแหล่งข้อมูลก็ว่าเธอเสียชีวิตด้วยอาการหัวใจล้มเหลว</doc>
