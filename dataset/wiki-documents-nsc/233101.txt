<doc id="233101" url="https://th.wikipedia.org/wiki?curid=233101" title="บรรจุร่างพระเยซู (มีเกลันเจโล)">บรรจุร่างพระเยซู (มีเกลันเจโล) บรรจุร่างพระเยซู () เป็นภาพเขียนสีน้ำมันที่เขียนโดยมีเกลันเจโล จิตรกรสมัยเรอแนซ็องส์ชาวอิตาลี ที่ปัจจุบันตั้งแสดงอยู่ที่หอศิลป์แห่งชาติ (ลอนดอน)ในอังกฤษ มีเกลันเจโลเขียนภาพ “บรรจุร่างพระเยซู” ราวระหว่างปี ค.ศ. 1500 ถึงปี ค.ศ. 1501 แต่ไม่เสร็จ เวลาที่เขียนภาพนี้ยังเป็นที่ถกเถียงกันอยู่แม้ว่าจะเชื่อกันทั่วไปว่าเป็นภาพที่เขียนในสมัยแรกๆ บางท่านก็เชื่อว่าเป็นภาพที่เขียนโดยลูกศิษย์ของมีเกลันเจโลจากภาพที่ร่างโดยมีเกลันเจโลหรือเขียนเลียนแบบโดยตรง จากเอกสารที่พบในปี ค.ศ. 1981 มีเกลันเจโลได้รับจ้างให้เขียนจิตรกรรมแผงสำหรับวัดซานอากอสติโนในกรุงโรม แต่ก็ไม่ได้เขียนและคืนเงินให้ผู้จ้าง แม้ว่าจะไม่มีหลักฐานแน่นอนแต่เชื่อกันว่าภาพที่ว่าคือภาพ “บรรจุร่างพระเยซู” ที่เป็นภาพที่ยังเขียนไม่เสร็จเมื่อมีเกลันเจโลกลับไปยังฟลอเรนซ์ ตรงกลางแผงเป็นภาพร่างของพระเยซูถูกแบบไปยังที่บรรจุพระศพ ชายที่มีหนวดที่อยู่ข้างหลังคือโจเซฟแห่งอาริมาเธียผู้ยกที่เก็บศพของตนเองให้เป็นที่เก็บร่างพระ เยซู บุคคลทางซ้ายที่สวมเสื้อยาวสีส้มแดงของภาพอาจจะเป็นนักบุญจอห์น และผู้ที่คุกเข่าคือนักบุญแมรี แม็กดาเลน บุคคลอีกสองคนในภาพไม่ทราบว่าเป็นใคร บ้างก็เสนอว่าผู้อยู่ด้านในคือนิโคเดอมัส (Nicodemus) และสตรีอีกผู้หนึ่งคือแมรี ซาโลเม ผู้ที่ไม่ได้อยู่ในภาพคือพระแม่มารี</doc>
