<doc id="889670" url="https://th.wikipedia.org/wiki?curid=889670" title="แยย์ดา">แยย์ดา แยย์ดา () หรือ เลริดา () เป็นเมืองตั้งอยู่ทางทิศตะวันตกของแคว้นกาตาลุญญา ประเทศสเปน เป็นเมืองหลักของเทศมณฑลซากริอาและของจังหวัดแยย์ดา และเป็นเมืองใหญ่ที่สุดในจังหวัด มีประชากร 137,387 คน (ณ ปี ค.ศ. 2010) ซึ่งรวมถึงเขตเทศบาลข้างเคียงอย่างราอิมัตและซุกส์ไว้ด้วย แยย์ดาเป็นหนึ่งในเมืองที่เก่าแก่ที่สุดในกาตาลุญญา โดยมีการตั้งหลักแหล่งที่มีบันทึกไว้ย้อนไปถึงยุคสำริด บริเวณเมืองนี้เคยเป็นถิ่นฐานหลักของกลุ่มชนอิเลร์เกเต (Ilergete) ซึ่งเป็นกลุ่มชนโบราณกลุ่มหนึ่งในคาบสมุทรไอบีเรียสมัยก่อนการเข้ามามีอำนาจของชาวโรมัน ต่อมาในสมัยโรมันเมืองนี้มีชื่อว่า "อิแลร์ดา" ชาวคริสต์พิชิตเมืองนี้คืนได้ในปี ค.ศ. 1149 หลังจากถูกชาวมัวร์ (ซึ่งพิชิตเมืองนี้ได้ในคริสต์ศตวรรษที่ 8) ปกครองอยู่หลายศตวรรษ มหาวิทยาลัยแยย์ดาได้รับการจัดตั้งขึ้นในปี ค.ศ. 1297 ถือเป็นหนึ่งในสามมหาวิทยาลัยที่เก่าแก่ที่สุดในสเปน ในช่วงหลายศตวรรษถัดมา แยย์ดาได้รับความเสียหายจากสงครามหลายครั้ง เช่น สงครามของผู้เก็บเกี่ยวในคริสต์ศตวรรษที่ 17, สงครามกลางเมืองสเปนในคริสต์ศตวรรษที่ 20 เป็นต้น ตั้งแต่นั้นมา เมืองนี้ก็มีความเติบโตทางประชากรและการค้าอย่างต่อเนื่อง</doc>
