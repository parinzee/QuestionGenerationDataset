<doc id="541274" url="https://th.wikipedia.org/wiki?curid=541274" title="การจลาจลที่ตันยุงปรียอก พ.ศ. 2527">การจลาจลที่ตันยุงปรียอก พ.ศ. 2527 การจลาจลที่ตันยุงปรียอก พ.ศ. 2527 (Tanjung Priok Riot 1984) เป็นเหตุการณ์ปะทะกันอย่างรุนแรงระหว่างชาวมุสลิมกับเจ้าหน้าที่รัฐเมื่อ 12 กันยายน พ.ศ. 2527 ที่ท่าเรือตันยุงปรียอกในจาการ์ตา ทำให้มีผู้เสียชีวิตจำนวนมาก ข้อมูลทางการระบุว่าเสียชีวิต 24 คนและบาดเจ็บ 54 คน แต่ผู้รอดชีวิตกล่าวว่ามีมากกว่านั้น ความขัดแย้งเกิดจากการที่รัฐบาลต้องการให้ทุกหน่วยงานยอมรับหลักปัญจศีล แต่มีกลุ่มชนที่ไม่พอใจออกมาต่อต้าน โดยมีบริเวณท่าเรือตันยุงปรียอกและมัสยิดใกล้เคียงเป็นศูนย์กลาง รัฐบาลจึงส่งทหารเข้ามาปราบปราม เกิดการปะทะกันจนมีทหารถูกทำร้าย ต่อมาทหารที่นับถือศาสนาคริสต์ไปจับชาวมุสลิม 4 คนในมัสยิดในข้อหาทำร้ายทหาร 2 คน เมื่อผู้ถูกจับกุมไม่ยอมให้จับ ทหารได้เข้าไปในพื้นที่สวดมนต์ของมัสยิดโดยไม่ถอดรองเท้าเพื่อจับกุมผู้ต้องสงสัย จึงมีประชาชนออกมาประท้วงให้ปล่อยผู้ถูกจับกุม แต่ทางเจ้าหน้าที่กลับใช้กองพันป้องกันทางอากาศกราดยิงจนมีผู้เสียชีวิต 200 คน หลังเหตุการณ์ครั้งนี้ ได้มีการวางเพลิงและวางระเบิดอีกเป็นระลอก เหตุการณ์รุนแรงที่เกิดขึ้นนี้ค่อยๆซาลงเมื่อราว พ.ศ. 2533 ต่อมา หลังจากซูฮาร์โตลงจากตำแหน่ง ได้มีการเรียกร้องให้เปิดเผยรายละเอียดของเหตุการณ์นี้ ทหารที่เกี่ยวข้องหลายนายถูกคณะกรรมการสิทธิมนุษยชนสอบสวน</doc>
