<doc id="250483" url="https://th.wikipedia.org/wiki?curid=250483" title="ไอลล์บีแดร์">ไอลล์บีแดร์ I'll Be There เป็นเพลงโซลที่แต่งโดย เบอร์รี กอร์ดี, บ็อบ เวสต์, ฮัล เดวิส และวิลลี ฮัทช์ ทีมนักแต่งเพลงของโมทาวน์ ขับร้องโดยวงเดอะแจ็กสันไฟฟ์ บันทึกเสียงในอัลบั้มที่สาม วางจำหน่ายในปี ค.ศ. 1970 ขึ้นถึงอันดับหนึ่งจากการจัดอันดับของนิตยสารบิลบอร์ด และกลายเป็นซิงเกิลที่สี่ของวงที่ขึ้นถึงอันดับหนึ่ง ต่อจาก "I Want You Back", "ABC", และ "The Love You Save" เพลงนี้ร้องนำโดยไมเคิล แจ็กสัน, เจอร์เมน แจ็กสัน, แจ็กกี แจ็กสัน และมาร์ลอน แจ็กสัน (ยกเว้น ติโต แจ็กสัน ที่ร้องประสานเสียง) ซิงเกิล I'll Be There มียอดจำหน่ายสูงถึง 4.2 ล้านแผ่นในสหรัฐอเมริกา และ 6.1 ล้านแผ่นทั่วโลก เป็นซิงเกิลที่ประสบความสำเร็จที่สุดของเดอะแจ็กสันไฟฟ์ และทำลายสถิติเพลงของโมทาวน์ที่มียอดขายสูงสุด แทนที่เพลง "I Heard It Through the Grapevine" ของมาร์วิน เกย์ และครองสถิติอยู่เป็นเวลา 11 ปี จนถึงปี 1981 สถิติจึงถูกแทนที่ด้วยเพลง "Endless Love" ของไลโอเนล ริชชีและไดอาน่า รอสส์ ในปี ค.ศ. 1992 เพลงนี้ถูกนำมาร้องใหม่โดยมารายห์ แครี บรรจุในอัลบั้มบันทึกการแสดงสดกับเอ็มทีวี ในรายการ “MTV Unplugged” ร้องคู่กับเทรย์ โลเรนซ์ โดยมารายห์ร้องท่อนที่ไมเคิลเคยร้องไว้ ส่วนโลเรนซ์ร้องท่อนที่เจอร์เมนเคยร้อง บันทึกเสียงเมื่อวันที่ 16 มีนาคม 1992 ออกอากาศเมื่อวันที่ 20 พฤษภาคม 1992 และตัดเป็นซิงเกิล ซิงเกิลฉบับมารายห์ แครี ติดอันดับหนึ่งในสหรัฐอเมริกา ถูกเสนอเช้าชิงรางวัลแกรมมีสาขาอาร์แอนด์บี ประจำปี 1993 แต่พ่ายแพ้ให้กับเพลง "End of the Road" ของ บอยซ์ ทู เม็น</doc>
