<doc id="362796" url="https://th.wikipedia.org/wiki?curid=362796" title="ฮิว ลอรี">ฮิว ลอรี เจมส์ ฮิว แคลัม ลอรี, โอบีอี (; เกิด 11 มิถุนายน ค.ศ. 1959) เป็นนักเขียน นักพากย์ นักแสดงตลก นักแสดง และนักดนตรีชาวอังกฤษ มีชื่อเสียงจากแสดงบทตลกคู่หูกับสตีเฟน ฟราย ในคริสต์ทศวรรษ 1980 ถึง 1990 ในชื่อการแสดงว่า "ฟรายกับลอรี" จากนั้นได้แสดงและพากย์เสียงในภาพยนตร์ครอบครัวหลายเรื่อง เช่น บทตัวประกอบใน 101 ดัลเมเชียน (1996) ของดิสนีย์ และรับบทพ่อใน สจวต ลิตเติล ของโคลัมเบียพิกเจอส์ทั้งสามภาค ในปี 1999, 2002 และ 2006 ลอรีเป็นชาวอังกฤษเชื้อสายสกอต บิดาเป็นนายแพทย์ และนักกีฬาพายเรือโอลิมปิก ส่วนตัวเขาจบจากโรงเรียนอีตัน และปริญญาด้านโบราณคดีและมานุษยวิทยาสังคมจากมหาวิทยาลัยแคมบริดจ์ หลังจากเริ่มต้นชีวิตการแสดงจากบทบาทนักแสดงตลก ฮิว ลอรี เริ่มมีชื่อเสียงในสหรัฐอเมริกา จากบทนำในซีรีส์ของฟ็อกซ์บรอดแคสติง เรื่อง เฮาส์ เอ็ม.ดี. ตั้งแต่ ค.ศ. 2004 จนถึง ค.ศ. 2012 โดยรับบทเป็นนายแพทย์เกรกอรี เฮาส์ อาจารย์แพทย์ปากร้ายหัวหน้าแผนกเวชศาสตร์วินิจฉัย บทบาทนี้ทำให้เขาได้รับรางวัลลูกโลกทองคำ ประจำ ค.ศ. 2006 และ ค.ศ. 2007 , รางวัลสมาคมนักแสดงภาพยนตร์และโทรทัศน์ประจำปี 2007 และ 2009 และได้รับการเสนอชื่อเข้าชิงรางวัลเอมมีใน ค.ศ. 2005 และยังทำให้เขากลายเป็นนักแสดงยอดนิยมที่ได้รับค่าจ้างสูงที่สุดในกลุ่มนักแสดงซีรีส์อเมริกัน ระหว่างตอนละ 350,000 ถึง 400,000 ดอลลาร์สหรัฐ</doc>
