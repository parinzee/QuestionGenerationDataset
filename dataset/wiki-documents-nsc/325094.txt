<doc id="325094" url="https://th.wikipedia.org/wiki?curid=325094" title="เปาลู ฟือไรรา">เปาลู ฟือไรรา เปาลู รือนาตู รือโบชู ฟือไรรา () เป็นอดีตนักฟุตบอลอาชีพชาวโปรตุเกส เกิดเมื่อวันที่ 18 มกราคม ค.ศ. 1979 ที่เมืองกัชไกช์ () ประเทศโปรตุเกส ฟือไรราเคยเป็นนักฟุตบอลในทีมชาติโปรตุเกส ตำแหน่งแบ็กขวา แต่ในบางครั้งก็เล่นแบ็กซ้ายและกองหลังกลาง เขาย้ายจากโปร์ตูมาร่วมทีมเชลซีใน ค.ศ. 2004 เมื่อโชเซ มูรีนโย คว้าตัวเขามาด้วยค่าตัว 13.2 ล้านปอนด์ โดยที่ก่อนหน้านั้นทั้งคู่พึ่งคว้าแชมป์ยูฟ่าแชมเปียนส์ลีกและลีกสูงสุดของโปรตุเกสด้วยกันที่โปร์ตู ฟือไรรามีส่วนสำคัญที่ทำให้แนวรับเชลซีเหนียวแน่นมากในฤดูกาลแรกที่เขาย้ายมา แม้ว่าจะมีอาการบาดเจ็บรบกวนช่วงท้ายฤดูกาล เขาก็ช่วยให้เชลซีคว้าแชมป์ได้เป็นครั้งแรกในรอบ 50 ปีและทำสถิติเสียประตูน้อยที่สุด ฤดูกาลที่ 2 ของฟือไรรา เขาได้รับโอกาสลงสนามไม่มากนัก โดยตำแหน่งแบ็กขวานั้นมักจะเป็นกัลลาสหรือเจเรมีที่ได้ลง แต่เขายังเป็นตัวเลือกแรกในแชมเปียนส์ลีกและทำประตูแรกกับเชลซีได้ในเกมเอฟเอคัพกับโคลชิสเตอร์ ในเดือนสิงหาคม ค.ศ. 2006 กัลลาสย้ายออกจากทีมไปและคาลิด บูลารูซย้ายเข้ามาแทน ช่วงต้นฤดูกาล 2006/07 บูลารูซยึดตำแหน่งแบ็กขวาตัวจริงไว้ได้ แต่ต่อมาฟือไรราทวงตำแหน่งคืนได้สำเร็จและมีส่วนสำคัญในการหยุดคริสเตียโน โรนัลโดในเอฟเอคัพนัดชิง ในยุคของอัฟรัม กรันต์ ฟือไรราสลับกันลงในตำแหน่งแบ็กขวากับจูเลียโน เบลเลตตี ที่พึ่งย้ายมาร่วมทีม และลงเล่นเป็นแบ็กซ้ายในเวลาที่แอชลีย์ โคล และเวยน์ บริดจ์ ได้รับบาดเจ็บพร้อมกัน ในช่วงท้ายฤดูกาลเป็นเบลเลตตีที่เล่นเกมรุกได้ดีกว่าได้ลงสนามอย่างต่อเนื่อง แต่ในนัดชิงยูฟ่าแชมเปียนส์ลีกกลับเป็นเอสเซียงที่เล่นเป็นแบ็กขวา ส่วนฟือไรราไม่มีชื่อแม้กระทั่งในม้านั่งสำรอง ฟือไรราต่อสัญญาไปอีก 5 ปีในเดือนกุมภาพันธ์ ค.ศ. 2008 ภายใต้การคุมทีมของลูอิส ฟีลีปี สโกลารี ที่เคยร่วมงานกันในทีมชาติโปรตุเกสมาก่อน ฟือไรรากลับได้ลงสนามเพียง 7 นาทีโดยเป็นตัวสำรองแทนชูเซ โบซิงกวา ในนัดเปิดฤดูกาล เขาต้องรอถึงยุคของคืส ฮิดดิงก์ในเดือนกุมภาพันธ์ ค.ศ. 2009 กว่าจะได้ลงเป็นตัวจริงในตำแหน่งแบ็กซ้ายแทนที่แอชลีย์ โคล ขณะนั้นดูเหมือนว่าตัวเลือกแรก ๆ ในตำแหน่งแบ็กขวาจะเป็นของโบซิงกวาและกองหลังสารพัดประโยชน์อย่างอีวานอวิช รวมไปถึงในทีมชาติโปรตุเกสก็เป็นโบซิงกวาที่ยึดตำแหน่งแบ็กขวาไว้ ฟือไรรามีโอกาสลงสนามในคาร์ลิงคัพและทำประตูที่ 2 ของเขากับเชลซีในเกมกับแบล็กเบิร์นซึ่งเป็นเพียงประตูที่ 3 ในการเล่นฟุตบอลอาชีพ ช่วงคริสต์มาสถึงเดือนกุมภาพันธ์ ฟือไรราได้ลงสนามไม่บ่อยนัก หนึ่งในนั้นคือเกมเอฟเอคัพกับคาร์ดิฟที่เขาทำผลงานได้ดี เมื่อโคลและชีร์คอฟมีอาการบาดเจ็บ ฟือไรราที่รอโอกาสอยู่ก็ทำหน้าที่แทนได้ดี อาการบาดเจ็บของอีวานอวิชในเกมกับแบล็กเบิร์นทำให้ฟือไรราได้เล่นในตำแหน่งแบ็กขวาที่เขาถนัด มีส่วนสำคัญในชัยชนะสำคัญเหนือวิลลาและพอร์ตสมัท ความีวินัยในเกมรับของเขาช่วยให้เชลซีบุกไปชนะแมนเชสเตอร์ยูไนเต็ดได้ถึงโอลด์แทรฟฟอร์ด ฟือไรราเล่นได้อย่างเหนียวแน่นติดต่อกันถึง 10 นัดและช่วยให้เชลซีคว้าดับเบิลแชมป์ได้ในที่สุด</doc>
