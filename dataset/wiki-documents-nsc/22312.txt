<doc id="22312" url="https://th.wikipedia.org/wiki?curid=22312" title="จุลศักราช">จุลศักราช จุลศักราช (จ.ศ.; ; ; ) เป็นศักราชที่เริ่มเมื่อ พ.ศ. 1181 (ค.ศ. 638) นับรอบปีตั้งแต่ 16 เมษายน ถึง 15 เมษายน เดิมเข้าใจกันว่าเป็นศักราชของพม่า ปรากฏอยู่ตามตำราโหราศาสตร์ แต่ทว่าปีที่ตั้งจุลศักราชนั้นเป็นเวลาก่อนปีที่พระเจ้าอโนรธามังช่อจะประสูติ สันนิษฐานว่าน่าจะตั้งขึ้นในปีที่กษัตริย์ปยูขึ้นครองราชย์ และใช้สืบต่อมาจนถึงอาณาจักรพุกาม เมื่อสมัยอาณาจักรอโยธยารับศักราชนี้ไปใช้ เลยเกิดความเชื่อกันว่าเป็นศักราชของชาวพม่า จุลศักราชถูกนำมาใช้แพร่หลายทั้งในอาณาจักรล้านนา อาณาจักรสุโขทัยสมัยหลัง และอาณาจักรอยุธยา ในสมัยของพระเจ้าปราสาททอง ทรงตัดปีจุลศักราช และใช้ปีศักราชจุฬามณีแทน เป็นผลทำให้ปีนักษัตรคลาดเคลื่อนไปสามปี ต่อมาจึงได้เปลี่ยนกลับไปใช้ปีจุลศักราชตามเดิม และตกทอดมาถึงปัจจุบัน การคำนวณปี พ.ศ. จาก จ.ศ. ปฏิทินไทยให้ใช้ปี จ.ศ. บวก 1181 ก็จะได้ปี พ.ศ. (เว้นแต่ในช่วงต้นปีตามปฏิทินสุริยคติที่ยังไม่เถลิงศกจุลศักราชใหม่) ในเอกสารโบราณของไทยจำนวนไม่น้อย นิยมอ้างเวลา โดยใช้จุลศักราช โดยใช้ควบคู่กับปีนักษัตร หรือ ระบุเฉพาะเลขตัวท้ายของจุลศักราช และปีนักษัตร ทำให้สามารถระบุปี ได้ในช่วงกว้างถึงรอบละ 60 ปี (มาจาก ครน. ของรอบ 10 ปีจากเลขท้ายของจุลศักราช และรอบ 12 ปีของปีนักกษัตร)การเรียกศกตามเลขท้ายปี การเรียกศกตามเลขท้ายปี. ในระบบการเรียกศกตามเลขท้ายปีจุลศักราช นิยมเรียกดังนี้1. ปีจุลศักราชที่ลงท้ายเลข 1 เรียก "เอกศก" 2. ปีจุลศักราชที่ลงท้ายเลข 2 เรียก "โทศก" 3. ปีจุลศักราชที่ลงท้ายเลข 3 เรียก "ตรีศก" 4. ปีจุลศักราชที่ลงท้ายเลข 4 เรียก "จัตวาศก" 5. ปีจุลศักราชที่ลงท้ายเลข 5 เรียก "เบญจศก" 6. ปีจุลศักราชที่ลงท้ายเลข 6 เรียก "ฉศก" 7. ปีจุลศักราชที่ลงท้ายเลข 7 เรียก "สัปตศก" 8. ปีจุลศักราชที่ลงท้ายเลข 8 เรียก "อัฐศก" 9. ปีจุลศักราชที่ลงท้ายเลข 9 เรียก "นพศก" 10. ปีจุลศักราชที่ลงท้ายเลข 0 เรียก "สัมฤทธิศก"</doc>
