<doc id="98217" url="https://th.wikipedia.org/wiki?curid=98217" title="เว้นวรรค">เว้นวรรค เว้นวรรค เป็นเพลงพิเศษที่อยู่ในอัลบั้ม " ตะวันตกดิน " ซึ่งเป็นอัลบั้มพิเศษของยืนยง โอภากุล หรือ แอ๊ด คาราบาว ซึ่งออกมาในปี พ.ศ. 2549 ช่วงเวลาเดียวกับวิกฤตการณ์การเมืองในประเทศไทย พ.ศ. 2548-2549 ขณะที่พันธมิตรประชาชนเพื่อประชาธิปไตยชุมนุมขับไล่ พ.ต.ท.ทักษิณ ชินวัตร นายกรัฐมนตรี ให้ออกจากตำแหน่ง ที่หน้าทำเนียบรัฐบาล ในเดือนมีนาคม มีศิลปินเพลงเพื่อชีวิตและศิลปิน ดารา นักร้องหลายคนเข้าร่วมด้วย แต่กลับไม่มีคาราบาวหรือ แอ๊ด คาราบาว มาร่วมด้วยแต่อย่างใด แม้แต่ท่าทีหรือความเห็นในกรณีนี้ก็ไม่มีเหมือนอย่างเช่นกรณีทางการเมืองอื่น ๆ ในอดีต จึงมีเสียงถามหากันเกิดขึ้น เมื่อเสียงถามหา แอ๊ด คาราบาว ดังขึ้นเรื่อย ๆ เจ้าตัวจึงได้ออกเพลงนี้ออกมา โดยบอกว่าเนื้อหาในเพลงก็คือความคิดเห็นของตน ซึ่งมีเนื้อหาให้ " เว้นวรรค " อันเป็นหนึ่งในทางออกในวิกฤตการณ์ช่วงนั้น ที่หลายคน หลายฝ่ายในบ้านเมืองได้เสนอขึ้น หมายถึง ให้ พ.ต.ท.ทักษิณ ชินวัตร ยุติบทบาททางการเมืองของตนเองไประยะหนึ่งก่อน ซึ่งจะได้มีการจัดการแก้ไขช่องโหว่ ช่องว่างที่มีอยู่ อันเป็นเงื่อนไขที่จะทำให้เกิดปัญหาอย่างเช่นที่เป็นอยู่ไม่ให้เกิดขึ้นอีก</doc>
