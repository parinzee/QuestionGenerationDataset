<doc id="818857" url="https://th.wikipedia.org/wiki?curid=818857" title="ซีตี นูร์ฮาลีซา">ซีตี นูร์ฮาลีซา ดาโต๊ะ หรือดาตินซรี ซีตี นูร์ฮาลีซา บินตี ตารูดิน (; เกิด 11 มกราคม ค.ศ. 1979) เป็นนักร้องชาวมาเลเซีย ตั้งแต่เธอเป็นนักร้อง เธอได้รับรางวัลการแข่งขันประกวดร้องเพลงระดับนานาชาติหลายครั้ง เธอได้รับฉายาว่าเป็นเสียงแห่งเอเชีย หลังจากชนะตำแหน่งกรังปรีแชมเปียนจากเทศกาล Voice of Asia รายการประกวดร้องเพลงที่จัดขึ้นที่เมืองอัลมาตี ประเทศคาซัคสถาน โดยก่อนหน้านั้นในปี ค.ศ. 1999 เธอได้รับรางวัลโกลด์อะวอร์ดจากรายการ Asia New Singer Competition ที่เซี่ยงไฮ้เอเชียมิวสิกเฟสติวัล ที่จัดที่เมืองเซี่ยงไฮ้ ประเทศจีน และในปีเดียวกันเธอได้รับ 2 รางวัลจาก การประกวดร้องเพลงเซาท์แปซิฟิกในปี ค.ศ. 1999 ที่จัดที่เมืองโกลด์โคสต์ รัฐควีนส์แลนด์ ประเทศออสเตรเลีย ปัจจุบัน เธอได้รับรางวัลทั้งภายในและต่างประเทศมากกว่า 200 รางวัล เธอเริ่มมีชื่อเสียงจากการเป็นศิลปินที่มียอดขายระดับแผ่นเสียงทองคำขาวหลายชุด ตั้งแต่ชนะการแข่งขันรายการเรียลลิตีที่ชื่อ บินตังเอชเอ็มไอ 1995 เมื่อเธออายุ 16 ปี ซึ่งต่อมาเธอได้รับการเสนอให้เซ็นสัญญากับค่ายเพลงสากล 4 ค่าย ซิงเกิลแรกจากอัลบั้มเปิดตัวของเธอคือ "Jerat Percintaan" ซึ่งชนะการแข่งขันอานูเกอระฮ์จัวราลากู (Anugerah Juara Lagu) ครั้งที่ 11 และได้ 2 รางวัลในสาขาแสดงยอดเยี่ยมและเพลงบัลลาดยอดเยี่ยม ส่วนตัวอัลบั้ม จากข้อมูลปี ค.ศ. 2005 ขายได้มากกว่า 800,000 ชุด เฉพาะในมาเลเซีย ในฐานะนักร้องเธอบันทึกเสียงหลากหลายภาษา ทั้งภาษามาเลเซีย ภาษาชวา ภาษาจีนมาตรฐาน ภาษาอาหรับ ภาษาอูรดู และภาษาญี่ปุ่น เธอมีสตูดิโออัลบั้ม 16 ชุด เธอเป็นหนึ่งในศิลปินที่ได้รับความนิยมที่สุดในกลุ่มเกาะมลายูและนูซันตารา ปัจจุบันเธอได้อยู่ในรายชื่อหนึ่งในผู้ที่รวยที่สุด ผู้ที่มีอิทธิพลที่สุด ผู้ที่ได้รับรางวัลมากที่สุด และผลิตซิงเกิลมากที่สุด เธอยังเป็นหนึ่งในศิลปินมาเลเซียที่มียอดขายมากที่สุด จากข้อมูล ค.ศ. 2000 อัลบั้มของเธอมียอดขายเป็นร้อยละ 10 ของอัลบั้มทั้งหมดของมาเลเซีย โดยมียอดขายมากกว่า 4.9 ล้านชุด ในปี ค.ศ. 1998 เธอได้รับเลือกให้แสดงพิธีปิดการแข่งขันกีฬาเครือจักรภพ 1998 เฉพาะพระพักตร์สมเด็จพระราชินีนาถเอลิซาเบธที่ 2 แห่งสหราชอาณาจักรและเจ้าชายฟิลิป ดยุกแห่งเอดินบะระ ท่ามกลางผู้เข้าร่วมการแข่งขัน 70 ประเทศจากเครือจักรภพแห่งประชาชาติ ในปี ค.ศ. 2005 เธอเป็นนักร้องจากเอเชียตะวันออกเฉียงใต้คนแรกที่ได้แสดงคอนเสิร์ตเดี่ยวที่รอยัลแอลเบิร์ตฮอลล์ร่วมกับลอนดอนซิมโฟนีออร์เคสตรา ในปี ค.ศ. 2008 เธอได้รับขนานนามว่าเป็นไอดอลแห่งเอเชีย จากเอเชียนิวส์เนตเวิร์ก และจากความสำเร็จในเอเชียทำให้เธอได้รับฉายาว่า "เสียงแห่งเอเชีย" และเซลีน ดิออน แห่งเอเชีย</doc>
