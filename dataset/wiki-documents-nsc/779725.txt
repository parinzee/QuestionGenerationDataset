<doc id="779725" url="https://th.wikipedia.org/wiki?curid=779725" title="นีลูฟัร ราฮ์มานี">นีลูฟัร ราฮ์มานี นีลูฟัร ราฮ์มานี (; เกิด: 1992) เป็นนักบินหญิงที่บังคับอากาศยานปีกตรึงแห่งกองทัพอากาศอัฟกานิสถานคนแรกในประวัติศาสตร์ และเป็นนักบินหญิงคนแรกของกองทัพอัฟกานิสถานหลังการล่มสลายของฏอลิบานเมื่อปี ค.ศ. 2001 จากการที่ครอบครัวของเธอถูกขู่ฆ่าระหว่างที่เธอฝึกอบรมเป็นนักบินนั้น เธอจึงได้รับรางวัลสตรีผู้กล้าหาญนานาชาติ (International Women of Courage Award) จากกระทรวงการต่างประเทศ สหรัฐอเมริกาเมื่อปี ค.ศ. 2015ประวัติ ประวัติ. นีลูฟัรเกิดเมื่อปี ค.ศ. 1992 ในอัฟกานิสถาน เธอใฝ่ฝันที่จะเป็นนักบินมาตั้งแต่ยังเยาว์ ด้วยเหตุนี้เธอจึงมุ่งมั่นในการเรียนภาษาอังกฤษค่อนปีเพื่อศึกษาต่อในโรงเรียนการบิน เธอเข้าอบรมเป็นทหารอากาศอัฟกานิสถานตั้งแต่ปี ค.ศ. 2010 และสำเร็จการศึกษาในสองปีต่อมามียศเป็นร้อยตรีหญิง นักบินเฮลิคอปเตอร์หญิงสองคนที่เคยทำงานกับบิดาช่วงยุคโซเวียตเรืองอำนาจเป็นแรงบันดาลใจในการเป็นนักบินของเธอ นีลูฟัรบินเดี่ยวครั้งแรกด้วยเครื่องเซสนา 182 และเมื่อไม่นานมานี้เธอขึ้นบินเครื่องซี-208 ซึ่งเป็นเครื่องบินขนส่งของทหาร ตามธรรมเนียมแล้วจะห้ามมิให้สตรีเพศขนส่งศพหรือทหารผู้บาดเจ็บแต่เธอขืนคำสั่ง เนื่องจากเธอพบเพื่อนทหารจำนวนหนึ่งที่บาดเจ็บจากภารกิจภาคพื้นดิน จึงตัดสินใจขึ้นบินและส่งทหารกลุ่มนั้นเข้าโรงพยาบาล เธอรายงานการกระทำของตนต่อผู้บังคับบัญชา แต่เมื่อผู้บังคับบัญชาฟังดังนั้นก็มิได้ลงโทษเธอแต่ประการใด ความสำเร็จและความจำเริญในหน้าที่การงานของเธอเป็นที่แพร่หลายแต่ไม่ต้องใจของกลุ่มฏอลิบาน ทำให้ครอบครัวและเครือญาติถูกคุกคามจากฏอลิบานจนต้องย้ายที่อยู่บ่อยครั้ง กระนั้นเธอยังมุ่งมั่นที่จะเป็นนักบินเครื่องซี-130 ซึ่งเป็นเครื่องบินที่ใหญ่กว่าเดิม และยังหวังใจว่าจะเป็นครูนักบินผู้สร้างแรงบันดาลใจแก่สตรีคนอื่น ๆ</doc>
