<doc id="787527" url="https://th.wikipedia.org/wiki?curid=787527" title="วิลเลียม สโตกส์ (แพทย์)">วิลเลียม สโตกส์ (แพทย์) วิลเลียม สโตกส์ (; 1 ตุลาคม ค.ศ. 1804 – 10 มกราคม ค.ศ. 1878) เป็นแพทย์ชาวไอริช เกิดที่กรุงดับลิน เป็นบุตรของวิทลีย์ สโตกส์ ศาสตราจารย์ด้านการแพทย์ของมหาวิทยาลัยดับลิน เรียนที่โรงเรียนแพทย์ มหาวิทยาลัยเอดินบะระก่อนจะกลับไปทำงานที่โรงพยาบาลมีธในกรุงดับลิน สโตกส์แต่งตำราเกี่ยวกับโรคหัวใจและปอดที่สำคัญสองเล่มคือ A Treatise on the Diagnosis and Treatment of Diseases of the Chest (ตำราการวินิจฉัยและรักษาโรคทรวงอก; ค.ศ. 1837) และ The Diseases of the Heart and Aorta (ตำราโรคหัวใจและเอออร์ตา; ค.ศ. 1854) ในปี ค.ศ. 1858 เขาได้รับเลือกเป็นภาคีสมาชิกราชวิทยาลัยวิทยาศาสตร์แห่งสวีเดน สามปีต่อมา สโตกส์ได้รับเลือกเป็นภาคีสมาชิกราชสมาคมแห่งลอนดอน ก่อนจะดำรงตำแหน่งประธานราชวิทยาลัยไอร์แลนด์ระหว่างปี ค.ศ. 1874–1876 เขาเสียชีวิตที่เมืองโฮว์ธในปี ค.ศ. 1878 สโตกส์มีผลงานที่สำคัญคือ ร่วมกับจอห์น เชนอธิบายการหายใจเชน–สโตกส์ และร่วมกับรอเบิร์ต แอดัมส์อธิบายกลุ่มอาการแอดัมส์–สโตกส์ ด้านชีวิตส่วนตัว สโตกส์แต่งงานกับแมรี แบล็ก มีบุตรด้วยกัน 3 คนคือ วิทลีย์ สโตกส์ (ค.ศ. 1830–1909) นักกฎหมายและนักวิชาการ, มาร์กาเรต สโตกส์ (ค.ศ. 1832–1900) นักโบราณคดีและวิลเลียม สโตกส์ (ค.ศ. 1838–1900) ศัลยแพทย์</doc>
