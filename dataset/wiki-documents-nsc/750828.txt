<doc id="750828" url="https://th.wikipedia.org/wiki?curid=750828" title="สมบัติ แก้วทิตย์">สมบัติ แก้วทิตย์ สมบัติ แก้วทิตย์ เป็นนักดนตรีชาวไทย มือกีตาร์และหัวหน้าวงดอนผีบิน วงดนตรีแนวแทรช เมทัล โดยนอกจากเล่นกีตาร์แล้วยังทำหน้าที่แต่งเนื้อร้องให้กับทางวง ซึ่งเนื้อเพลงที่สมบัติ แก้วทิตย์ แต่งให้กับวงดอนผีบินจะมีลักษณะคล้ายบทกวีที่ไพเราะ แต่ส่วนใหญ่จะถูกบรรเลงด้วยดนตรีที่หนักหน่วง และขับร้องออกมาแบบเดธเมทัล ในขณะเดียวกันเขาก็ได้แสดงความสามารถทางดนตรีออกมาในรูปแบบของเพลงบรรเลง (Instrumental) ที่มีอยู่ในทุกอัลบั้มของดอนผีบิน โดยสมบัติ แก้วทิตย์ เคยได้รับรางวัลสีสันอะวอร์ดส์ สาขาเพลงบรรเลงยอดเยี่ยม ร่วมกับวงดอนผีบิน 2 สมัยซ้อน ในพ.ศ. 2541 และ พ.ศ. 2542 จากเพลง Return To The Nature II ในอัลบั้ม สองฟากฝั่ง และเพลง ใดใดไร้ยืนยง ในอัลบั้มสัญญาณเยือน นอกจากนี้เขายังเป็นผู้ออกแบบและวาดภาพปกอัลบั้มของดอนผีบินด้วยตนเองอีกด้วย ปัจจุบันสมบัติ แก้วทิตย์ นอกจากจะเป็นนักดนตรีแล้ว ยังหันมาทำงานด้านศิลปะและงานอนุรักษ์ธรรมชาติ รวมทั้งสอนศิลปะให้กับเยาวชนในจังหวัดน่านโดยเป็นผู้ก่อตั้งศูนย์ปลูกจิตสำนึกสิ่งแวดล้อมโลก ภูสันตะวันลับฟ้า ตำบลศรีภูมิ อำเภอท่าวังผา จังหวัดน่าน จนได้รับรางวัลลูกโลกสีเขียว ในปี 2548 โดยเรื่องราวในการทำงานด้านอนุรักษ์ธรรมชาติควบคู่กับงานศิลปะของเขาเคยถูกเผยแพร่ผ่านทางรายการ จุดชนวนความคิด ทางเนชั่นทีวี, รายการสารคดีปราชญ์เดินดิน ทางช่องโมเดิร์นไนน์ ทีวี และ รายการคนไทยหัวใจไม่ท้อ ทางช่อง 5 นอกจากนี้ยังได้รับปริญญาวิทยาศาสตรมหาบัณฑิตกิตติมศักดิ์ สาขาวิชาสิ่งแวดล้อมศึกษา จากมหาวิทยาลัยราชภัฏอุตรดิตถ์ โดยในปี 2558 สมบัติ แก้วทิตย์ ได้รับเลือกจากนิตยสาร สารคดี ให้เป็น 1 ใน 30 คน ในฐานะของ ผู้จุดประกายสีเขียวประวัติ ประวัติ. สมบัติ แก้วทิตย์ เกิดเมื่อวันที่ 1 กรกฎาคม พ.ศ. 2502 ที่บ้านดอนตัน ตำบลศรีภูมิ อำเภอท่าวังผา จังหวัดน่าน จบการศึกษาปริญญาตรีด้านศิลปกรรม จากมหาวิทยาลัยบูรพา จังหวัดชลบุรี จากนั้นรับราชการครู โดยสอนวิชาศิลปะที่โรงเรียนบ้านสันเจริญ อำเภอท่าวังผา ก่อนจะย้ายมาสอนที่โรงเรียนบ้านน้ำโมงปางสา และโรงเรียนบ้านน้ำลักใต้ดอนผีบินผลงานเพลงผลงานเพลง. - โลกมืด (พ.ศ. 2536) - เส้นทางสายมรณะ (พ.ศ. 2537) - อุบาทว์-อุบัติ (พ.ศ. 2539) - สองฟากฝั่ง (พ.ศ. 2540) - สัญญาณเยือน (พ.ศ. 2543) - ปรากฏการณ์-ปรากฏกาย (พ.ศ. 2545) - แดนดินทิพย์ :Utopia-Part 1 (พ.ศ. 2556) - Return To The Nature (พ.ศ. 2556) - แสงสองสู่พันธนาการ :Utopia-Part 2 (พ.ศ. 2559)</doc>
