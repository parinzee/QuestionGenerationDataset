<doc id="325076" url="https://th.wikipedia.org/wiki?curid=325076" title="สมรถ คำสิงห์">สมรถ คำสิงห์ ร้อยตำรวจเอก สมรถ คำสิงห์ อดีตนักมวยสากลสมัครเล่นทีมชาติไทยและอดีตนักมวยไทย ผู้เป็นพี่ชายแท้ ๆ ของ สมรักษ์ คำสิงห์ นักกีฬาชาวไทยคนแรกที่สามารถคว้าเหรียญทองโอลิมปิกมาได้ สมรถเกิดเมื่อวันที่ 24 กันยายน พ.ศ. 2514 ที่อำเภอเมือง จังหวัดขอนแก่น โดยคลอดบนรถโดยสาร ขณะที่นางประยูร ผู้เป็นแม่กำลังเดินทางจะไปคลอดที่สถานีอนามัย จึงได้ชื่อเล่นว่า "บัส" หรือ "รถ" ทั้งสมรถและสมรักษ์ได้ถูกพ่อ คือ นายแดง ฝึกให้ชกมวยมาตั้งแต่เด็ก โดยขึ้นชกตระเวนไปในแถวบ้านเกิด เนื่องจากความยากจน เมื่อได้เดินทางเข้ามาชกในกรุงเทพฯ พร้อมสมรักษ์น้องชาย สมรถได้ใช้ชื่อว่า "พิมพ์อรัญ ศิษย์อรัญ" ขณะที่สมรักษ์ใช้ชื่อว่า "พิมพ์อรัญเล็ก ศิษย์อรัญ" ซึ่งก็ถือว่าเป็นนักมวยไทยที่มีชื่อเสียงด้วยกันทั้งคู่ และเมื่อเบนเข็มมาชกมวยสากลสมัครเล่น ทั้งคู่ก็เริ่มชกพร้อมกัน โดยที่สมรถชกในพิกัดรุ่น 48 กิโลกรัม (ไลท์ฟลายเวท) ขณะที่สมรักษ์ชกในพิกัด 57 กิโลกรัม (เฟเธอร์เวท) เนื่องจากมีรูปร่างที่เล็กกว่าสมรักษ์น้องชาย สมรถ คำสิงห์ สามารถคว้าเหรียญทองมาได้ในการแข่งขันกีฬาซีเกมส์ครั้งที่ 18 ที่จังหวัดเชียงใหม่ จึงได้ติดทีมชาติไปแข่งขันในกีฬาโอลิมปิก 1996 ที่นครแอตแลนตา สหรัฐอเมริกา พร้อมกับสมรักษ์ซึ่งก็ได้เหรียญทองมาในคราวเดียวกัน ซึ่งในการแข่งขันโอลิมปิกครั้งนี้ ทั้งคู่ได้ถูกสื่อมวลชนสหรัฐฯ จับตามองว่าจะเป็นคู่พี่น้องที่สามารถคว้าเหรียญทองโอลิมปิกมาครองพร้อมกันได้เฉกเช่น ลีออง สปิ๊งคส์  และไมเคิล สปิ๊งคส์ ในโอลิมปิกที่นครมอนทรีออล ปี 1976 หรือไม่ ผลการแข่งขัน ในรอบแรก สมรถสามารถเอาชนะ ยาซา กีริทลี นักมวยชาวตุรกีไปได้ 19-4 หมัด ในรอบที่สอง สมรถเอาชนะ ซาบิน บรอไน นักมวยชาวโรมาเนียไป 18-7 หมัด แต่ในรอบที่สาม สมรถเป็นฝ่ายแพ้ เดเนียล เปทรอฟ นักมวยชาวบัลแกเรียไป 18-6 หมัด ซึ่งเปทรอฟต่อมาก็เป็นผู้ที่ได้เหรียญทองในการชกรุ่นนี้ด้วย หลังจากนั้น สมรถก็ได้แขวนนวมไปในที่สุด ภายหลังได้เข้าทำงานเป็นโค้ชมวยสากลสมัครเล่น ให้กับสโมสรตำรวจ และได้รับการแต่งตั้งเป็นตำรวจเป็นกรณีพิเศษ ยศ ร้อยตำรวจเอก (ร.ต.อ.)</doc>
