<doc id="335316" url="https://th.wikipedia.org/wiki?curid=335316" title="คอปเปเลีย">คอปเปเลีย คอปเปเลีย () เป็นบัลเลต์ชวนหัวความยาว 3 องก์ ออกแบบท่าเต้นโดยอาร์เทอร์ แซงต์-ลีออง (Arthur Saint-Léon, 1821-1870) ประกอบดนตรีที่แต่งโดยลีโอ ดีลิบีส ประพันธ์คำร้องโดยแซงต์-ลีออง กับชาลส์ นุตตีเยร์ (Charles-Louis-Étienne Nuitter, 1828-1899) ดัดแปลงจากเรื่องสั้นภาษาเยอรมันสองเรื่องของอี. ที. เอ. ฮอฟมานน์ คือเรื่อง Der Sandmann (The Sandman) และ Die Puppe (The Doll) บัลลเต์เรื่องนี้ออกแสดงรอบปฐมทัศน์เมื่อวันที่ 25 พฤษภาคม ค.ศ. 1870 ที่โรงอุปรากร Théâtre Impérial de l´Opéra กรุงปารีส และได้แสดงอยู่ระยะหนึ่งก่อนจะหยุดไป เพราะปารีสถูกรุกรานเนื่องจากสงครามฝรั่งเศส-ปรัสเซีย ภายหลังสงครามบัลเลต์กลับมาแสดงและได้รับความนิยมมาจนถึงปัจจุบัน เป็นบัลเลต์เรื่องที่ถูกแสดงบ่อยครั้งที่สุด ที่โรงอุปรากรพาเลส์การ์นิเยร์ เนื้อเรื่องกล่าวถึงตุ๊กตาเต้นระบำขนาดเท่าคนจริงชื่อ คอปเปเลีย สิ่งประดิษฐ์ของด็อกเตอร์ คอปเปลิอุส เป็นที่หลงใหลของฟรานซ์ เด็กหนุ่มในหมู่บ้าน จนทำให้ สวอนฮิลด์ (Swanhild, Swanhilda) คู่หมั้นของฟรานซ์อิจฉา แต่งตัวเลียนแบบตุ๊กตาและแสร้งทำเป็นว่าคอปเปเลียมีชีวิตจิตใจขึ้นมาจริงๆ เนื้อเรื่องมีความใกล้เคียงกับบัลเลต์เรื่อง จิเซลล์ (Giselle) ดัดแปลงจากบทกวีของไฮน์ริก ไฮน์ (1797-1865) ที่ออกแสดงครั้งแรกเมื่อปี ค.ศ. 1841 เรื่องราวของคอปเปเลีย จากเรื่องสั้นของฮอฟมานน์ ต่อมาได้ถูกดัดแปลงเป็นอุปรากรเรื่อง Les contes d'Hoffmann โดยชาก ออฟเฟนบาค ในปี ค.ศ. 1879</doc>
