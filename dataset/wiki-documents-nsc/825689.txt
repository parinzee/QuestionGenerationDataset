<doc id="825689" url="https://th.wikipedia.org/wiki?curid=825689" title="ยุทธการโทะบะ-ฟุชิมิ">ยุทธการโทะบะ-ฟุชิมิ ยุทธการโทะบะ-ฟุชิมิ () เป็นการศึกที่สำคัญในช่วงสงครามโบะชิงของญี่ปุ่น ซึ่งเป็นการต่อสู้ระหว่างฝ่ายสนับสนุนองค์จักรพรรดิกับฝ่ายสนับสนุนระบอบโชกุน การปะทะเริ่มขึ้นเมื่อ 27 มกราคม ค.ศ. 1868 เมื่อกองทัพของฝ่ายโชกุนอันประกอบด้วยทหารจากแคว้นโชชู, แคว้นซะสึมะและแคว้นโทะซะ เคลื่อนพลเข้าปะทะใกล้ตำบลฟุชิมิชานเมืองเคียวโตะซึ่งเป็นที่ประทับขององค์จักรพรรดิ การปะทะครั้งนี้กินเวลากว่าสี่วัน โดยฝ่ายกองทัพโชกุนพ่ายแพ้อย่างสิ้นเชิงแม้ว่าจะมีจำนวนทหารมากกว่าถึงสองเท่า เนื่องจากกองทัพในพระจักรพรรดิใช้รูปแบบการรบสมัยใหม่ตามแบบอย่างตะวันตกและมีอาวุธยุทโธปกรณ์ที่ทันสมัยกว่ามาก ในวันที่ 30 มกราคมอันเป็นวันที่สามของการศึก ฝ่ายกองทัพโชกุนตระหนักว่าสู้ไม่ไหวจึงมีคำสั่งถอนทัพ ในขณะที่โชกุนโยะชิโนะบุซึ่งตั้งรับอยู่ที่นครโอซะกะ ได้รับปากกับบรรดาแม่ทัพว่าตัวเขาจะนำทัพออกรบด้วยตนเอง แต่ในคืนนั้นเขาได้หลบหนีออกจากปราสาทโอซะกะหมายจะไปขึ้นเรือรบไคโยมะรุเพื่อหนีไปยังนครเอะโดะ (โตเกียว) อย่างไรก็ตาม ที่ท่าเรือโชกุนกลับพบว่าเรือรบไคโยมะรุยึงมาไม่ถึง เขาจึงลี้ภัยขึ้นเรือ USS Iroquois ของสหรัฐ ซึ่งจอดทอดสมออยู่ในอ่าวโอซะกะ ในขณะที่เรือรบไคโยมะรุมาถึงในเช้าวันรุ่งขึ้น ในวันที่ 31 มกราคม เมื่อฝ่ายแม่ทัพของโชกุนทราบว่าโชกุนได้ทิ้งพวกเขาไปแล้ว พวกเขาก็เคลื่อนพลออกจากปราสาทโอซะกะ และยอมจำนนต่อกองทัพในพระจักรพรรดิโดยไร้การขัดขืน ในขณะที่โชกุนโยะชิโนะบุเองก็ไม่ประสงค์จะสู้ต่ออีกแล้ว</doc>
