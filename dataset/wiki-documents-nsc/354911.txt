<doc id="354911" url="https://th.wikipedia.org/wiki?curid=354911" title="อะซาโมอาห์ จยาน">อะซาโมอาห์ จยาน อะซาโมอาห์ จยาน (Asamoah Gyan) นักฟุตบอลชาวกานา เกิดเมื่อวันที่ 22 พฤศจิกายน ค.ศ. 1985 ที่กรุงอักกรา ประเทศกานา ปัจจุบันเล่นในตำแหน่งกองหน้าให้กับสโมสรฟุตบอลอัลอาลี ดูไบ ในสหรัฐอาหรับเอมิเรตส์ และเป็นผู้ถือครองสถิติลงสนามมากที่สุดและยิงประตูมากที่สุดเป็นอันดับหนึ่งของทีมชาติกานา จยานเริ่มต้นเล่นให้กับทีมลิเบอร์ตีโฟรเฟชชันนัลส์ (Liberty Professionals) ซึ่งตั้งอยู่ที่กรุงอักกราบ้านเกิดในประเทศกานา ก่อนจะย้ายมาเริ่มค้าแข้งในทวีปยุโรปกับทีมอูดีเนเซ ในเซเรียอา ประเทศอิตาลี และถูกยืมตัวไปเล่นให้กับทีมโมเดนา เพื่อได้รับโอกาสการลงสนามอย่างสม่ำเสมอ หลังจากนั้น จยานโชว์ฟอร์มได้ดีในศึกฟุตบอลโลก 2006 ที่เยอรมนี โดยทำสถิติยิงประตูที่เร็วที่สุดประจำการแข่งขัน โดยยิงประตูทีมชาติสาธารณรัฐเช็กโดยใช้เวลาเพียง 68 วินาทีเท่านั้น และยังนับเป็นประตูแรกของทีมชาติกานาในฟุตบอลโลกรอบสุดท้ายอีกด้วย ก่อนจะย้ายไปเล่นให้กับทีมแรนในลีกประเทศฝรั่งเศส ด้วยค่าตัว 8 ล้านยูโร ในศึกฟุตบอลโลก 2010 ที่แอฟริกาใต้ จยานโชว์ฟอร์มแจ้งเกิดได้อย่างโดดเด่น โดยยิง 3 ประตู ช่วยให้ทีมชาติกานาผ่านเข้าไปถึงรอบก่อนรองชนะเลิศ ทำให้ทีมยักษ์ใหญ่หลายทีมต้องการดึงตัวไปร่วมทีม โดยสุดท้ายเป็นซันเดอร์แลนด์ ทีมดังจากแถบภาคตะวันออกเฉียงเหนือ ประเทศอังกฤษ สามารถคว้าตัวไปเสริมทัพด้วยค่าตัวที่เป็นสถิติใหม่ของสโมสรในราคา 13 ล้านปอนด์ จยานสามารถทำประตูได้ในเกมแรกที่ลงสนามในนัดที่พบกับวิกันแอทเลติก และโชว์ฟอร์มยิงได้อย่างต่อเนื่อง รวมถึงประตูในเกมที่ซันเดอร์แลนด์บุกไปชนะเชลซีที่สแตมฟอร์ดบริดจ์ 3-0 นอกจากนี้ หลังจากยิงประตูได้ จยานมักมีท่าฉลองที่เป็นเอกลักษณ์ด้วยการโชว์สเต็ปเต้นแบบแอฟริกา โดยก่อนหน้านี้ จยานเคยใช้ชื่อ Baby Jet ทำเพลงในอบบ Hiplife ร่วมกับศิลปิน Castro The Destroyer ออกซิงเกิลเพลง "African Girls" ในประเทศกานา พร้อมทั้งโชว์ท่าเต้นเดียวกันในมิวสิกวิดีโออีกด้วย ในปี 2010 จยานได้รับการเสนอชื่อเป็น 1 ใน 23 ผู้เล่นยอดเยื่ยมเพื่อเข้าชิงรางวัลบาลงดอร์ ก่อนจะได้รับรางวัล BBC African Player of the year จากบีบีซีไปครองในปีเดียวกัน เดือนมีนาคม ค.ศ. 2011 จยานยิงประตูให้กับทีมชาติกานาตีเสมอทีมชาติอังกฤษ 1-1 ในช่วงทดเวลาบาดเจ็บท้ายเกม ในเกมฟุตบอลกระชับมิตรที่สนามกีฬาเวมบลีย์ กรุงลอนดอน ซึ่งนับเป็นนักเตะคนแรกของทีมชาติกานา ที่สามารถยิงทำประตูทีมชาติอังกฤษได้ เดือนกันยายน ค.ศ. 2011 จยานย้ายไปเล่นให้สโมสรอัลอัยน์ในสหรัฐอาหรับเอมิเรตส์ด้วยสัญญายืมตัว 1 ปี โดยมีค่ายืมตัวประมาณ 6 ล้านปอนด์ พร้อมเงื่อนไขการรับซื้อตัวถาวร และได้รับค่าจ้าง 4 เท่าจากที่เคยได้รับ</doc>
