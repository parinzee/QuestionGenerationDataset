<doc id="521577" url="https://th.wikipedia.org/wiki?curid=521577" title="คณะพระคาร์ดินัล">คณะพระคาร์ดินัล คณะพระคาร์ดินัล () เป็นองค์กรที่สมาชิกประกอบด้วยพระคาร์ดินัลทั้งหมดในคริสตจักรโรมันคาทอลิก มีหน้าที่ถวายคำปรึกษาแก่พระสันตะปาปาในกิจการต่าง ๆ ในศาสนจักรเมื่อทรงเรียกประชุม (consistory) เมื่อตำแหน่งพระสันตะปาปาว่างลงคณะพระคาร์ดินัลก็จะประชุมเลือกพระสันตะปาปาพร้อมกัน อำนาจหน้าที่ของคณะพระคาร์ดินัลเป็นไปตามสมณธรรมนูญ Universi Dominici Gregis และกฎหมายหลักแห่งนครรัฐวาติกัน ในอดีตพระคาร์ดินัลคือนักบวชผู้ทำหน้าที่รับใช้พระสันตะปาปาในกรุงโรม ส่วนคณะพระคาร์ดินัลเริ่มเกิดขึ้นในช่วงที่จักรพรรดิไฮน์ริชที่ 6 แห่งจักรวรรดิโรมันอันศักดิ์สิทธิ์ขึ้นครองราชย์ทั้งที่พระชนมายุเพียง 6 พรรษา ทางฝ่ายคริสตจักรจึงทำการปฏิรูปกริกอเรียนซึ่งมีผลให้การแต่งตั้งพระสันตะปาปาเป็นกิจของคริสตจักรฝ่ายเดียว จักรพรรดิโรมันอันศักดิ์สิทธิ์ไม่มีสิทธิ์ก้าวก่ายได้อีกต่อไป หัวหน้า (dean) และรองหัวหน้าคณะพระคาร์ดินัล จะได้รับเลือกจากพระคาร์ดินัลที่เป็นมุขนายกประจำมุขมณฑลรอบกรุงโรม ทำหน้าที่เป็นประธานและรองประธานเมื่อมีการประชุมคณะพระคาร์ดินัล อย่างไรก็ตามหัวหน้าคณะพระคาร์ดินัลไม่มีอำนาจปกครองพระคาร์ดินัลอื่น ๆ แต่ถือว่าเป็นบุคคลอันดับหนึ่งในบรรดาผู้ที่เท่าเทียมกัน () ตำแหน่งสำคัญในคริสตจักรโรมันคาทอลิกที่ได้เป็นสมาชิกคณะพระคาร์ดินัล เช่น พระคาร์ดินัลเลขาธิการแห่งรัฐ สมณมนตรีว่าการสมณะกระทรวงต่าง ๆ กาแมร์เลนโกแห่งคริสตจักรโรมันอันศักดิ์สิทธิ์ อุปมุขนายกแห่งกรุงโรม อัครบิดรแห่งเวนิส อัครบิดรแห่งลิสบอน รวมทั้งสมาชิกทุกองค์ในสมณกรรมาธิการนครรัฐวาติกัน</doc>
