<doc id="774970" url="https://th.wikipedia.org/wiki?curid=774970" title="แขนกล คนแปรธาตุ: บราเธอร์ฮูด">แขนกล คนแปรธาตุ: บราเธอร์ฮูด แขนกล คนแปรธาตุ: บราเธอร์ฮูด () เป็นอะนิเมะที่ดัดแปลงเนื้อเรื่องมาจากมังงะ แขนกล คนแปรธาตุ ของฮิโระมุ อะระกะวะ ผลิตโดยสตูดิโอโบนส์ ผู้กำกับของภาคนี้คือยะซุฮิโร อิริเอะ ทั้งนี้แขนกล คนแปรธาตุ: บราเธอร์ฮูด ถือเป็นอะนิเมะออกอากาศโทรทัศน์ภาคที่สองซึ่งมีเค้าโครงเรื่องมาจากอะนิเมะ แขนกล คนแปรธาตุ ที่ออกอากาศในปี 2546 การนำกลับมาทำใหม่ครั้งนี้ประสบความสำเร็จอย่างมาก โดยได้รับคำกล่าวว่าเป็นหนึ่งในอะนิเมะที่ยอดเยี่ยมที่สุดตลอดกาล และได้รับคะแนนการวิจารณ์สูงถึง 9.1 จาก IMDbเนื้อเรื่อง เนื้อเรื่อง. แขนกล คนแปรธาตุ: บราเธอร์ฮูด มีเนื้อเรื่องค่อนข้างอิงตามฉบับมังงะมากกว่าฉบับอะนิเมะเดิม โดยกล่าวถึงสองพี่น้องเอ็ดเวิร์ด และ อัลฟองเซ่ เอ็ลริค ซึ่งถูกเลี้ยงดูโดยมารดาของเขาในหมู่บ้านรีเซมบูลในประเทศอะเมสทริส ในขณะที่บิดาของเขา โฮเอ็นไฮม์ ซึ่งเป็นนักเล่นแร่แปรธาตุที่มีพรสวรรค์มาก ได้ละทิ้งครอบครัวไว้เบื้องหลังตั้งแต่สองพี่น้องยังแบเบาะ ซึ่งในระหว่างที่อยู่กับแม่นั้น ทั้งสองก็มีความฝันอยากเป็นนักเล่นแร่แปรธาตุอย่างบิดา อย่างไรก็ตาม มารดาของทั้งสองก็เสียชีวิตจากโรคเรื้อรัง และทั้งสองก็ตกอยู่ในการอุปการะของครอบครัวที่สนินสนม ซึ่งมีสองยายหลาน พีนาโกะ และวินรี ร็อดเบล อาศัยอยู่ ทั้งสองได้ออกเดินทางไปยังโลกกว้างกับอาจารย์สอนวิชาเล่นแร่แปรธาตุนาม อิซุมิ เคอร์ทิส และเมื่อพวกเขากลับมายังที่บ้าน ทั้งสองก็ตัดสินใจจะใช้วิชาเล่นแร่แปรธาตุนำมารดาที่ตายไปแล้วกลับมาแม้ว่าการแปรธาตุมนุษย์ขึ้นมาจะเป็นสิ่งต้องห้ามและถูกระบุว่าเป็นไปไม่ได้ การแปรธาตุครั้งนั้นล้มเหลวและได้ช่วงชิงร่างกายของอัลไปทั้งหมด ในขณะที่เอ็ดก็ได้สูญเสียขาซ้ายไป และเพื่อรักษาน้องชายไว้ เอ็ดตัดสินใจสังเวยแขนขวาของตนเพื่อนำวิญญาณของอัลกลับคืนมาและตรึงวิญญาณไว้ในชุดเกราะที่อยู่ใกล้เคียง หลังจากนั้นเอ็ดก็ได้รับออโต้เมลล์ (กายประดิษฐ์กล) จากวินรีและพีนาโกะ สองพี่น้องเอ็ลริคตัดสินใจเผาบ้านของพวกเขาทิ้ง เพื่อเป็นสัญลักษณ์ว่าจะไม่หวนกลับมาอีก และมุ่งหน้าไปยังเมืองหลวงเพื่อสมัครเข้าเป็นนักเล่นแร่แปรธาตุของรัฐ และได้รับฉายาในวงการว่า "นักเล่นแร่แปรธาตุเหล็กไหล" และสองพี่น้องก็ได้รับ คำขอให้สืบเรื่องศิลานักปราชญ์ ซึ่งเป็นสสารในตำนาน โดยการกำกับของพันเอก รอย มัสแตง</doc>
