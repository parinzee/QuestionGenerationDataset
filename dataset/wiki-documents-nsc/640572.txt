<doc id="640572" url="https://th.wikipedia.org/wiki?curid=640572" title="ศาลคดีเขมรแดง">ศาลคดีเขมรแดง องค์ชุมนุมชำระวิสามัญแห่งตุลาการกัมพูชา (; ; ) เรียกทั่วไปว่า ศาลคดีเขมรแดง (; ) เป็นศาลที่จัดตั้งขึ้นชำระคดีซึ่งสมาชิกฝ่ายบริหารอาวุโสที่สุดของกลุ่มเขมรแดงถูกกล่าวหาว่าละเมิดกฎหมายระหว่างประเทศและกระทำความผิดอาญาอุกฉกรรจ์อย่างอื่นในช่วงการฆ่าล้างเผ่าพันธุ์กัมพูชา แม้จะเป็นศาลระดับชาติ แต่ศาลนี้ตั้งขึ้นเป็นส่วนหนึ่งของความตกลงระหว่างรัฐบาลกัมพูชากับสหประชาชาชาติ ทั้งตุลาการยังมาจากทั้งท้องถิ่นและต่างถิ่น และมีพนักงานทั้งที่เป็นชาวกัมพูชาและชาวต่างชาติ จึงถือเป็นศาลลูกผสม แต่ดำเนินกระบวนพิจารณาในประเทศกัมพูชา โดยไม่ขึ้นตรงต่อรัฐบาลกัมพูชาหรือสหประชาชาติ นอกจากนี้ ยังเชิญชวนให้ชาวต่างชาติเข้ามีส่วนร่วม เพื่อให้เป็นไปตามมาตรฐานสากล อำนาจของศาลนี้ครอบคลุมการละเมิดอย่างร้ายแรงซึ่งกฎหมายอาญากัมพูชา กฎหมายและจารีตประเพณีมนุษยธรรมระหว่างประเทศ ตลอดจนการละเมิดธรรมเนียมระหว่างประเทศที่กัมพูชารับรอง บรรดาที่กระทำลงในระหว่างวันที่ 17 เมษายน ค.ศ. 1975 ถึง 6 มกราคม ค.ศ. 1979 รวมถึงอาชญากรรมต่อมนุษยชาติ อาชญากรรมสงคราม และการฆ่าล้างเผ่าพันธุ์ ความมุ่งหมายหลักของศาลตามที่องค์ชุมนุมระบุไว้ คือ ให้ความเป็นธรรมแก่ชาวกัมพูชาผู้เคราะห์ร้ายจากนโยบายระบอบเขมรแดงในช่วงเดือนเมษายน ค.ศ. 1975 ถึงมกราคม ค.ศ. 1979 ทั้งนี้ ยังกำหนดให้การช่วยเหลือฟื้นฟูผู้เสียหายและการเผยแพร่สื่อเพื่อการศึกษาระดับชาติเป็นวัตถุประสงค์เบื้องต้นขององค์กรด้วย</doc>
