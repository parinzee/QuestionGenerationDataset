<doc id="275957" url="https://th.wikipedia.org/wiki?curid=275957" title="แคท สตีเวนส์">แคท สตีเวนส์ ยูซุฟ อิสลาม หรือ ยูซุฟ () นักร้อง นักดนตรี และนักแต่งเพลงชาวอังกฤษ เป็นที่รู้จักกันในชื่อ แคท สตีเวนส์ () มีชื่อจริงว่า สตีเวน ดีมีทรี จอร์จิโอ บิดามีเชื้อสายกรีก-ไซปรัส มารดามีเชื้อสายสวีเดน แคท สตีเวนส์มีชื่อเสียงในช่วงต้นทศวรรษ 1970 โดยอัลบั้ม Tea for the Tillerman (1970) และ Teaser and the Firecat (1971) ของเขาได้การรับรองแผ่นเสียงทองคำขาวจากสมาคมผู้ประกอบกิจการเพลงของสหรัฐอเมริกา และอัลบั้ม Catch Bull at Four (1972) ขึ้นถึงอันดับหนึ่งของนิตยสารบิลบอร์ดติดต่อกันสามสัปดาห์ ผลงานของเขาได้รับการบันทึกเป็นหนึ่งใน 500 อัลบั้มที่ดีที่สุดตลอดกาล โดยนิตยสารโรลลิงสโตน ผลงานเพลงที่มีชื่อเสียง เช่น "Morning Has Broken", "Moonshadow", "The First Cut Is the Deepest" และ "Peace Train" ในปี ค.ศ. 1968 แคท สตีเวนส์ล้มป่วยเป็นวัณโรค จึงตั้งข้อสงสัยกับตัวเองเกี่ยวกับชีวิตและพระเจ้า หลังจากหายจากโรคเขาจึงปฏิญาณตนว่าจะอุทิศตนเพื่อรับใช้พระผู้เป็นเจ้า ในปี ค.ศ. 1977 แคท สตีเวนส์ได้เปลี่ยนไปนับถือศาสนาอิสลาม เปลี่ยนชื่อเป็น ยูซุฟ อิสลาม ในปลายปี ค.ศ. 1979 และหันหลังให้กับวงการดนตรีขณะกำลังมีชื่อเสียง โดยอุทิศตนให้กับการเผยแพร่ศาสนา ทำมูลนิธิเพื่อการกุศล และช่วยเหลือเด็กกำพร้า ในปี ค.ศ. 2000 เขาเคยถูกทางการอิสราเอลปฏิเสธการเดินทางเข้าประเทศ ด้วยข้อกล่าวหาว่าเขาให้ทุนสนับสนุนการดำเนินงานของกลุ่มติดอาวุธฮามาส ซึ่งทำให้ชื่อของเขาอยู่ในรายชื่อเฝ้าระวังของเอฟบีไอ ต่อมาในปี ค.ศ. 2004 ระหว่างการเดินทางจากอังกฤษไปยังสหรัฐอเมริกา พร้อมกับดอลลี พาร์ตัน ระบบคอมพิวเตอร์ของกองตรวจคนเข้าเมืองสหรัฐ ได้ปฏิเสธการเดินทางเข้าประเทศของเขา และถูกส่งตัวกลับ เหตุการณ์นี้กลายเป็นข่าวใหญ่ในระดับนานาชาติ ทำให้นายแจ็ก สตรอว์ รัฐมนตรีต่างประเทศของอังกฤษต้องหารือในเรื่องนี้กับพลเอกคอลิน พอเวลล์ รัฐมนตรีต่างประเทศสหรัฐอเมริกา เขาได้ออกแถลงการณ์ว่าเหตุการณ์นี้น่าจะเกิดจากความเข้าใจผิด ชื่อของเขาในภาษาอาหรับสะกดเหมือนกับ "ยูซเซฟ อิสลาม" (Youssef Islam) ซึ่งเป็นบุคคลในรายชื่อเฝ้าระวัง ต่อมาเขาได้รับอนุญาตให้เดินทางเข้าสหรัฐอเมริกาในปลายปี ค.ศ. 2006 ในปี ค.ศ. 2006 เขากลับมาเล่นดนตรีเป็นครั้งแรกในรอบ 28 ปี โดยออกผลงานในชื่อ ยูซุฟ อัลบั้ม An Other Cup (2006) และ Roadsinger (2009)</doc>
