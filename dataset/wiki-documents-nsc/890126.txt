<doc id="890126" url="https://th.wikipedia.org/wiki?curid=890126" title="ถุงน้ำของท่อร่วมน้ำดี">ถุงน้ำของท่อร่วมน้ำดี ถุงน้ำของท่อร่วมน้ำดี () เป็นความผิดปกติแต่กำเนิดอย่างหนึ่งที่เกิดกับท่อน้ำดี ทำให้ท่อน้ำดีขยายออกกลายเป็นถุงน้ำ (cyst) พบน้อยในประเทศตะวันตก แต่พบบ่อยกว่าในประเทศทางตะวันออก เช่น ญี่ปุ่นและจีนอาการและอาการแสดง อาการและอาการแสดง. ผู้ป่วยส่วนใหญ่แสดงอาการภายในขวบปีแรก การที่ผู้ป่วยจะไม่มีอาการในวัยเด็กจนมาแสดงอาการในวัยผู้ใหญ่นั้นพบได้น้อยมาก โดยมักพบเป็นภาวะแทรกซ้อน อาการตามแบบฉบับทั้งสามอย่างของภาวะนี้ได้แก่ อาการปวดท้องเป็นๆ หายๆ ดีซ่าน และมีก้อนในช่องท้องด้านขวาบน อย่างไรก็ดีผู้ป่วยที่มีอาการครบทั้งสามอย่างนี้มีเป็นจำนวนน้อยเท่านั้น ในผู้ป่วยที่เป็นทารก ถุงน้ำนี้มักทำให้เกิดการอุดกั้นทางเดินน้ำดี ทำให้เกิดน้ำดีคั่ง เกิดดีซ่านและตับโต หากการอุดกั้นนี้ยังดำเนินต่อไปอาจเกิดความเสียหายถาวรต่อตับ เกิดเป็นแผลเป็นที่ตับและภาวะตับแข็งได้ หากเป็นต่อเนื่องไปอาจเกิดภาวะความดันพอร์ทัลสูงและมีท้องมานได้ นอกจากนี้ยังเพิ่มความเสี่ยงต่อการเกิดมะเร็งที่ผนังของถุงน้ำอีกด้วย สำหรับผู้ป่วยที่โตขึ้น ถุงน้ำนี้อาจทำให้มีอาการปวดท้องและดีซ่านเป็นๆ หายๆ ได้ บางครั้งอาจทำให้เกิดท่อน้ำดีอักเสบหรือตับอ่อนอักเสบได้ สาเหตุของภาวะแทรกซ้อนเหล่านี้อาจสัมพันธ์กับความผิดปกติของการไหลของน้ำดีหรือการเกิดนิ่ว</doc>
