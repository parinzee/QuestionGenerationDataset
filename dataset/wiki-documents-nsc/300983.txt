<doc id="300983" url="https://th.wikipedia.org/wiki?curid=300983" title="สุพัตรา มาศดิตถ์">สุพัตรา มาศดิตถ์ คุณหญิงสุพัตรา มาศดิตถ์ กรรมการสภามหาวิทยาลัยผู้ทรงคุณวุฒิของมหาวิทยาลัยวลัยลักษณ์ อดีตรัฐมนตรีประจำสำนักนายกรัฐมนตรี ในสมัยรัฐบาลนายชวน หลีกภัย เป็นบุตรสาวของนายสุรินทร์ มาศดิตถ์ อดีตรัฐมนตรีประจำสำนักนายกรัฐมนตรี และเป็นน้องสาวของนายสุรเชษฐ์ มาศดิตถ์ ผู้ช่วยเลขาธิการพรรคประชาธิปัตย์ประวัติ ประวัติ. คุณหญิงสุพัตรา มาศดิตถ์ เกิดเมื่อวันที่ 9 มกราคม พ.ศ. 2493 สำเร็จการศึกษาจากคณะนิเทศศาสตร์ จุฬาลงกรณ์มหาวิทยาลัย เคยเป็นอาจารย์ประจำที่มหาวิทยาลัยเกษตรศาสตร์ และลาออกจากราชการมาลงสมัครรับเลือกตั้งเป็นสมาชิกสภาผู้แทนราษฎร จังหวัดนครศรีธรรมราช แทนนายสุรินทร์ ผู้เป็นบิดาซึ่งได้มรณภาพขณะที่เป็นพระภิกษุ ในรัฐบาลของนายชวน หลีกภัย เคยดำรงตำแหน่งรัฐมนตรีประจำสำนักนายกรัฐมนตรี (14 พฤศจิกายน พ.ศ. 2540 - 9 พฤศจิกายน พ.ศ. 2543) โดยเป็นรัฐมนตรีหญิงคนแรกของไทยที่มาจากการเลือกตั้ง ต่อมาภายหลังได้วางมือทางการเมือง ใช้เวลากับการปฏิบัติธรรม และเดินทางไปปฏิบัติธรรมเผยแพร่พุทธศาสนาต่างประเทศ แม้ว่าจะหันหลังให้การเมือง แต่คุณหญิงสุพัตรา ยังมีบทบาทในการทำงานด้านสตรีกับพรรคประชาธิปัตย์อยู่บ้าง และต่อมาในรัฐบาลของนายอภิสิทธิ์ เวชชาชีวะ ได้หันกลับมาช่วยงานโดยไม่รับตำแหน่งทางการเมือง โดยทำหน้าที่ดูแลโครงการธนาคารต้นไม้ ของสำนักงานกองทุนสนับสนุนการสร้างเสริมสุขภาพ (สสส.) และในที่สุดจึงได้รับการแต่งตั้งเป็นที่ปรึกษานายกรัฐมนตรี รับผิดชอบงานด้านสังคม ชีวิตส่วนตัว คุณหญิงสุพัตรามีชื่อเล่นว่า "แอ๋ว" จึงเป็นที่มาของชื่อที่สื่อมวลชนนิยมเรียกว่า "คุณหญิงแอ๋ว" หรือ "หญิงแอ๋ว" สมรสกับ พล.อ.ปฐมพงษ์ เกษรศุกร์ อดีตประธานที่ปรึกษากองบัญชาการกองทัพไทย โดยที่ไม่มีบุตรด้วยกันเครื่องราชอิสริยาภรณ์</doc>
