<doc id="278131" url="https://th.wikipedia.org/wiki?curid=278131" title="วงษ์คำเหลา">วงษ์คำเหลา วงษ์คำเหลา เป็นภาพยนตร์ไทยที่ออกฉายวันที่ 1 กรกฎาคม พ.ศ. 2552 เป็นภาพยนตร์ตลก กำกับโดยเพ็ชรทาย วงษ์คำเหลา นำแสดงโดย เพ็ชรทาย วงษ์คำเหลา , อคัมย์สิริ สุวรรณศุข,ฉันทนา กิติยพันธ์,สมชาย ศักดิกุล, แวววาว จ๊กมก, อาภาพร นครสวรรค์ ,เฉลิม แย้มขะมัง, อนุวัฒน์ ทาระพันธุ์ , ตุ๊กกี้ ชิงร้อย (สุดารัตน์ บุตรพรม), เดฟ ดวงดี,อรชร(สุพัฒน์ ศรีนวล) ภาพยนตร์ทำรายได้รวม 91.2 ล้านบาทตัวละครตัวละคร. - เพชราวุธ วงษ์คำเหลา/ ชายเพชร ชายหนุ่มผู้สูงศักดิ์ พี่ชายคนโตแห่งตระกูลมหาเศรษฐีพันล้านวงษ์คำเหลา หนุ่มนักเรียนนอก สูงด้วยวัยวุฒิและคุณวุฒิ ผู้ดีเก่า ผู้สืบทอดและดูแลกิจการจิวเวอร์รี่ แบรนด์วงษ์คำเหลามาสเตอร์สุขุมเยือกเย็น นิ่ง รอบรู้ในทุกด้าน เก็บความรู้สึกเก่ง กระทั่งตกหลุมรักคุณพิรมน ครูสอนภาษาอังกฤษของน้องชายเข้าอย่างจัง - พิรมน เพ็ญพิชชา หญิงสาว ผู้งามงด ทั้งกิริยา มารยาท ความคิดความอ่าน ฉลาดมั่นใจในตัวเองสูง อยู่กับแม่มาตั้งแต่เด็ก เป็นคนเข้มแข็งลึกๆ อ่อนไหว ไม่เคยก้มหัวให้กับความไม่ถูกต้อง จนเข้ามารับภารกิจสำคัญในตระกูลวงษ์คำเหลา ต้องตั้งคำถามกับหัวใจตัวเองว่ารู้สึกอย่างไรท่านชายเพชรพี่ชายคนโตแห่งคฤหาสน์วงษ์คำเหลา - คุณหญิงแม่พราวพิราศ วงษ์คำเหลา/ คุณหญิงแม่ หญิงหม้าย มารดาของลูกๆ ทั้งสี่ ชายเพชร, พลอยวรินทร์, พราวแพรว และจูเนียร์ แห่งตระกูลวงษ์คำเหลา รักศักดิ์ศรีมีความเป็นผู้ดี อยู่ในสายเลือด เจ้ายศเจ้าอย่าง ยึดถือศักดินาไม่วางวาย ต่อให้โลกก้าวไปไกลถึงไหนต่อไหน แต่ความยึดมั่นถือมั่นของคุณหญิงไม่เคยเว้นวาย - หญิงพลอยวรินทร์ วงษ์คำเหลา/ หญิงพลอย ลูกสาวคนรองของตระกูลวงษ์คำเหลา หญิงผู้มีความดีพร้อม ดำรงในศีลในธรรม ถอดความเป็นผู้ดีจากหญิงแม่ แต่เข้าใจในชีวิตและความเท่าเทียมกันของมนุษย์มากกว่า ข้างนอกดูใจเย็นเช่นพี่ชาย แต่เมื่อถึงจุดเดือดแห่งความบ้าคลั่งก็ยากที่จะมีผู้ใดรับไหว ที่สำคัญคือครองความโสดมาได้อย่างยาวนานมาก - หญิงพราวแพรว วงษ์คำเหลา/ หญิงแพรว ลูกสาวคนเล็ก สุดที่รักสุดดวงใจของคุณหญิงแม่ ถูกตามใจ ตั้งแต่เด็ก เวลาที่ถูกขัดใจไม่ได้สิ่งต้องการ พร้อมจะระเบิดถ้อยคำ และความสยดสยองให้ทุกผู้คนได้พบเห็นทันที รักการแต่งตัว พอๆ กับเพื่อนสาวอย่างหญิงนุช มีท่านเป้าเป็นคู่หมั้นคู่หมาย และมี "พิรมน" เป็นศัตรูของหัวใจ - ไพฑูรย์ วงษ์คำเหลา / จูเนียร์ น้องชายคนเล็ก น้องสุดท้องประจำตระกูลวงษ์คำเหลา ถึงจะเป็นลูกหลงที่มีอาการพัฒนาการทางสมองช้า แต่จูเนียร์คือเด็กพิเศษ ที่ร่าเริง สดใส มองโลกในแง่ดี ทำให้คฤหาสน์วงษ์คำเหลาเต็มไปด้วยสีสันน่ารักๆ ตามวิธีคิดของจูเนียร์ที่ทั้งบริสุทธิ์และไร้เดียงสา เป็นน้องชายที่ชายเพชรรักมาก จูเนียร์ชอบเล่นซ่อนแอบกับครูพิรมนและมักมีกิจกรรมให้นายเขื่องคนสวนปวดเฮดอยู่เสมอ - ท่านพรจรัส วงษ์คำเหลา/ ท่านปู่ เจ้าคุณปู่แห่งตระกูลวงษ์คำเหลา ผู้ก่อตั้งกิจการวงษ์คำเหลาจิวเวอรี่ แต่ด้วยเหตุการณ์สะเทือนใจบางอย่าง ทำให้ท่านพรจรัสเก็บตัวเงียบ ทำตัวลึกลับ ไม่พบปะผู้คน ฝั่งตัวอยู่บริเวณตึกในของคฤหาสน์ มีเพียงชายเพชรที่เข้าใจถึงความต้องการลึกๆ ของชายชราที่เปรียบดั่งไม้ใกล้ฝั่ง ที่เฝ้ารอไออุ่นแห่งความรักซึ่งเปรียบดั่งยาอายุวัฒนะช่วยหล่อหลอมให้มีกำลังใจในการดำเนินชีวิตต่อไป - ท่านเป้า คู่หมั้นของหญิงพราวแพรว สูงด้วยศักดิ์ศรี บารมีและชนชั้นที่ไม่ด้อยไปกว่า ตระกูลวงษ์คำเหลา ด้วยบุคลิกดูดีแบบแปลกๆ ทำให้ท่านเป้าช่างโดดเด่น เฉิดฉาย ไฉไลในสังคมชั้นสูงโดยเฉพาะการพูดจาอันเป็นเอกลักษ์ แต่เมื่อได้สบตากับพิรมน ทำให้เป้าหมายของการเข้าออกในคฤหาสน์วงษ์คำเหลาก็เปลี่ยนไปทันที - หญิงนุช น้องสาวของท่านเป้า รู้อกรู้ใจในตัวเพื่อนสนิทอย่างหญิงแพรวซะทุกเรื่อง โดยเฉพาะรสนิยมในเรื่องแฟชั่นและการแต่งตัวที่อินเทรนด์และล้ำยุคไม่ด้อยกว่าผู้ใด นิยมทุกอย่างที่เป็นเฟอร์ และขนสัตว์ แม้นสภาพอากาศเมืองไทยจะร้อนตับแตก หญิงนุชไม่หวั่น เพราะได้หญิงแพรวคอยเป็นสะพานเชื่อมใจ ฝันที่จะได้เป็นทองแผ่นเดียวกันกับชายเพชรคงไม่ไกลเกินเอื้อม - นายเถียร คนรับใช้ประจำคฤหาสน์วงษ์คำเหลา มีนิสัยช่างยุและยั่วโมโห และเป็นคนรับใช้ประจำตัวของหญิงเล็กและหญิงนุช คอยหาเรื่องกลั่น แกล้งพิรมนตลอดเวลา รักและหลงใหลในแฟชั่นและการแต่งตัวถอดแบบเจ้านายมาเปี๊ยบ แต่รสนิยมออกแรงนิ๊ดส์นึง ทั้งหน้าตาเสื้อผ้าทรงผมไม่เคยซ้ำพอๆ กับชื่อที่เปลี่ยนได้ทุกวัน ทั้งจูเลีย ,โมนิก้า ฯลฯ - นายเขื่อง โชเฟอร์และคนสวนประจำตระกูลวงษ์คำเหลา คนเก่าคนแก่ของตระกูล ซื่อสัตย์ และคอยดูแลชายเล็กจูเนียร์ ทำให้กลายเป็นเพื่อนเล่นและมีส่วนร่วมในกิจกรรมแผลงๆ และเต็มไปด้วยความคิดสร้างสรรค์ของจูเนียร์ตลอด เป็นไม้เบื่อไม้เบาและตกเป็นเบี้ยล่างในความเกรี้ยวกราดของหญิงพราวแพรวอยู่เสมอ</doc>
