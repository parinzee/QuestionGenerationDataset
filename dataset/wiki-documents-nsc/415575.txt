<doc id="415575" url="https://th.wikipedia.org/wiki?curid=415575" title="เดอะเฮาส์ออฟเดอะไรซิงซัน">เดอะเฮาส์ออฟเดอะไรซิงซัน เดอะเฮาส์ออฟเดอะไรซิงซัน () เป็นเพลงโฟล์กจากสหรัฐอเมริกา บางครั้งอาจเรียกสั้นๆ ว่า House of the Rising Sun หรือ ไรซิงซันบลูส์ (Rising Sun Blues) เนื้อเพลงกล่าวถึงชีวิตที่อยู่อย่างยากลำบากในบ้านหลังหนึ่งในนิวออร์ลีนส์ ที่ใครๆ ก็เรียกบ้านหลังนี้ว่า "Rising Sun" เพลงนี้เป็นเพลงพื้นบ้านของสหรัฐอเมริกาที่มีการบันทึกเสียงหลายครั้งมาตั้งแต่ช่วงทศวรรษ 1930 แต่ฉบับที่ได้รับความนิยมที่สุด เป็นผลงานของ ดิแอนิมอลส์ วงดนตรีร็อกสัญชาติอังกฤษที่บันทึกเสียงระหว่างเดินทางมาแสดงร่วมกับชัค เบอร์รีในสหรัฐอเมริกา วางจำหน่ายเมื่อเดือนมิถุนายน ค.ศ. 1964 ซิงเกิลฉบับนี้ขึ้นถึงอันดับหนึ่งทั้งในสหรัฐอเมริกา และสหราชอาณาจักร แอลัน ไพรซ์ นักคีย์บอร์ดของดิแอนิมอลส์กล่าวว่า เฮาส์ออฟเดอะไรซิงซัน มีที่มาจากเพลงพื้นบ้านของอังกฤษในศตวรรษที่ 16 กล่าวถึงชีวิตของหญิงสาวที่ถูกคุมขังในซ่องโสเภณี เมื่อชาวอังกฤษย้ายถิ่นฐานมาตั้งรกรากในสหรัฐจึงดัดแปลงเนื้อเพลงให้เกี่ยวกับนิวออร์ลีนส์ ในขณะที่เอริก เบอร์ดัน นักร้องนำของวงกล่าวว่า ดิแอนิมอลส์ได้ฟังเพลงนี้เป็นครั้งแรกในคลับแห่งหนึ่งในนิวคาสเซิล สหราชอาณาจักร โดยก่อนหน้าดิแอนิมอลส์ นักดนตรีที่เคยบันทึกเสียงเพลงนี้ ได้แก่ บ็อบ ไดแลน (ปี 1960), โจแอน แบซ (ปี 1960) และนิน่า ซิโมน (ปี 1962)</doc>
