<doc id="322497" url="https://th.wikipedia.org/wiki?curid=322497" title="แร้งเทาหลังขาว">แร้งเทาหลังขาว แร้งเทาหลังขาว (อังกฤษ: The Indian White-rumped Vulture; ชื่อวิทยาศาสตร์: Gyps bengalensis) นกล่าเหยื่อจำพวกอีแร้งชนิดหนึ่งลักษณะ ลักษณะ. จัดเป็นนกขนาดใหญ่ชนิดหนึ่ง ลำตัวยาวถึง 90 เซนติเมตร สีลำตัวดำแกมสีน้ำตาล บริเวณส่วนหัวและลำคอไม่มีขนปกคลุมเป็นแผ่นหลังสีคล้ำตอนล่างของคอมีขนเป็นวงสีขาวรอบหลังตอนล่างและโคนหางสีขาวเด่นชัดบริเวณด้านในของต้นขามีแต้มสีขาวซึ่งจะเห็นได้ชัดขณะเกาะยืน นกอายุน้อยลำตัวสีน้ำตาลออกแดงหรือสีน้ำตาลเข้มไม่มีแถบสีขาวเลยพฤติกรรมและการขยายพันธุ์ พฤติกรรมและการขยายพันธุ์. กินซากสัตว์เป็นอาหาร ทำรังในเดือนพฤศจิกายนและธันวาคมจนถึงเดือนกุมภาพันธ์ ทำรังบนยอดไม้สูง เคยพบทำรังบนยอดต้นมะพร้าว วางไข่ครั้งละ 1 ฟอง ทั้งสองเพศช่วยกันทำรังและกกไข่การกระจายพันธุ์ การกระจายพันธุ์. มีการแพร่กระจายพันธุ์ตั้งแต่ภูมิภาคเอเชียใต้, จีนด้านตะวันออกเฉียงใต้ และทั่วภูมิภาคเอเชียตะวันออกเฉียงใต้ ในป่าชุมนุมใกล้กับที่อยู่ของมนุษย์เคยพบมีชุกชุมทั่วไปในบริเวณที่ราบชอบเกาะอยู่ในฝูงใหญ่บนต้นไม้ตามลาดเขาและต้นไม้สูงตามชายป่าหรือริมไร่นา สำหรับในประเทศไทย แร้งเทาหลังขาวเป็นนกที่หาดูได้ยากมาก มีรายงานการพบแร้งชนิดนี้ที่เขตรักษาพันธุ์สัตว์ป่าทุ่งใหญ่-ห้วยขาแข้ง ในเขตจังหวัดตากและจังหวัดอุทัยธานี ที่ใกล้โรงฆ่าสัตว์ จังหวัดปัตตานี และที่ทุ่งนาริมถนนในจังหวัดชัยภูมิ เป็นต้นสถานะอนุรักษ์ สถานะอนุรักษ์. ปัจจุบัน แร้งเทาหลังขาว เป็นนกที่หาได้ยากมากในประเทศไทย จึงถูกจัดเป็นสัตว์ป่าคุ้มครองตามพระราชบัญญัติสงวนและคุ้มครองสัตว์ป่า พุทธศักราช 2535 เช่นเดียวกับแร้งและนกในกลุ่มเดียวกันนี้ชนิดอื่น ๆ</doc>
