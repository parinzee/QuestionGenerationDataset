<doc id="133197" url="https://th.wikipedia.org/wiki?curid=133197" title="เบเลริอันด์">เบเลริอันด์ เบเลริอันด์ (Beleriand) เป็นชื่อดินแดนแห่งหนึ่งในโลกจินตนาการ มิดเดิลเอิร์ธ งานประพันธ์ของ เจ. อาร์. อาร์. โทลคีน ตั้งอยู่ทางตะวันตกเฉียงเหนือของแผ่นดินมิดเดิลเอิร์ธ ทางฟากตะวันตกของเทือกเขาเอเร็ดลูอิน (หรือเทือกเขาสีน้ำเงิน ด้านตะวันตกของแคว้นไชร์ ใน เดอะลอร์ดออฟเดอะริงส์) ติดกับมหาสาคร หรือเบเลกายร์ ปรากฏเป็นฉากหลังสำคัญอยู่ในเรื่อง ซิลมาริลลิออน งานเขียนอื่นๆ ของโทลคีนที่เกี่ยวข้องกับแผ่นดินเบเลริอันด์ ได้แก่ The Lays of Beleriand, ตำนานบุตรแห่งฮูริน (The Children of Hurin), The Book of Lost Tales และอื่นๆ ในหนังสือชุด ประวัติศาสตร์มิดเดิลเอิร์ธ อาณาเขตเบเลริอันด์ ด้านตะวันตกจรดทะเลเบเลกายร์ ด้านตะวันออกจรดเทือกเขาเอเร็ดลูอิน ทิศเหนือจรดทุ่งอาร์ด-กาเลน ทิศใต้แผ่ไปถึงผืนป่าเทาร์-อิม-ดุยนัธ มีแม่น้ำสายหลักอยู่สองสาย ได้แก่แม่น้ำซิริออน กับแม่น้ำเกลิออน แม่น้ำซิริออนเป็นแม่น้ำใหญ่กว่า ไหลผ่านกึ่งกลางแผ่นดินเบเลริอันด์ แบ่งพื้นดินออกเป็นเบเลริอันด์ตะวันออก และเบเลริอันด์ตะวันตก ส่วนแม่น้ำเกลิออนแม้จะแคบกว่า แต่ยาวกว่า ไหลผ่านเบเลริอันด์ตะวันออกเลียบไปกับแนวเทือกเขาเอเร็ดลูอิน ฟากตะวันออกของเกลิออนเป็นแผ่นดินที่เรียกว่า ออสซิริอันด์ มีแควสาขาอีกหกสายไหลจากเอเร็ดลูอินลงมาบรรจบกับเกลิออน ดังนั้นบางครั้งก็เรียกดินแดนนี้ว่า 'แผ่นดินแห่งแม่น้ำทั้งเจ็ด' หรือ 'ดินแดนสัตตนที' แผ่นดินเบเลริอันด์ถึงคราววิบัติจนล่มจมลงสู่ใต้มหาสมุทร เมื่อครั้งสงครามแห่งความโกรธา อันเป็นสงครามเทพ ระหว่างทัพของวาลาร์ กับมอร์กอธ เป็นอันสิ้นสุดยุคที่หนึ่ง คงเหลือแต่เพียงแผ่นดินซึ่งเป็นที่ตั้งหลุมศพของมอร์เวน ทูริน และนิเอนอร์ ที่ยังโผล่พ้นมหาสมุทรอยู่ เรียกว่า 'โทลมอร์เวน'อาณาจักรต่างๆ ในเบเลริอันด์อาณาจักรต่างๆ ในเบเลริอันด์. - กอนโดลิน (ตั้งในปีที่ 116 ของยุคแห่งตะวัน) - ดอร์-โลมิน (ตั้งในปีที่ 50 ของยุคแห่งตะวัน มอบให้แก่มนุษย์ในปีที่ 400) - โดริอัธ (ก่อตั้งในปีทวิพฤกษาศกที่ 1152) - เบเลริอันด์ตะวันออก - ธาร์เกลิออน (ตั้งในปีที่ 7 ของยุคแห่งตะวัน) - นาร์โกธรอนด์ (ตั้งในปีที่ 102 ของยุคแห่งตะวัน) - เนฟรัสต์ - ฟาลัส - พรมแดนมายดรอส (ตั้งในปีที่ 7 ของยุคแห่งตะวัน) - ช่องแคบมากลอร์ (ตั้งในปีที่ 7 ของยุคแห่งตะวัน) - ออสซิริอันด์ (หรือ ลินดอน ก่อตั้งปีทวิพฤกษาศกที่ 1350) - ช่องแคบอะกลอน - อะมอนเอเร็บ (ตั้งในปีที่ 7 ของยุคแห่งตะวัน) - อาร์แวร์นิเอน (ตั้งในปีที่ 511 ของยุคแห่งตะวัน) - เอสโตลัด - ฮิธลุม (ตั้งในปีที่ 1 ของยุคแห่งตะวัน) - ฮิมลัด (ตั้งในปีที่ 7 ของยุคแห่งตะวัน)</doc>
