<doc id="714343" url="https://th.wikipedia.org/wiki?curid=714343" title="มอนส์ เซลเมร์เลิฟ">มอนส์ เซลเมร์เลิฟ มอนส์ เพตเตอร์ อัลเบิร์ต ซาห์เลน เซลเมร์เลิฟ () (เกิด 13 มิถุนายน พ.ศ. 2529) เป็นนักร้อง นักแสดง และพิธีกรชาวสวีเดน ผู้ชนะเลิศการประกวดเพลงยูโรวิชัน 2015 เซลเมร์เลิฟเกิดที่เมืองลุนด์ มีน้องสาวหนึ่งคน โดยมารดาเป็นศาสตราจารย์ที่มหาวิทยาลัยลุนด์ ส่วนบิดาเป็นศัลยแพทย์ ในช่วงเรียนมัธยมเคยเข้าร่วมคณะประสานเสียงของโรงเรียน เซลเมร์เลิฟเคยเข้าร่วมประกวดไอดอล 2005 และได้ลำดับที่ห้า จากนั้นได้เข้าร่วมการคัดเลือกเป็นตัวแทนของสวีเดนในการประกวดเพลงยูโรวิชันในปี 2007 และปี 2009 เป็นพิธีกรของงานคัดเลือกในปี 2010 และได้เป็นตัวแทนของสวีเดนในการประกวดเพลงยูโรวิชันปี 2015 ที่จัด ณ กรุงเวียนนา ประเทศออสเตรีย ซึ่งในปีนั้นเขาได้รับรางวัลชนะเลิศ ด้วยบทเพลง "ฮีโรส์" ซึ่งได้รับคะแนนรวม 365 คะแนน เป็นคะแนนสูงสุดตลอดการแข่งขันลำดับที่สาม ต่อจากอเล็กซานเดอร์ รืยบัค ตัวแทนจากนอร์เวย์ในปี 2009 และลอรีน ตัวแทนจากสวีเดนในปี 2012 เซลเมร์เลิฟเป็นหนึ่งในผู้รอดชีวิตจากเหตุการณ์แผ่นดินไหวและคลื่นสึนามิในมหาสมุทรอินเดีย พ.ศ. 2547 โดยในขณะนั้นเขาและครอบครัวอยู่ในระหว่างการพักผ่อนที่เขาหลัก จังหวัดพังงาผลงานผลงาน. - Stand by For... (2007) - MZW (2009) - Christmas with Friends (2010) - Kära vinter (2011) - Barcelona Sessions (2014) - Perfectly Damaged (2015)</doc>
