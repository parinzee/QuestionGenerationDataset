<doc id="318458" url="https://th.wikipedia.org/wiki?curid=318458" title="5 พยัคฆ์พิทักษ์ซุนยัดเซ็น">5 พยัคฆ์พิทักษ์ซุนยัดเซ็น 5 พยัคฆ์พิทักษ์ซุนยัดเซ็น (; อักษรจีนตัวย่อ: 十月围城; อักษรจีนตัวเต็ม: 十月圍城; พินอิน: Shí Yuè Wéi Chéng) นำแสดงโดย เจิ้น จื่อตัน, เยิ่น ต๊ะหัว, เหลียง เจียฮุย, หวัง เสวี่ยฉี, หลี หยูชุน, เซียะ ถิงฟง, เจิ้น จื่อเหว่ย, ฟ่าน ปิงปิง, ฮูจุน, หวัง ปั๋วเจี๋ย ร่วมด้วย หลี่หมิง และจาง เซี๊ยะโหย่ว กำกับการแสดงโดย เท็ดดี้ เฉินเรื่องย่อ เรื่องย่อ. ในปีคริสต์ศักราช 1905 ซุนเหวิน (ชื่อตัวโดยกำเนิดของซุน ยัตเซ็น) ตั้งใจที่จะไปฮ่องกง (ฮ่องกงในอาณานิคมของอังกฤษ) เพื่อหารือแผนการกับสมาชิกถงเหมิงฮุ่ย (สมาพันธ์ความร่วมมือเพื่อการปฏิวัติประชาธิปไตยของซุนยัตเซ็น) ในการโค่นล้มราชวงศ์ชิง ซึ่งจีนภายใต้ราชวงศ์ชิงนั้นกำลังอยู่ในภาวะของความฉ้อฉลและโกลาหลไปทั่วหัวระแหง พระนางซูสีไทเฮาทราบเรื่อง จึงส่งกลุ่มมือสังหารที่นำโดยเหยียนเสี้ยวกว๋อเพื่อไปฆ่าซุนเหวินเสีย นักปฏิวัติเฉินเส้าไป๋มาถึงฮ่องกงก่อนซุนเหวินไม่กี่วัน เพื่อพบกับนักธุรกิจหลี่อวี้ถัง ผู้ซึ่งให้ความช่วยเหลือทางการเงินสำหรับการปฏิวัติ เมื่อวันที่ซุนเหวินจะมาเยือนใกล้เข้ามา ความโกลาหลก็เริ่มเกิดในฮ่องกง พวกคนรู้จักของเฉินเส้าไป๋ถูกฆาตกรรม และเฉินเส้าไป๋เองก็ถูกลักพาตัวในการปฏิบัติการจู่โจมของกลุ่มมือสังหาร หลังจากสำนักพิมพ์ของเฉินเส้าไป๋ถูกปิดโดยเจ้าหน้าที่อังกฤษ เนื่องจากอังกฤษไม่ต้องการแทรกแซงสถานการณ์ทางการเมืองภายในของจีน หลี่อวี้ถังจึงตัดสินใจประกาศการให้ความสนับสนุนคณะปฏิวัติอย่างเป็นทางการ และเพื่อให้ซุนเหวินได้หารือและออกจากฮ่องกงได้อย่างปลอดภัย หลี่อวี้ถังได้จัดตั้งกลุ่มชายฉกรรจ์ให้ไปเป็นองครักษ์ให้ซุนเหวินเมื่อเขามาถึง ประกอบไปด้วย คนลากรถ พ่อค้าเร่ และขอทาน หลี่ฉงกวงผู้เป็นลูกชายของหลี่อวี้ถังได้รับเลือกให้ปลอมตัวเป็นซุนเหวินเพื่อเบี่ยงเบนความสนใจของพวกมือสังหารตัวละครเบื้องหลังและความสำเร็จ เบื้องหลังและความสำเร็จ. Bodyguards and Assassins เป็นภาพยนตร์ฟอร์มใหญ่ ที่ใช้ทุนสร้างสูงถึง 800 ล้านบาท กำกับการแสดงโดย เท็ดดี้ เฉิน อำนวยการแสดงโดย ปีเตอร์ ชาน และ หวง เจียนซิน มีนักแสดงชื่อดังร่วมแสดงด้วยมากมาย พร้อมด้วยนักแสดงรับเชิญที่ปรากฏบทบาทอย่างสั้น ๆ เช่น หลี่หมิง หรือ จาง เซี๊ยะโหย่ว โดยมีเนื้อหาเป็นประวัติศาสตร์ช่วงหนึ่งของจีนก่อนการปฏิวัติซินไฮ่ โดย ดร.ซุน ยัดเซ็น หรือชื่อตัวดั้งเดิมว่า ซุนเหวิน โดยเป็นการร่วมสร้างกันระหว่างจีนและฮ่องกง ภาพยนตร์ออกฉายที่ฮ่องกงเมื่อวันที่ 18 ธันวาคม ค.ศ. 2009 เมื่อเข้าฉายแล้วได้รับเสียงวิจารณ์ไปในทางที่ชื่นชม โดยได้รับคะแนนไป 6.9 ดาวจากทั้งหมด 10 ดาวจากIMDb ขณะที่สยามโซนดอตคอมให้ไปถึง 8.23 จากเต็ม 10 ด้วยกัน ภาพยนตร์ประสบความสำเร็จอย่างมาก ในการเข้าฉายในช่วงเทศกาลปีใหม่ที่จีนและฮ่องกง โดยครองแชมป์ทำเงินสูงสุดที่จีนกว่า 200 ล้านหยวน ในส่วนของรางวัลได้รับรางวัลภาพยนตร์ยอดเยี่ยมของฮ่องกง ครั้งที่ 29 ต่อจาก Ip Man และได้รับรางวัลอื่น ๆ อีก 8 รางวัล จากการเข้าชิงถึง 18 รางวัล รวมถึงรางวัลนักแสดงประกอบชายยอดเยี่ยม (เซียะ ถิงฟง) และ ผู้กำกับยอดเยี่ยม อีกทั้งยังได้รับอีกหลายรางวัลเพิ่มอีกด้วย เช่น รางวัลภาพยนตร์เอเชีย, รางวัลสถาบันนักวิจารณ์ฮ่องกง เป็นต้น</doc>
