<doc id="184881" url="https://th.wikipedia.org/wiki?curid=184881" title="ปีเตอร์ กาเบรียล">ปีเตอร์ กาเบรียล ปีเตอร์ ไบรอัน กาเบรียล () เกิดเมื่อวันที่ 13 กุมภาพันธ์ ค.ศ. 1950 เป็นนักดนตรีชาวอังกฤษ มีชื่อเสียงจากการเป็นนักร้องนำวงเจเนซิส ซึ่งก่อตั้งวงในปี 1966 พวกเขามีผลงานอัลบั้ม 7 ชุด หลังจากนั้นกาเบรียลออกจากวงในปี 1975 มีผลงานเดี่ยว 11 อัลบั้ม มีเพลงดังอย่าง “Shock the Monkey,” “Sledgehammer,” “Big Time” และ “In Your Eyes” ด้านงานธุรกิจเกี่ยวกับดนตรี สื่อและเทคโนโลยี เขาได้ก่อตั้งกลุ่มบริษัทรีล เวิลด์ ในปี 1987 ประกอบไปด้วย รีล เวิลด์ สตูดิโอส์, รีล เวิลด์ เรคคอร์ดส์และรีล เวิลด์ มัลติมีเดียและรีล เวิลด์ ฟิล์มส์ และเขาก่อตั้ง โอดีทู ในปี 1999 เป็นบริษัทจัดจำหน่ายตามความต้องการ ถือเป็นบริษัทจัดจำหน่ายดนตรีออนไลน์ชั้นแนวหน้าของยุโรป ในปี 2005 กาเบรียลได้ร่วมกับเดวิด แองเกลไอค์ซื้อกิจการบริษัทโซลิด สเตท โลจิค ซึ่งเป็นบริษัท ผู้ผลิตคอนโซลสำหรับการบันทึก การกระจายเสียงและงานโพสต์โปรดักชันสำหรับดนตรีระดับแนวหน้าของโลก และเขายังเป็นผู้ก่อตั้งเว็บไซต์ thefilter.com และ We7.com อีกด้วย เขายังได้รับรางวัลแมน ออฟ พีซ ซึ่งมอบให้เขาโดยคณะกรรมการโนเบล พีซ และเชอวาเลียร์ ดังส์ ออเดอร์ เดอ อาร์ตส์ เอ เดอ เลทเทรอ และยังได้รับรางวัลบีที ดิจิตอล มิวสิก ไพโอเนียร์ อวอร์ด เขาก่อตั้ง วูมัด (เวิลด์ ออฟ มิวสิก อาร์ตส์ แอนด์ แดนซ์) ด้วยการจัดเทศกาลกว่า 50 ครั้งในกว่า 40 ประเทศ ซึ่งมูลนิธินี้ยังได้จัดการเรื่องการศึกษาและเวิร์คช็อปให้กับโรงเรียนอีกหลายที่ เขายังร่วมการทัวร์ด้านสิทธิมนุษยชนกับองค์กรนิรโทษกรรมสากลปี 1988 และร่วมก่อตั้ง Witness.org ในปี 1989 เพื่อมอบกล้องถ่ายรูปและคอมพิวเตอร์ให้กับนักเคลื่อนไหวเพื่อเรียกร้องสิทธิมนุษยชน และต่อมา เขาร่วมกับริชาร์ด แบรนสันก่อตั้ง Elders.org</doc>
