<doc id="748951" url="https://th.wikipedia.org/wiki?curid=748951" title="โปเกมอน ไฟร์เรดและลีฟกรีน">โปเกมอน ไฟร์เรดและลีฟกรีน โปเกมอนภาคไฟร์เรด และโปเกมอนภาคลีฟกรีน () เป็นเกมภาคทำใหม่จากวิดีโอเกมโปเกมอนภาคเรดและบลูที่วางจำหน่ายใน ค.ศ. 1996 เกมภาคใหม่นี้พัฒนาโดยบริษัทเกมฟรีก และจำหน่ายโดยนินเท็นโด สำหรับเครื่องเล่นเกมบอยแอ็ดวานซ์ และสามารถใช้กับอุปกรณ์เกมบอยแอ็ดวานซ์ไวร์เลสอะแด็ปเตอร์ ซึ่งมีพ่วงมากับเกม ภาคไฟร์เรดและลีฟกรีนจำหน่ายครั้งแรกในประเทศญี่ปุ่นในเดือนมกราคม ค.ศ. 2004 และจำหน่ายในอเมริกาเหนือและยุโรปในเดือนกันยายนและตุลาคม ตามลำดับ นินเท็นโดทำการตลาดเกมนี้โดยติดป้ายเกมให้เป็นเพลเยอส์ชอยส์ ภาคไฟร์เรดและลีฟกรีนเป็นหนึ่งในเกมแนวสวมบทบาทชุด โปเกมอน ผู้เล่นควบคุมตัวละครผู้เล่นจากมุมมองเหนือศีรษะ และต่อสู้แบบเทิร์นเบสเช่นเดียวกับภาคแรก อย่างไรก็ตาม มีคุณสมบัติใหม่ ช่น เมนูช่วยเหลือ และภูมิภาคใหม่เพิ่มเข้ามา ตลอดทั้งเกม ผู้เล่นจับและเลี้ยงดูโปเกมอนเพื่อใช้ต่อสู้ เกมได้รับคำวิจารณ์ส่วนใหญ่ในด้านบวก ได้คะแนนรวม 81% จากเมทาคริทิก นักวิจารณ์ส่วนใหญ่ยกย่องคุณสมบัติใหม่ของเกมที่ยังคงรักษารูปแบบการเล่นแบบดั้งเดิมไว้ได้ การตอบรับในเรื่องกราฟิกส์และเสียงนั้นมีคละกัน นักวิจารณ์บางกลุ่มตำหนิว่าเกมดูเรียบง่ายเกินไปและขาดการปรับปรุงเมื่อเทียบกับภาคก่อนหน้า โปเกมอนภาครูบีและแซฟไฟร์ ภาคไฟร์เรดและลีฟกรีนประสบความสำเร็จเชิงพาณิชย์ ขายได้ราว 12 ล้านหน่วยทั่วโลก</doc>
