<doc id="283695" url="https://th.wikipedia.org/wiki?curid=283695" title="เจ้าหญิงอายาโกะแห่งทากามาโดะ">เจ้าหญิงอายาโกะแห่งทากามาโดะ เจ้าหญิงอะยะโกะแห่งทะกะมะโดะ (; 15 กันยายน พ.ศ. 2533) เป็นพระธิดาในเจ้าชายโนะริฮิโตะ เจ้าชายทะกะมะโดะกับเจ้าหญิงฮิซะโกะ พระชายาฯ เป็นพระญาติชั้นที่หนึ่งของสมเด็จพระจักรพรรดิอะกิฮิโตะพระประวัติ พระประวัติ. เจ้าหญิงอะยะโกะแห่งทะกะมะโดะประสูติเมื่อวันที่ 15 กันยายน พ.ศ. 2533 ณ โรงพยาบาลไอกุ เป็นพระธิดาพระองค์เล็กในเจ้าชายโนะริฮิโตะ เจ้าชายทะกะมะโดะกับเจ้าหญิงฮิซะโกะ พระชายาฯ มีพระเชษฐภคินีอีกสองพระองค์ คือ เจ้าหญิงสึงุโกะแห่งทะกะมะโดะและโนะริโกะ เซ็งเงะ เจ้าหญิงอะยะโกะทรงการศึกษาระดับประถมศึกษาและมัธยมศึกษาจากโรงเรียนกะกุชูอิง ในปี พ.ศ. 2550 ขณะที่ทรงศึกษาระดับมัธยมศึกษานั้นพระองค์ได้เสด็จไปประเทศนิวซีแลนด์จากโครงการร่วมบ้านกับคนท้องถิ่น (homestay program) ที่ได้รับการสนับสนุนจากโรงเรียน ต่อมาในปี พ.ศ. 2552 ทรงเข้าศึกษาระดับอุดมศึกษาสาขาสังคมสงเคราะห์ มหาวิทยาลัยนานาชาติโจไซ ในปี พ.ศ. 2553-2554 เจ้าหญิงอะยะโกะได้เข้าร่วมโครงการแลกเปลี่ยนนักศึกษาที่วิทยาลัยคาโมซัน (Camosun College) ณ เมืองวิกตอเรีย รัฐบริติชโคลัมเบีย ประเทศแคนาดา พระองค์ทรงสำเร็จการศึกษาปริญญาตรีจากมหาวิทยาลัยนานาชาติโจไซในเดือนมีนาคม พ.ศ. 2556 เดือนกันยายนปีเดียวกันนั้นทรงศึกษาสาขาภาษาอังกฤษ วิทยาลัยคาโมซันที่ทรงเคยศึกษาขณะเป็นนักเรียนแลกเปลี่ยน จนสำเร็จการศึกษาในเดือนเมษายน พ.ศ. 2558 หลังจากนั้นก็ทรงประทับอยู่ในมหาวิทยาลัยบริติชโคลัมเบียก่อนเสด็จกลับญี่ปุ่นในเดือนสิงหาคม พ.ศ. 2558 ต่อมาวันที่ 16 มีนาคม พ.ศ. 2559 เจ้าหญิงอะยะโกะทรงสำเร็จการศึกษาปริญญาโทสาขาสวัสดิการสังคม มหาวิทยาลัยนานาชาติโจไซ หลังสำเร็จการศึกษา พระองค์จึงเริ่มประกอบพระกรณียกิจและปรากฏพระองค์ในพระราชพิธีพงศาวลี</doc>
