<doc id="433691" url="https://th.wikipedia.org/wiki?curid=433691" title="อะกิโซะระ">อะกิโซะระ อะกิโซะระ (, "ท้องฟ้าหน้าใบไม้ร่วง") เป็นชื่อมังงะชุดหนึ่งซึ่ง มะซะฮิโระ อิโตะซุงิ (Masahiro Itosugi) เขียนเรื่องและภาพ และสำนักพิมพ์อะกิตะ (Akita Shoten) พิมพ์เผยแพร่ ต่อมา บริษัทฮูดส์เอนเตอร์เทนเมนต์ (Hoods Entertainment) จึงดัดแปลงเป็นวีดิทัศน์ภาพเคลื่อนไหวฉบับต้น (original video animation) หรือโอวีเอ จำนวนสองภาค มังงะนี้มีเนื้อใหญ่ใจความเป็นการร่วมประเวณีกับญาติสนิท (incest) มีฉากสังวาสตลอดเรื่อง และมีทั้งหมดหกเล่มจบ ดำเนินเรื่องโดยมีครอบครัวหนึ่งเป็นศูนย์กลาง ตัวละครหลักประกอบด้วยพี่สาวและน้องชายซึ่งมีความสัมพันธ์ฉันชู้สาวกัน ชื่อมังงะ อะกิโซะระ ก็มาจากชื่อตัวละครทั้งสองนี้ อนึ่ง น้องชายยังมีความสัมพันธ์ทำนองเดียวกันน้องสาวฝาแฝดของตนอีก ทั้งสามคนต้องต่อสู้เพื่อให้ได้ครองคู่กันท่ามกลางสังคมที่มองว่าความรักเช่นนี้ผิดคลองธรรมเนื้อเรื่อง เนื้อเรื่อง. โซะระ อะโอะอิ และ อะกิ อะโอะอิ พี่สาว มักบอกรักกันมาตั้งแต่ทั้งคู่ยังเล็ก บัดนี้ โซะระเติบโตขึ้นและพบว่า คำว่า "รัก" ที่เคยบอกกันฉันน้องชายพี่สาวนั้นได้แปรเปลี่ยนไปทางอื่นแทนเมื่ออะกิได้พรรณนาความรู้สึกที่เธอมีต่อเขาว่ามากกว่าพี่น้องซึ่งเป็นความรู้สึกเดียวกับที่เขามีต่อเธอ ครั้นพบว่าต่างฝ่ายต่างรักกันจนมิอาจหักห้ามใจได้ ทั้งคู่ก็ถ่ายทอดความรักกันฉันชู้สาวโดยลักลอบมีความสัมพันธ์ทางเพศกันเรื่อยมา คนทั้งสองจำต้องปกปิดความรักที่มีให้กันท่ามกลางสังคมที่ไม่มีวันเข้าใจเรื่องเช่นนี้ได้ ยิ่งวันเวลาผ่านไป โซะระยิ่งค้นพบความรักในหลาย ๆ รูปแบบที่สังคมจักต้องวินิจฉัยว่าฝ่าฝืนความสงบเรียบร้อยและศีลธรรมอันดีของประชาชน เป็นต้นว่า ความรักฉันชู้สาวที่เขามีให้แก่นะมิ น้องสาวของเขา และความรักระหว่างนะมิและคะนะ เพื่อนหญิงร่วมโรงเรียน อันเป็นความสัมพันธ์ระหว่างหญิงกับหญิง ที่สุด โซะระยังพบว่า บิดาและมารดาของตนนั้นเป็นพี่ชายน้องสาวร่วมสายโลหิตกันแท้ ๆ ทำให้เขาต้องชั่งใจว่าจะดำเนินความรักกับอะกิต่อไปอันจะเป็นการซ้ำรอยบิดามารดา หรือจะยุติเสียสื่อมังงะ สื่อ. มังงะ. มังงะนั้นลงพิมพ์เป็นตอน ๆ ใน แชมเปียนเรดอิชิโงะ (Champion Red Ichigo) นิตยสารแนวโชเน็งของสำนักพิมพ์อะกิตะ ตั้งแต่วันที่ 5 กันยายน 2551 ถึงวันที่ 5 เมษายน 2554 โดยนิตยสารฉบับที่ 21 ได้แถมซีดีละคร (drama CD) หนึ่งแผ่นด้วย จากนั้น จึงพิมพ์รวมเล่มเป็นหกเล่ม หลังจากพิมพ์สามเล่มแรกแล้ว ในเดือนธันวาคม 2553 สภามหานครโตเกียว (Tokyo Metropolitan Assembly) ได้เริ่มพิจารณาร่างข้อบัญญัติแก้ไขเพิ่มเติม "ข้อบัญญัติมหานครโตเกียวว่าด้วยการพัฒนาสุขภาพเยาวชน" (; Tokyo Metropolitan Ordinance Regarding the Healthy Development of Youths) เพื่อจำกัด "สิ่งพิมพ์ให้โทษ" (harmful publication) ให้มากขึ้น ต่อมาในเดือนเมษายน 2554 อิโตะซุงิ ผู้เขียน จึงประกาศว่าจะไม่พิมพ์เล่มหนึ่งถึงสามซ้ำอีก แม้ว่าสภายังมิได้เห็นชอบด้วยข้อบัญญัติดังกล่าวก็ตามโอวีเอ โอวีเอ. โอวีเอซึ่งดัดแปลงจากมังงะนั้นมีสองภาค บริษัทฮูดส์เอนเตอร์เทนเมนต์ผลิตทั้งสองภาค ภาคแรกชื่อเดียวกับมังงะ คือ อะกิโซะระ จำหน่ายพร้อมกับมังงะเล่ม 3 ตั้งแต่วันที่ 18 ธันวาคม 2552 ส่วนภาคสองเรียก อะกิโซะระ~ยุเมะโนะนะกะ~ (; "อะกิโซะระ~ในฝัน~") มีสองตอน ตอนแรกขายตั้งแต่วันที่ 30 กรกฎาคม 2553 และอีกตอนตั้งแต่วันที่ 17 พฤศจิกายน 2553 อนึ่ง โอวีเอภาคสองใช้นักพากย์คนละชุดกับภาคแรก และเพลงจบคือ "ซันกุซุ!" (; Thx!) ไม โคะโตเงะ (Mai Kotōge) ขับร้องตัวละคร</doc>
