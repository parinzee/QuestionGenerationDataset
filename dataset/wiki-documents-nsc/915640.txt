<doc id="915640" url="https://th.wikipedia.org/wiki?curid=915640" title="ถนนตก">ถนนตก ถนนตก (อักษรโรมัน: Thanon Tok) เป็นถนนและทางแยกแห่งหนึ่งของกรุงเทพมหานคร เป็นสี่แยกที่ตัดระหว่างถนนเจริญกรุงกับถนนพระรามที่ 3 และถนนมไหสวรรย์ ถนนตก เป็นส่วนหนึ่งของถนนเจริญกรุง ถือได้ว่าเป็นส่วนปลายสุดของถนนเจริญกรุง โดยเกิดขึ้นมาพร้อมกับถนนเจริญกรุงในปี พ.ศ. 2404 จึงถือว่าเป็นย่านชุมชนที่เก่าแก่อีกแห่งหนึ่งของกรุงเทพมหานคร บริเวณถนนตกนั้น ด้วยสภาพของตัวถนนตัดมาสิ้นสุดที่แม่น้ำเจ้าพระยา จึงถูกเรียกว่า "ถนนตก" ซึ่งหมายความถึงสุดถนนเจริญกรุงและตกแม่น้ำเจ้าพระยานั่นเอง โดยปลายสุดของถนนตกเป็นท่าเรือชื่อ ท่าน้ำถนนตก ซึ่งแต่เดิมท่าน้ำแห่งนี้เคยเป็นท่าเรือที่ผู้คนใช้สัญจร แต่ปัจจุบันการจราจรทางบกสะดวกสบายขึ้น ทำให้ท่าน้ำแห่งนี้ลดความสำคัญลงกลายเป็นเพียงท่าส่งสินค้าเท่านั้น นอกจากนี้แล้ว บริเวณตั้งแต่ถนนตกถึงแยกสุรวงศ์ ในพื้นที่แขวงสี่พระยา เขตบางรัก ถือว่าเป็นจุดหนึ่งที่มีการจราจรติดมากที่สุดในกรุงเทพมหานคร (จากการสำรวจในปี พ.ศ. 2559) โดยเฉพาะเวลาเร่งด่วนช่วงเช้า ติดอยู่ในอันดับ 3 มีความเร็วเฉลี่ย 10.6 กม./ชม. และเวลาเร่งด่วนในช่วงเย็น อยู่ในอันดับ 1 โดยมีความเร็วเฉลี่ยเพียง 8.8 กม./ชม.เท่านั้นสถานที่สำคัญสถานที่สำคัญ. - โรงพยาบาลเจริญกรุงประชารักษ์ - การไฟฟ้านครหลวง เขตยานนาวา - ศุภาลัย คาซ่า ริวา</doc>
