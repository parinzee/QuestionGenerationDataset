<doc id="281244" url="https://th.wikipedia.org/wiki?curid=281244" title="คู่ทรหด (รายการโทรทัศน์)">คู่ทรหด (รายการโทรทัศน์) คู่ทรหด เป็นรายการประเภทวาไรตี้โชว์รายการแรกของ บริษัท เวิร์คพอยท์ เอ็นเทอร์เทนเมนท์ จำกัด (มหาชน) และเป็นรายการแรกของบริษัทที่เสนอออกอากาศทางสถานีวิทยุโทรทัศน์กองทัพบกช่อง 5 ออกอากาศครั้งแรกในวันเสาร์ที่ 5 มกราคม พ.ศ. 2534 และออกอากาศครั้งสุดท้ายเมื่อวันอาทิตย์ที่ 3 มกราคม พ.ศ. 2536 โดยในปีแรกออกอากาศเป็นประจำทุกวันเสาร์ เวลา 16.42-17.39 น. ปีที่ 2 ย้ายเวลาเป็น 17.30-18.30 น. และเทปสุดท้ายของรายการซึ่งเข้าปี 2536 ได้ย้ายวันและเวลาเป็น 22.00-23.00 น. ของวันอาทิตย์ รายการมีอายุเพียง 2 ปีประวัติ ประวัติ. ผู้เป็นต้นคิดให้เกิดรายการนี้คือ คุณปัญญา นิรันดร์กุล ในฐานะหัวหน้าครอบครัวซึ่งมักจะถูกสัมภาษณ์เรื่องครอบครัวบ่อยๆ ตามสื่อต่างๆ จนเมื่อมีบริษัทของตนเองขึ้นมาก็อยากจะมีรายการที่เป็นเรื่องราวของครอบครัวจริงๆ เพื่อเป็นอุทาหรณ์สอนใจ รายการคู่ทรหดจึงถือกำเนิดขึ้น โดยให้นิยามเปิดรายการว่าเป็น "รายการเพื่อส่งเสริมสถาบันครอบครัว สถาบันแรกที่สำคัญที่สุดของสังคม" โดยที่ผู้ชมจะได้รับความบันเทิงจากการชมละครพร้อมการสัมภาษณ์ ข้อคิดหรือแนวทางในการดำรงชีวิตคู่ซึ่งนำมาปรับใช้กับชีวิตประจำวันได้ และยังจะทราบว่าชีวิตคู่ที่ร่วมรายการนั้นเริ่มต้นและเป็นมาอย่างไรรูปแบบรายการ รูปแบบรายการ. รายการมีลักษณะเป็นทอล์กโชว์ผสมละคร โดยเป็นการนำเสนอชีวิตคู่สามีภรรยาที่ประสบความสำเร็จจากการใช้ชีวิตร่วมกันนานหลายปี โดยคู่ที่ได้รับเชิญมีทั้งบุคคลในวงการบันเทิง คนดังในวงการอื่นๆ และคนทางบ้านที่มีเรื่องราวน่าสนใจ เพื่อมาเปิดเผยกันในห้องส่งสลับกับการชมละครจำลองชีวิตจริง โดยจะเชิญผู้ร่วมรายการมาพูดคุยถึงจุดเริ่มต้นชีวิตคู่เป็นการเกริ่นนำ จากนั้นจะให้ชมละครจำลองรายละเอียดการดำเนินชีวิตคู่ โดยใช้ผู้แสดงแทนเป็นเวลาประมาณ 20 นาที แล้วกลับเข้าห้องส่งเพื่อพูดคุยถึงความรู้สึกจากการชมละคร และสรุปชีวิตการครองเรือนของรางวัล ของรางวัล. คู่ร่วมรายการทุกคู่จะได้รับของรางวัลในช่วงท้ายรายการ โดยในปีแรกทางรายการจะมอบเกียรติบัตรให้แต่ละคู่ และยังจะได้รับการคัดเลือกเพื่อชิงตำแหน่ง "แชมป์คู่ทรหดประจำฤดู" โดยแบ่งเป็น คู่ทรหดประจำฤดูร้อน คู่ทรหดประจำฤดูฝน และ คู่ทรหดประจำฤดูหนาว เมื่อสิ้นสุดทุกฤดูจะมีการตัดสินเพื่อชิงตำแหน่ง "สุดยอดคู่ทรหดแห่งปี" มีของรางวัลเป็นบ้านพร้อมที่ดินมูลค่านับล้านบาท (วิธีการคัดเลือกประจำปียังเอามาปรับใช้ในรายการชิงช้าสวรรค์) แต่ในปีที่ 2 ได้เปลี่ยนของรางวัลเป็นรูปภาพขนาดใหญ่อัดด้วยฟิล์มสีโกดัก ให้กับคู่ร่วมรายการในแต่ละครั้งเท่านั้น ซึ่งใช้กันมาจนเปลี่ยนรายการเป็นละครแห่งชีวิต รางวัลสุดยอดคู่ทรหดแห่งปี 2534- ผู้ได้รับรางวัล : ร.อ.สมบัติ บัวจันทร์ (ทหารผ่านศึกขาขาด) และ สาคร บัวจันทร์- ผู้เข้าชิง : - สมชาย(ส.)-สมใจ อาสนจินดา คู่ทรหดประจำฤดูร้อน - โกวิท-วาสนา วัฒนกุล คู่ทรหดประจำฤดูฝนโลโก้รายการ โลโก้รายการ. ตราสัญลักษณ์ประจำรายการ คู่ทรหด ที่ใช้มาแรกเริ่ม ถูกออกแบบให้เป็นรูปโล่ คล้ายกับตราสัญลักษณ์ของสถาบันหรือองค์กรทางราชการ ข้างใต้เป็นริบบิ้นประทับชื่อรายการ เหนือโล่ประดับรูปหัวใจ ด้านข้างโล่เป็นสัญลักษณ์แทนสภาพอากาศซึ่งจะเปลี่ยนไปตามฤดูที่กำหนด และภายในโล่ถูกแบ่งด้วยส่วนสำคัญต่างๆ โดยใช้รูปตัวแทนสื่อความหมายที่เกี่ยวข้องกับความรักในแต่ละส่วน1. มุมซ้ายบน คือ ลูกอึด แทนด้วยครกและไม้ตีพริก แสดงถึงความอดทนที่ทั้งคู่มีให้แก่กัน เพื่อประคับประคองชีวิตคู่ให้ยืนยาวต่อไป 2. มุมขวาบน คือ ลูกตื้อ แทนด้วยตัวทาก แสดงถึงการใช้ความพยายามในการจีบหญิงที่ตนชอบ ซึ่งต้องใช้เวลานานและมีความอดทนมาก 3. ตรงกลาง คือ ลูกหวาน แทนด้วยหัวใจ แสดงถึงการบอกรัก 4. มุมซ้ายล่าง คือ ลูกขยัน แทนด้วยหาบ แสดงถึงความขยันขันแข็งในการประกอบอาชีพ 5. มุมขวาล่าง คือ ลูกบ้า แทนด้วยตัวลิเก แสดงถึงการแสดงท่าทางของคนหนึ่งต่ออีกคนหนึ่ง แต่ภายหลังได้มีการปรับเปลี่ยนโลโก้ให้ดูง่ายขึ้นกว่าเดิม เหลือแค่ริบบิ้นประทับชื่อรายการ กับรูปหัวใจซึ่งประดับไว้เหนือริบบิ้นพิธีกรประจำรายการพิธีกรประจำรายการ. - ปีที่ 1 (2534)- ดอกดิน กัญญามาลย์ : มกราคม 2534-มกราคม 2535 (ขณะนั้นมีอายุ 67 ปี) - ชนาภา นุตาคม (ชนานา นุตาคม) : มกราคม-กุมภาพันธ์ 2534 - ดวงตา ตุงคะมณี : กุมภาพันธ์-พฤษภาคม 2534 - ศิริพร วงศ์สวัสดิ์ : พฤษภาคม 2534-มกราคม 2535 - ปัญญา นิรันดร์กุล : พิธีกรพิเศษในเทปตัดสินคู่ทรหดแห่งปี 2534 - ปีที่ 2 (2535)- อัจฉราพรรณ ไพบูลย์สุวรรณ : กุมภาพันธ์ 2535-มกราคม 2536 - กลศ อัทธเสรี : กุมภาพันธ์-พฤษภาคม 2535 - ดิลก ทองวัฒนา : พฤษภาคม 2535-มกราคม 2536ผู้ร่วมงานผู้ร่วมงาน. - อำนวยการผลิต : ปัญญา นิรันดร์กุล - ควบคุมการผลิต : วัชระ ปานเอี่ยม - ดูแลการผลิต : บำเพ็ญ ชำนิบรรณการ, มาลี ปานพชร - กำกับการแสดงช่วงละคร : สุประวัติ ปัทมสูต, ฉลวย ศรีรัตนา - บทโทรทัศน์ : บำเพ็ญ ชำนิบรรณการ, ดวงหทัย ศรัทธาทิพย์, ผอูน จันทรศิริรางวัลที่ได้รับรางวัลที่ได้รับ. - รางวัลเมขลา- ประเภทรายการส่งเสริมสังคมไทยดีเด่น ปี 2534 - ประเภทรายการส่งเสริมสังคมไทยดีเด่น ปี 2535 - ประเภทผู้ดำเนินรายการดีเด่นหญิง (อัจฉราพรรณ ไพบูลย์สุวรรณ) ปี 2535เพลงประจำรายการ เพลงประจำรายการ. เพลงประจำรายการคู่ทรหด จะมี 3 เวอร์ชัน- เวอร์ชันแรก ใช้ดนตรีจังหวะคึกคัก มีเนื้อร้องเพียงชื่อรายการเท่านั้น ใช้เป็นเพลงเปิดรายการในระยะเริ่มต้น- เวอร์ชันที่ 2 เป็นเพลงเปิดรายการในปีแรก ซึ่งมีเนื้อร้องเป็นเรื่องเป็นราว ใช้จังหวะสามช่าเรียกความสนุกสนาน แต่งคำร้องโดย ระวี กังสนารักษ์ และดนตรีโดย สุรชัย บุญแต่ง "คิงคองไม่เกี่ยวกับส้มตำ แต่ชุดว่ายน้ำคู่กับนางสาวไทย ปลาทูไม่เกี่ยวกับรถไฟ แต่ดาราไทยคู่กับไมโครโฟน ฟันปลอมไม่เกี่ยวกับเหล้าขาว แต่ว่าหนวดเคราคู่กับใบมีดโกน นักมวยไม่เกี่ยวกับกระโถน อยากร้องตะโกนว่าคู่กันได้ไง - คู่ใคร คู่มัน คู่กันมาแต่ชาติไหน คู่ฉันล่ะสิมันกว่าใคร จะเป็นจะตายล่ะ คู่ทรหด (ซ้ำท่อน) ...คู่ทรหด"- เวอร์ชันที่ 3 เป็นเพลงที่ใช้ในช่วงท้ายละคร ปิดรายการ และเปิดรายการในปีที่ 2 ดนตรีออกแนวหวานซึ้ง มีเนื้อร้องเพียงสองบรรทัด โดยภายหลังมีการ Cover โดยนักร้องคนอื่นๆ นำไปร้องบันทึกเสียง ร้องในคอนเสิร์ต กระทั่งร้องในพิธีแต่งงาน จนกลายเป็นเพลงประกอบการแต่งงานยอดนิยมของคนไทยเรื่อยมาถึงทุกวันนี้ ซึ่งเพลงนี้มีที่มาจากทางรายการได้เชิญ ส.อาสนจินดา และภรรยา มาเป็นแขกรับเชิญ โดยผู้แต่งเพลงคือ ประภาส ชลศรานนท์ มีความประทับใจจากการฟังคำให้สัมภาษณ์ตอนหนึ่งว่า "เธอเปรียบเหมือนลมหายใจของเขา หากขาดเธอไปก็เหมือนขาดลมหายใจ" จึงนำคำกล่าวนั้นมาดัดแปลงเป็นบทเพลงประกอบรายการ ร้องโดย ฐิติวุฒิ ไกรทอง "อาจเป็นเพราะเรา คู่กันมาแต่ชาติไหน จะรัก รักเธอตลอดไป เป็นลมหายใจของกันและกัน"</doc>
