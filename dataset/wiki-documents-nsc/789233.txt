<doc id="789233" url="https://th.wikipedia.org/wiki?curid=789233" title="คนเรียกผี 2">คนเรียกผี 2 คนเรียกผี 2 () เป็นภาพยนตร์สยองขวัญเหนือธรรมชาติของอเมริกาเมื่อ ค.ศ. 2016 ผู้กำกับ คือ เจมส์ แวน (James Wan) ผู้เขียนบท คือ เจมส์ แวน, เชด เฮส์ (Chad Hayes), แครีย์ ดับเบิลยู. เฮส์ (Carey W. Hayes), และเดวิด เลสลี จอห์นสัน (David Leslie Johnson) เป็นภาคต่อของเรื่อง คนเรียกผี (The Conjuring) และเป็นเรื่องที่ 3 ในภาพยนตร์ชุด คนเรียกผี แพทริก วิลสัน (Patrick Wilson) กับ วีรา ฟาร์มีกา (Vera Farmiga) กลับมารับบทเป็น เอด และลอร์เรน วอร์เรน (Ed and Lorraine Warren) นักสืบสวนเรื่องเหนือธรรมชาติ ภาคนี้ว่าด้วยการที่ครอบครัววอร์เรนเดินทางไปอังกฤษเพื่อช่วยเหลือครอบครัวฮอดจ์สันจากการถูกผีร้ายคุกคามในเหตุการณ์โพลเทอร์ไกส์ที่เอนฟิลด์ (Enfield Poltergeist) เมื่อ ค.ศ. 1977 ภาพยนตร์นี้เผยแพร่ในอเมริกาเหนือเมื่อวันที่ 10 มิถุนายน ค.ศ. 2016 ได้รับเสียงเชิงบวกจากนักวิจารณ์ และทำรายได้ทั่วโลกกว่า 320 ล้านดอลลาร์สหรัฐ ภาคต่อ คือ เดอะนัน (The Nun) อยู่ระหว่างถ่ายทำ มีกำหนดฉายใน ค.ศ. 2018 มีเจมส์ แวน กับพีเทอร์ ซาฟรัน (Peter Safran) อำนวยการผลิตเนื้อเรื่อง เนื้อเรื่อง. ใน ค.ศ. 1976 เอด และลอร์เรน วอร์เรน นักปิศาจวิทยา ได้รับเชิญไปวินิจฉัยกรณีฆาตกรรมที่บ้านหลังหนึ่งในซอยโอเชียน 112 (112 Ocean Avenue) ณ อะมิตีวิลล์ (Amityville) เพราะน่าเชื่อว่า อำนาจชั่วร้ายบางอย่างอาจดลบันดาลให้โรนัลด์ ดีฟีโอ จูเนียร์ (Ronald DeFeo Jr.) ฆ่าญาติพี่น้องตนเองตายยกครัวในวันที่ 13 พฤศจิกายน ค.ศ. 1974 ระหว่างเข้าทรงนั้น ลอร์เรนเห็นปิศาจแม่ชีตนหนึ่งปรากฏโฉมแล้วล่อลวงเธอลงสู่ใต้ถุนอาคาร ณ ที่นั้น เธอเห็นภาพเอดผู้เป็นสามีถูกของแหลมทิ่มแทงทะลุอกขาดใจตาย เธอตกใจสะดุ้งออกจากฌาน ครั้น ค.ศ. 1977 ครอบครัวฮัดจ์สัน (Hodgson) พบเจอเหตุการณ์ประหลาดที่บ้านตนเอง ณ เมืองเอนฟิลด์ ชานกรุงลอนดอน ประเทศอังกฤษ เจเนต ฮัดจ์สัน (Janet Hodgson) หนึ่งในบุตรสาว 4 คนของเพกกี ฮัดจ์สัน (Peggy Hodgson) ละเมอพูดกับสิ่งมีชีวิตบางอย่างซึ่งอยู่ในรูปชายแก่เกรี้ยวกราดผู้พยายามขับไล่เธอออกจากบ้านโดยอ้างว่า เป็นบ้านของตนเอง ในโอกาสถัด ๆ มา ทุกคนในครอบครัวฮัดจ์สันต่างเผชิญเหตุการณ์ประหลาดด้วยตนเอง เพกกีตัดสินใจพาบุตรสาวหนีไปพึ่งเพื่อนบ้าน จนกลายเป็นข่าวเกรียวกราว ขณะสื่อสัมภาษณ์ เจเน็ตถูกวิญญาณชายแก่ดังกล่าวเข้าสิง บอกว่า ตนเองชื่อ บิลล์ วิลกินส์ (Bill Wilkins) เคยอยู่และตายในบ้านหลังนี้ มีความสุขมากที่ได้ทำให้ทุกคนหวาดหวั่น และจะเอาบ้านคืน เมื่อเรื่องราวโด่งดังขึ้น เอดกับลอร์เรนจึงได้รับการติดต่อให้มาช่วยเหลือคริสตจักรในการสืบสวนว่า เจเน็ตถูกผีสิงเท็จจริงประการใด ลอร์เรนกลัวว่า ภาพที่เห็นสามีถูกของแหลมแทงตายนั้นจะเป็นจริง จึงพยายามห้ามสามีไม่ให้ไปด้วย แต่เอดยืนยันจะอยู่เคียงคู่ภรรยา ทั้งสองและคณะจึงเดินทางไปลอนดอนด้วยกัน ระหว่างนั้น ลอร์เรนเห็นปิศาจแม่ชีอีกครั้ง ครั้งนี้ มันเผยให้เธอทราบนามของมันว่า แวลแลก (Valak) และลอร์เรนจดลงสมุดคัมภีร์ไว้ เมื่อมาพบครอบครัวฮัดจ์สันแล้ว เอด กับลอร์เรน พร้อมด้วยนักสืบเรื่องเหนือธรรมชาติคนอื่น ๆ เช่น เมาริซ กรอสส์ (Maurice Grosse) และแอนิตา เกรกอรี (Anita Gregory) ช่วยกันเฟ้นหาความจริงของคดี พวกเขายังพยายามติดต่อกับผีชายแก่เพื่อพูดจาให้เลิกหลอกหลอนผู้อื่น คืนหนึ่ง แอนิตาเปิดวีดิทัศน์ให้ทุกคนดูว่า ที่จริงแล้ว เจเน็ตไม่ได้ถูกผีสิง แต่แกล้งทำเอง นักสืบทุกคนจึงวางมือจากคดี แต่ขณะที่เอดกับลอร์เรนกำลังจากไปนั้น พวกเขาสืบทราบว่า ผีชายแก่ไม่ได้มีเจตนาร้าย แต่ถูกควบคุมโดยปิศาจแม่ชีให้มาคุกคามครอบครัวฮัดจ์สัน ทั้งสองจึงเร่งกลับลอนดอนไปช่วยครอบครัวฮัดจ์สัน เมื่อไปถึง พบว่า เจเน็ตถูกปิศาจสิง แล้วขังสมาชิกคนอื่น ๆ ในครอบครัวไว้ที่บ้าน ปิศาจนำพาเจเน็ตไปยังหน้าต่างเพื่อล่อลวงให้เธอกระโดดลงสังเวยชีวิตให้แก่มัน เอดคว้าเจเน็ตไว้ได้ แต่ไม่สามารถดึงเด็กหญิงขึ้นมาได้ เพราะอำนาจปิศาจแรงกล้านัก ตัวเอดเองก็ต้องเกาะผ้าม่านเอาไว้ในขณะที่กำลังจะหล่นลงสู่เบื้องล่างพร้อมเด็กหญิง โดยมีต้นไม้หักแหลมคมรองรับอยู่ ราวกับสิ่งแหลมคมที่จะแทงทะลุอกเขาดังที่ลอร์เรนเห็นในฌาน ขณะนั้น ลอร์เรนเข้ามาถึง และจำได้ว่า ตนเองจดชื่อปิศาจเอาไว้ จึงเอ่ยนามของมัน การเอ่ยนามปิศาจทำให้เธอควบคุมมันได้ เธอร่ายคาถาส่งมันกลับสู่อเวจี กอบกู้สถานการณ์ไว้ได้ทันท่วงที เมื่อกลับถึงบ้านในสหรัฐแล้ว เอดกับลอร์เรนนำตุ๊กตารูปชายแก่หลังโก่งที่ได้จากครอบครัวเพกกีไปเก็บไว้ในพิพิธภัณฑ์ข้าวของผีสิงเพื่อเป็นเครื่องเตือนใจถึงเหตุการณ์ครั้งนี้</doc>
