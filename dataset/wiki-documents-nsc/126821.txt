<doc id="126821" url="https://th.wikipedia.org/wiki?curid=126821" title="เขายายเที่ยง">เขายายเที่ยง เขายายเที่ยง เป็นภูเขาในเขตตำบลคลองไผ่ อ.สีคิ้ว จ.นครราชสีมา มีอาณาเขตแนวป่าติดต่อกับ ป่าเขาเตียน ป่าเขาเขื่อนลั่น ป่าปากช่อง ป่าหมูสี และเขื่อนลำตะคอง ซึ่งเป็นเขตป่าสงวนตามแผนที่-อาคารของกรมแผนที่ทหาร เมื่อปี 2545 ชาวบ้านขึ้นมาทำกินบนเขาตั้งแต่ปี 2517 โดยถางป่าทำไร่ข้าวโพด จนเป็นพื้นที่ป่าเสื่อมโทรม ต่อมาในปี 2524 กรมป่าไม้จึงมาจัดสรรให้คนละ 14 ไร่ 2 งาน โดย 14 ไร่ให้เป็นที่ทำกิน ส่วน 2 งานให้เป็นที่อยู่อาศัย แต่เนื่องจากพื้นที่บริเวณนี้ส่วนหนึ่งเป็นหิน ไม่เหมาะสำหรับทำการเกษตร ชาวบ้านจึงขายที่ต่อให้กับคนต่างถิ่น โดยมีข้าราชการจำนวนหนึ่งมาซื้อต่อเป็นทอดๆ เพราะบนเขามีทิวทัศน์สวยงาม มีอากาศดี เหมาะจะนำมาสร้างเป็นบ้านพักตากอากาศ รวมทั้งพล.อ.สุรยุทธ์ จุลานนท์ ทั้งนี้พื้นที่บริเวณนี้ยังไม่มีการออกเอกสารสิทธิ มีเพียงหลักฐานการเสียภาษีบำรุงท้องที่ (ภ.ท.บ.5) ที่ที่ว่าการอำเภอเป็นผู้ออกให้ตำนานเขายายเที่ยง ตำนานเขายายเที่ยง. ตำนานเขายายเที่ยง โดยชาวบ้านชื่อ สนั่น จุลสุทธิ เล่าว่า สมัยที่ยังเป็นป่าก่อนที่ชาวบ้านจะมาอยู่กัน 40-50 ปีมาแล้ว ยายเที่ยงกับปู่สิงห์ดำเป็นคนแรกที่ขึ้นไปบนเขา ไปถางป่าสร้างบ้าน ทำไร่ ปลูกผัก ปลูกข้าว จนต่อมาหลายสิบปียายเที่ยงไปตายที่เขากระโจม เป็นเขาลูกที่อยู่ติดกัน ส่วนปู่สิงห์ดำไม่มีใครกล่าวถึง เพราะเรื่องมันนานมาแล้ว เหมือนเป็นตำนานของที่นี่ เมื่อยายเที่ยงตายศพก็ทิ้งอยู่บนเขากระโจมแบบเดียวดาย จนเมื่อราวๆ ปี 2541 ผู้ใหญ่บ้านแห่งนี้ฝันว่ามีหญิงแก่มาหา บอกให้ไปขุดกระดูกที่เขากระโจมมาทำบุญให้หน่อย บอกสถานที่ตำแหน่งเสร็จสรรพ ชาวบ้านก็ไปขุดกันตามคำของหญิงแก่คนนั้น ปรากฏว่ามีกระดูกจริงตามฝัน ชาวบ้านนำกระดูกมาทำบุญ แล้วสร้างศาลขึ้นที่ปากทางเข้าหมู่บ้าน เรียกกันว่า ศาลยายเที่ยงกับศาลปู่สิงห์ดำ ตั้งแต่นั้นมา</doc>
