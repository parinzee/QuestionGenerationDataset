<doc id="370868" url="https://th.wikipedia.org/wiki?curid=370868" title="ฟรันซ์ เบคเคนเบาเออร์">ฟรันซ์ เบคเคนเบาเออร์ ฟรันซ์ อันทอน เบคเคนเบาเออร์ () เกิดเมื่อวันที่ 11 กันยายน ค.ศ. 1945 ที่มิวนิค เป็นผู้ฝึกสอน ผู้จัดการทีม และอดีตนักฟุตบอลชาวเยอรมัน มีฉายาว่า Der Kaiser ("จักรพรรดิ") อันเนื่องจากการเล่นที่งดงาม ความเป็นผู้นำ และชื่อของเขา "ฟรันซ์" (มาจากชื่อจักรพรรดิออสเตรีย) และความโดดเด่นในการเล่นฟุตบอลของเขา เขาได้รับการยอมรับว่าเป็นนักฟุตบอลเยอรมันที่ยิ่งใหญ่ที่สุดตลอดกาล และเป็นหนึ่งในนักฟุตบอลที่ได้รับการยกย่องในประวัติศาสตร์ฟุตบอล เบคเคนเบาเออร์เป็นนักฟุตบอลที่เล่นได้หลายตำแหน่ง โดยเริ่มจากการเป็นกองกลาง แต่เลื่องชื่อด้านการเป็นกองหลัง เขายังมักได้รับยกย่องว่าเป็นผู้คิดตำแหน่งสวีปเปอร์ หรือ ลีเบโร สมัยใหม่ เขาได้รับเลือกเป็นผู้เล่นยุโรปแห่งปี 2 ครั้ง เขาลงแข่งให้กับฟุตบอลทีมชาติเยอรมนีตะวันตก 103 นัด ในฟุตบอลโลก 3 ครั้ง เขายังเป็นผู้เล่นคนเดียวที่เป็นกัปตันทีมและผู้จัดการทีมให้กับประเทศที่ชนะฟุตบอลโลก เขาได้ถ้วยฟุตบอลโลกในฐานะกัปตันทีมในปี 1974 และได้อีกครั้งในฐานะผู้จัดการทีมชาติในฟุตบอลโลก 1990 และกับสโมสรฟุตบอลบาเยิร์น มิวนิค เขาได้ถ้วยยุโรป 3 ครั้งติดต่อกัน ตั้งแต่ปี 1974 ถึง 1976 และคัปวินเนอร์สคัปในปี ค.ศ. 1967 เบคเคนเบาเออร์เป็นผู้เล่นคนเดียวที่เป็นกัปตันทีมที่ชนะในถ้วยยุโรป 3 ครั้ง เขาเปลี่ยนมาเป็นผู้ฝึกสอนและประธานของสถาบัน และยังมีรายชื่ออยู่ในหอเกียรติยศฟุตบอลแห่งชาติ ในปี ค.ศ. 1999 เขาได้รับลงคะแนนเป็นที่ 2 ตามหลังโยฮัน ครัฟฟ์ ในฐานะนักฟุตบอลยุโรปแห่งศตวรรษ ที่จัดขึ้นโดยสมาพันธ์ประวัติศาสตร์และสถิติฟุตบอลนานาชาติ (IFFHS) และได้ที่ 3 ตามหลังเปเล่และครัฟฟ์ ของ "นักฟุตบอลแห่งศตวรรษ" ปัจจุบันเบคเคนเบาเออร์ยังคงเป็นผู้มีอิทธิพลต่อวงการฟุตบอลเยอรมันและทีมชาติ เขาเป็นผู้นำให้เยอรมนีชนะการประมูลการเป็นเจ้าภาพฟุตบอลโลก 2006 และดำรงตำแหน่งประธานกรรมการการจัดการ เขายังทำงานในฐานะผู้รู้ในวงการโทรทัศน์เยอรมัน ช่องแซท.1 ในช่วงการแข่งขันยูฟ่าแชมเปียนส์ลีกและเขียนคอลัมน์ฟุตบอลในแท็บลอยด์ Bild</doc>
