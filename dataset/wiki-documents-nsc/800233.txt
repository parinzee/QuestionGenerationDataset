<doc id="800233" url="https://th.wikipedia.org/wiki?curid=800233" title="พระสาสนโสภณ (เอื้อน ชินทตฺโต)">พระสาสนโสภณ (เอื้อน ชินทตฺโต) พระสาสนโสภณ นามเดิม เอื้อน สุดเฉลียว ฉายา ชินทตฺโต อดีตเจ้าอาวาสวัดเทพศิรินทราวาสราชวรวิหาร และอดีตเจ้าคณะภาค 1-2-3 และ 12-13 (ธรรมยุต)ประวัติ ประวัติ. พระสาสนโสภณ มีนามเดิมว่า เอื้อน สุดเฉลียว เกิดเมื่อวันอังคารที่ 12 ธันวาคม พ.ศ. 2442 เวลา 07:00 น. ตรงกับวันแรม 10 ค่ำ เดือนอ้าย ปีกุน ภูมิลำเนาอยู่บ้านทับช้าง แขวงคลองประเวศ เขตพระโขนง (ปัจจุบันคือแขวงประเวศ เขตประเวศ) กรุงเทพมหานคร เป็นบุตรนายนิ่ม กับนางเยื้อน สุดเฉลียว พ.ศ. 2457 ได้บรรพชาเป็นสามเณร ณ วัดเทพศิรินทราวาส โดยมีสมเด็จพระพุทธโฆษาจารย์ (เจริญ ญาณวโร) เป็นพระอุปัชฌาย์ แล้วอุปสมบทเป็นพระภิกษุในวันพฤหัสบดีที่ 3 กรกฎาคม พ.ศ. 2462 เวลา 14.08 น. ณ วัดเทพศิรินทราวาส โดยมีสมเด็จพระมหาสมณเจ้า กรมพระยาวชิรญาณวโรรส เป็นพระอุปัชฌาย์ สมเด็จพระพุทธโฆษาจารย์ (เจริญ ญาณวโร) เป็นพระกรรมวาจาจารย์ ได้ฉายาว่า ชินทตฺโต บวชแล้วได้ศึกษาพระปริยัติธรรมจนสอบได้นักธรรมชั้นเอกและเปรียญธรรม 7 ประโยคสมณศักดิ์สมณศักดิ์. - 1 มีนาคม พ.ศ. 2480 เป็นพระราชาคณะชั้นสามัญที่ พระศรีวิสุทธิวงศ์ - 4 ธันวาคม พ.ศ. 2492 เป็นพระราชาคณะชั้นราชที่ พระราชกวี นรสีหพจนปิลันธน์ คันถธุระบัณฑิต ยติคณิสสร บวรสังฆาราม คามวาสี - 5 ธันวาคม พ.ศ. 2498 เสมอพระราชาคณะชั้นเทพที่ พระชินทัตตกวี ศรีวิสุทธิคณาภรณ์ ธรรมิกคณิสสร บวรสังฆาราม คามวาสี - 5 ธันวาคม พ.ศ. 2500 เป็นพระราชาคณะชั้นธรรมที่ พระธรรมธัชมุนี ตรีปิฎกธาดา ศีลาจารคุณาภรณ์ยติคณิสสร บวรสังฆาราม คามวาสี - 5 ธันวาคม พ.ศ. 2514 เป็นพระราชาคณะเทียบชั้นรองสมเด็จพระราชาคณะที่ พระมหารัชชมังคลาจารย์ ตรีปิฏกาลังการวิภูสิต วิจิตรปฏิภาณธรรมภาณี พรหมจารีพรตนิวิฏฐ์ พุทธศาสนกิจคณาธิกร ยติคณิสสร บวรสังฆาราม คามวาสี - 5 ธันวาคม พ.ศ. 2515 เป็นรองสมเด็จพระราชาคณะที่ พระสาสนโสภณ วิมลญาณอดุล ตรีปิฎกคุณประสาธนวิภูสิต ธรรมยุตติกคณิสสร บวรสังฆาราม คามวาสีมรณภาพ มรณภาพ. พระสาสนโสภณ อาพาธด้วยโรคเบาหวานมาหลายปี จนกระทั่งวันที่ 7 พฤษภาคม พ.ศ. 2521 จึงเข้ารับการรักษาที่โรงพยาบาลจุฬาลงกรณ์ ต่อมาพบว่ามีมะเร็งปอดและเชือลามไปที่สมอง จึงรับการผ่าตัดสมองในวันที่ 6 มิถุนายน ศกนั้น คืนวันที่ 19 มิถุนายน มีเลือดออกจากกระเพาะอาหารมาก รับการรักษาแล้วอาการดีขึ้น จนเวลา 14.00 น. วันต่อมามีเลือดออกอีก จึงต้องผ่าตัดกระเพาะอาหาร และมีโรคหัวใจและโรคปอดแทรกซ้อน จนท่านไม่รู้สึกตัวและถึงแก่มรณภาพเนื่องจากกล้ามเนื้อหัวใจตายเหตุขาดเลือด ในวันที่ 29 กรกฎาคม เวลา 08.05 น. สิริอายุได้ ศพตั้งบำเพ็ญกุศล ณ ศาลากวีนิรมิต และได้รับพระราชทานโกศแปดเหลี่ยมประกอบศพในวันที่ 30 กรกฎาคม วันพุธที่ 8 พฤศจิกายน พ.ศ. 2521 พระบาทสมเด็จพระปรมินทรมหาภูมิพลอดุลยเดช สมเด็จพระนางเจ้าสิริกิติ์ พระบรมราชินีนาถ สมเด็จพระบรมโอรสาธิราช เจ้าฟ้ามหาวชิราลงกรณ สยามมกุฎราชกุมาร และสมเด็จพระเทพรัตนราชสุดาฯ สยามบรมราชกุมารี เสด็จฯ พร้อมด้วยสมเด็จพระเจ้าลูกเธอ เจ้าฟ้าจุฬาภรณวลัยลักษณ์ อัครราชกุมารี ไปพระราชทานเพลิงศพพระสาสนโสภณ (เอื้อน ชินทตฺโต) ณ เมรุหน้าพลับพลาอิศริยาภรณ์</doc>
