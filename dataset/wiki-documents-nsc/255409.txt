<doc id="255409" url="https://th.wikipedia.org/wiki?curid=255409" title="คอนทรา (วิดีโอเกม)">คอนทรา (วิดีโอเกม) คอนทรา (; ) เป็นชื่อเกมแนวแอคชัน ซึ่งผลิตโดยบริษัทโคนามิจากประเทศญี่ปุ่น เป็นเกมที่ผู้เล่นต้องควบคุมตัวละครเอกซึ่งเป็นทหารให้เคลื่อนที่ไปข้างหน้า ผจญภัยจากสถานการณ์ และใช้อาวุธปืนประจำกายยิงต่อสู้ข้าศึก เกมนี้ได้รับแรงบันดาลใจจากภาพยนตร์แนวแอ็คชั่นชื่อดัง ตัวละครที่ชื่อว่า เลนซ์ (Lance) นั้น ก็มีต้นแบบมาจากซิลเวสเตอร์ สตรอลโลน นักแสดงชื่อดัง ผู้รับบทเป็นจอห์น แรมโบ้ (John Rambo) ยอดทหารในภาพยนตร์ชุด แรมโบ้ (Rambo) ซึ่งเป็นหนึ่งในภาพยนตร์ชุดที่ประสบความสำเร็จมากที่สุดในโลก ส่วนตัวละครที่ชื่อว่า บิล (Bill) นั้น มีต้นแบบมาจากอาร์โนลด์ ชวาร์เซเนกเกอร์ นักแสดงผู้มีชื่อเสียงจากบทบาทในภาพยนตร์แนวแอ็คชั่น เช่น บทบาทหุ่นยนต์สังหารรุ่น ที-แปดร้อย หรือ คนเหล็ก ในภาพยนตร์ชุด คนเหล็ก (The Terminator), บทบาทนายอำเภอ มาร์ค คามินสกีย์ (Mark Kaminsky) ในภาพยนตร์เรื่อง เหล็กดิบ (Raw Deal), บทบาท จอห์น เมทริกซ์ (John Matrix) ยอดทหารในภาพยนตร์เรื่อง คอมมานโด (Commando), และบทบาท พันตรี ดัทช์ (Major Alan "Dutch" Schaefer) นายทหารผู้ต่อสู้นักล่าลึกลับจากต่างดาวในภาพยนตร์เรื่อง คนไม่ใช่คน (Predator) เป็นต้นเนื้อเรื่องย่อ เนื้อเรื่องย่อ. บิลและแลนซ์ สองสุดยอดทหารผู้เป็นนักรบเดนตาย ได้รับภารกิจปราบปรามองค์กรก่อการร้ายนามว่า "เหยี่ยวแดง" หรือ "เรดฟอลคอน (Red Falcon)" ซึ่งมีอาวุธสงครามที่ล้ำยุคและกำลังพลที่พร้อมจะทำลายโลกได้ทุกเมื่อ ผู้ที่อยู่เบื้องหลังองค์กรนี้เป็นสิ่งมีชีวิตรูปร่างประหลาดนามว่า "จักรพรรดิปีศาจ จาวา (Tennoki Java)" ซึ่งเป็นอสุรกายจากต่างดาวที่ยากจะสังหาร และพวกมันทั้งหมดคือข้าศึกของยอดทหารทั้งสองนายในปฏิบัติการสุดระห่ำที่มีอนาคตของโลกเป็นเดิมพัน รายละเอียดของเกมจะแตกต่างกันไป โดยเวอร์ชันของญี่ปุ่นได้กำหนดฉากเป็นหมู่เกาะกาลูกา ซึ่งเป็นดินแดนสมมติในเขตโอเชียเนีย ในปีอนาคตกาลที่ 2633 ในขณะที่คู่มือเกมแฟมิคอมของเวอร์ชันอเมริกัน ได้กำหนดฉากเป็นเกาะไร้ชื่อในอเมริกาใต้ยุคปัจจุบัน และในเวอร์ชันอเมริกันนี้ ยังให้ชื่อองค์กรเรดฟอลคอนเป็นชื่อแทนตัวของจักรพรรดิปีศาจ จาวา อีกด้วยรูปแบบการเล่น รูปแบบการเล่น. ผู้เล่นที่หนึ่งจะได้รับบทเป็นบิล ส่วนผู้เล่นที่สองจะได้รับบทเป็นแลนซ์ ตัวเกมเป็นรูปแบบการวิ่งและยิง หรือที่เรียกว่า "รันแอนด์กัน" (Run & Gun) มุมมองด้านข้างเคลื่อนที่ หรือที่เรียกว่า "ไซด์ สโครลิ่ง" (Side Scrolling) ผู้เล่นควบคุมตัวละครเอกให้เดินหน้า เดินกลับหลัง เงยหน้า นอนยิง ด้วยปุ่มลูกศร กระโดดและยิงปืน ด้วยปุ่มกระทำ ตัวละครเอกจะต้องเดินจากด้านซ้ายของฉากไปยังด้านขวาสุดของฉาก และปราบศัตรูที่แข็งแกร่งที่สุดของด่านนั้นไปให้ได้เพื่อผ่านไปฉากต่อไป จะมีบางช่วงที่เกมเป็นมุมมองบุคคลที่สาม ผู้เล่นจะเห็นด้านหลังของตัวละครเอกในเกม ผู้เล่นจะต้องยิงทำลายดวงไฟซึ่งให้พลังงานกับรั้วเลเซอร์ และเดินไปข้างหน้าต่อไป และเลี้ยวซ้ายหรือขวาตามที่แผนที่กำหนด จนกว่าจะสุดทาง และปราบศัตรูที่แข็งแกร่งที่สุดลงอีก จนกว่าผู้บงการเหล่าร้ายจะถูกปราบ สำหรับอาวุธในเกมนี้ นอกจากปืนเล็กยาวซึ่งเป็นอาวุธหลักของตัวละครในเกมนี้แล้ว ยังมีปืนรูปแบบอื่นๆให้เก็บสำหรับยิงต่อสู้ศัตรู เช่น ปืนลูกซอง, ปืนยิงลำแสง, ปืนยิงลูกไฟ, และปืนกลอเนกประสงค์ เป็นต้นการตอบรับ การตอบรับ. มีเกมที่สามารถเล่นได้สองคนพร้อมกันจำนวนมากที่ได้รับความนิยม โดยได้แรงดลบันดาลใจจากลักษณะพิเศษของเกมคอนทรา เมื่อคอนทราประสบความสำเร็จในระบบอาเขต เกมดังกล่าวก็ได้รับความนิยมอย่างแพร่หลาย และเป็นที่จดจำของเกมที่จัดทำลงในระบบแฟมิคอม ในปีค.ศ. 1988 เกมได้รับการโหวตในเว็บไซต์ IGN.com ให้เป็นอันดับหนึ่งในฐานะของเกมที่ยากต่อการเอาชนะ นิตยสารนินเทนโดพาวเวอร์จัดอันดับให้เป็นเกมที่ดีที่สุดอันดับเจ็ดของระบบแฟมิคอม โดยถือเป็นหนึ่งในเกมที่ดีที่สุดของระบบดังกล่าว นอกจากนี้ เว็บไซต์สกรูแอทแทคยกย่องให้เป็นเกมสำหรับระบบแฟมิคอมอันดับห้าที่มีชื่อเสียงที่ดีที่สุดตลอดกาลภาคต่อ ภาคต่อ. ซูเปอร์คอนทราเป็นผลงานที่ผลิตโดยค่ายโคนามิ ของญี่ปุ่น ค่ายผลงานเดียวกันกับภาคแรก</doc>
