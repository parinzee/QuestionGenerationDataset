<doc id="750697" url="https://th.wikipedia.org/wiki?curid=750697" title="เหตุยิงซุคฮอย ซู-24 ของรัสเซียตก พ.ศ. 2558">เหตุยิงซุคฮอย ซู-24 ของรัสเซียตก พ.ศ. 2558 เกิดเหตุเครื่องบินขับไล่เจ็ตเอฟ-16 ของกองทัพอากาศตุรกียิงเครื่องบินทิ้งระเบิดซุคฮอย ซู-24เอ็มของรัสเซียตกใกล้กับชายแดนซีเรีย–ตุรกีเมื่อวันที่ 24 พฤศจิกายน 2558 ตุรกีอ้างว่า อากาศยานนั้นถูกยิงในน่านฟ้าตุรกี ซึ่งละเมิดเข้าไปลึก 2.19 กิโลเมตรเป็นเวลา 17 วินาที หลังถูกเตือนให้เปลี่ยนทิศทาง 10 ครั้งในเวลา 5 นาที กระทรวงกลาโหมรัสเซียปฏิเสธว่าอากาศยานนั้นบินออกน่านฟ้าซีเรีย และอ้างโต้ว่า ข้อมูลดาวเทียมของกระทรวงกลาโหมรัสเซียแสดงว่าเครื่องบินอยู่ในน่านฟ้าซีเรีย 1,000 เมตรเมื่อถูกยิงตก ทั้งนักบินและนายทหารระบบอาวุธดีดตัวออกจากเครื่อง และนายทหารระบบอาวุธได้รับการช่วยเหลือ ส่วนนักบินถูกกบฏเติร์กเมนซีเรียยิงเสียชีวิตกลางอากาศขณะกำลังโดดร่ม มีการส่งนาวิกโยธินจากทีมค้นหาและกู้ภัยไปกู้ทหารทั้งสองนายแต่ถูกกบฏฆ่าเช่นกันเมื่อเฮลิคอปเตอร์กู้ภัยถูกยิงตก เหตุดังกล่าวเป็นเหตุการณ์ที่รัฐสมาชิกนาโต้ทำลายอากาศยานทหารของรัสเซียหรือโซเวียตครั้งแรกนับแต่คริสต์ทศวรรษ 1950 ปฏิกิริยาต่อเหตุการณ์ดังกล่าวมีการประณามอย่างรุนแรงจากรัสเซียและความพยายามบรรเทาสถานการณ์โดยนาโต้หลังจากนั้น รัสเซียวางกำลังเรือลาดตระเวนขีปนาวุธนำวิถี มอสควา ซึ่งติดขีปนาวุธพื้นผิวสู่อากาศ (แซม) พิสัยไกลเอส-300 เอฟนอกชายฝั่งซีเรียใกล้ลาตาเกียและระบบแซมเคลื่อนที่เอส-400 ที่ฐานทัพอากาศฮเมย์มิม (Khmeimim) ในวันที่ 27 มิถุนายน พ.ศ. 2559 ประธานาธิบดีแอร์โดอันแห่งตุรกี ได้ส่งสาสน์แสดงความเสียใจต่อรัฐบาลรัสเซีย และหวังครอบครัวผู้เสียชีวิตให้อภัยแก่รัฐบาลตุรกี</doc>
