<doc id="758118" url="https://th.wikipedia.org/wiki?curid=758118" title="การ์ลัส ปุดจ์ดาโมน">การ์ลัส ปุดจ์ดาโมน การ์ลัส ปุดจ์ดาโมน อี กาซามาโฌ (; เกิด 29 ธันวาคม พ.ศ. 2505) เป็นนักหนังสือพิมพ์และนักการเมืองจากแคว้นกาตาลุญญา ประเทศสเปน วันที่ 10 มกราคม ค.ศ. 2016 ปุดจ์ดาโมนได้รับเลือกให้เป็นประธานฌานาราลิตัตดากาตาลุญญา (ทบวงการปกครองตนเองของแคว้น) จากเสียงส่วนใหญ่ของสมาชิกสภานิติบัญญัติกาตาลุญญา โดยเป็นผลมาจากการเจรจาในวันก่อนหน้าระหว่างพันธมิตรฌุนส์ปัลซี () กับกลุ่มผู้สมัครรับเลือกตั้งเพื่อเอกภาพประชาชน (Popular Unity Candidacy; ) ซึ่งบรรลุข้อตกลงร่วมกันที่จะให้เขาดำรงตำแหน่งดังกล่าวแทนอาร์ตูร์ มัส เพื่อประกันความมั่นคงในสภานิติบัญญัติให้แก่ฝ่ายบริหารของฌานาราลิตัต ปุดจ์ดาโมนถูกปลดจากตำแหน่งตามคำสั่งนายกรัฐมนตรีมาเรียโน ราฆอย เมื่อวันที่ 28 ตุลาคม พ.ศ. 2560 โดยเป็นผลมาจากการประกาศเอกราชกาตาลุญญา ปุดจ์ดาโมนไม่ยอมรับคำสั่งดังกล่าว โดยแถลงว่าเขาจะ "ทำงานเพื่อสร้างประเทศที่เป็นอิสระ" และขอให้ชาวกาตาลุญญา "ต่อต้าน" การบังคับใช้มาตรา 155 แห่งรัฐธรรมนูญสเปน พ.ศ. 2521 "ตามวิถีประชาธิปไตย" ต่อมาในวันที่ 30 ตุลาคม ปรากฏว่าปุดจ์ดาโมนและคณะผู้บริหารแคว้นบางส่วนที่ถูกปลดจากตำแหน่งได้เดินทางไปเบลเยียมเพื่อหลีกเลี่ยงการดำเนินคดีจากฝ่ายตุลาการสเปน โดยโฆเซ มานูเอล มาซา อัยการสูงสุดของสเปนได้สั่งฟ้องดำเนินคดีอาญากับพวกเขาในข้อหาการกบฏ การปลุกปั่นให้ขัดขืนอำนาจปกครอง และการใช้งบประมาณรัฐในทางมิชอบ</doc>
