<doc id="508087" url="https://th.wikipedia.org/wiki?curid=508087" title="เหงียน วัน ลิญ">เหงียน วัน ลิญ เหงียน วัน ลิญ () เป็นเลขาธิการพรรคคอมมิวนิสต์เวียดนามตั้งแต่เดือนธันวาคม พ.ศ. 2529 – มิถุนายน พ.ศ. 2534 เขามีบทบาทสำคัญในการสนับสนุนนโยบายปฏิรูปเศรษฐกิจหรือโด๋ยเม้ย และริเริ่มให้ถอนทหารเวียดนามออกจากกัมพูชา ลิญเกิดในฮานอยเมื่อ 1 กรกฎาคม พ.ศ. 2458 มีชื่อเดิมว่าเหงียน วัน กุ๊ก เขาไปเติบโตที่ภาคใต้และเข้าร่วมกับพรรคคอมมิวนิสต์ ระหว่างสงครามโลกครั้งที่ 2 เขาถูกฝรั่งเศสจับขังไว้ เมื่อพ้นโทษเขาได้ทำงานกับเล สวน ซึ่งเป็นสมาชิกพรรคที่โดดเด่นในภาคใต้ หลังการรวมเวียดนาม เขาได้เป็นคณะกรรมการเมืองโฮจิมินห์ซิตี แต่ต่อมาได้หมดบทบาททางการเมือง เมื่อ พ.ศ. 2521–2522 เพราะคัดค้านการใช้นโยบายสังคมนิยมในดินแดนที่เป็นเวียดนามใต้เดิม เสียชีวิตด้วยโรคมะเร็งตับเมื่อ 27 เมษายน พ.ศ. 2541 ในโฮจิมินห์ซิตี</doc>
