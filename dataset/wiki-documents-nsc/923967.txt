<doc id="923967" url="https://th.wikipedia.org/wiki?curid=923967" title="แซวิจการ์เดน">แซวิจการ์เดน แซวิจการ์เดน () เป็นวงดนตรีป็อปจากออสเตรเลีย ประกอบด้วยนักร้องนำ แดเรน เฮส์และนักดนตรี แดเนียล โจนส์ วงก่อตั้งในปี 1994 หลังเฮส์เข้ามาเป็นนักร้องนำวงเรดเอดจ์ ซึ่งเป็นวงที่โจนส์ก่อตั้งร่วมกับพี่น้องของเขา ต่อมาเฮส์และโจนส์ออกจากวงเรดเอดจ์มาทำวงด้วยกันในชื่อครัช ก่อนจะเปลี่ยนชื่อเป็นแซวิจการ์เดนในภายหลัง เดโมเทปของทั้งสองได้รับการตอบรับจากค่ายวิลเลจโรดโชว์/วอร์เนอร์มิวสิก ในปี 1996 วงออกซิงเกิลแรก "ไอวอนต์ยู" ที่ขึ้นถึงอันดับที่ 4 ของชาร์ตเพลงสมาคมผู้ประกอบกิจการเพลงออสเตรเลีย (ARIA) ความสำเร็จดังกล่าวทำให้วงได้เซ็นสัญญาเป็นศิลปินในสังกัดโคลัมเบียเรเคิดส์ เดือนมีนาคม 1997 วงเผยแพร่ซิงเกิลที่สาม "ทรูลีแมดลีดีปลี" ซิงเกิลนี้ขึ้นเป็นอันดับที่ 1 ของชาร์ตเพลง ARIA และกลายเป็นหนึ่งในเพลงที่รู้จักดีที่สุดของวง อัลบั้มแรกที่ใช้ชื่อเดียวกับวงเผยแพร่ในเดือนเดียวกันและอยู่ในอันดับที่ 1 ของชาร์ตเพลง ARIA นาน 19 สัปดาห์ เดือนกันยายน ปีเดียวกัน วงได้รับรางวัลอาเรียมิวสิกอะวอดส์ 10 รางวัลจากการเสนอชื่อเข้าชิง 13 รางวัล เดือนกันยายน 1999 วงเผยแพร่ซิงเกิล "ไอนูว์ไอเลิฟด์ยู" ซิงเกิลนี้เป็นซิงเกิลที่สองของวงที่ขึ้นถึงอันดับที่ 1 ของชาร์ตเพลงบิลบอร์ดฮอต 100 อัลบั้มที่สองของวงชื่อ แอฟเฟอร์เมชัน เผยแพร่ในเดือนพฤศจิกายน ปีเดียวกัน อัลบั้มนี้ได้รับการรับรองระดับ 8×แพลตินัมจาก ARIA แซวิจการ์เดนประกาศยุบวงในปี 2001 เฮส์กลายเป็นศิลปินเดี่ยว ส่วนโจนส์ทำงานด้านโปรดักชันและเป็นโปรดิวเซอร์เพลง</doc>
