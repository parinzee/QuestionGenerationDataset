<doc id="519449" url="https://th.wikipedia.org/wiki?curid=519449" title="Ghost Trick: Phantom Detective">Ghost Trick: Phantom Detective ผู้พัฒนาส่วนหลักของเกม Ghost Trick คือ Shu Takumi ซึ่งเป็นผู้สร้างเกมตระกูล Ace Attorney เกมได้จัดจำหน่ายโดยแคปคอม โดยรุ่นนินเทนโด ดีเอสได้จัดจำหน่ายในประเทศญี่ปุ่นวันที่ 19 มิถุนายน พ.ศ. 2553 ในอเมริกาเหนือวันที่ 11 มกราคม พ.ศ. 2554 และในยุโรปวันที่ 14 มกราคม พ.ศ. 2554 รุ่นสำหรับไอโอเอสได้จัดจำหน่ายในประเทศญี่ปุ่นวันที่ 16 ธันวาคม พ.ศ. 2553 และจัดจำหน่ายไปทั่วโลกวันที่ 2 กุมภาพันธ์ พ.ศ. 2555การเล่น การเล่น. Ghost Trick เป็นเกมผจญภัยโดยให้ผู้เล่นควบคุม Sissel ผ่านมุมมองคนที่สาม ในระหว่างช่วงการเล่นเกม ผู้เล่นจะสามารถสลับไปมาได้ตามที่ต้องการระหว่างโลกของสิ่งมีชีวิต ซึ่งเวลาไหลไปเรื่อย ๆ ตามปกติ และโลกของผี ซึ่งเวลาหยุดนิ่ง ในโลกของผีนั้น Sissel จะสามารถเคลื่อนที่จากจุดที่ตัวเองสิงอยู่ไปยังวัตถุรอบ ๆ ที่สิงได้ภายในรัศมีที่จำกัด โดยวัตถุที่สิ่งได้นี้จะเป็นจุดสว่างสีฟ้า จุดสิงบางที่เป็นสิ่งไม่มีชีวิต (ไม่นับร่างที่ต่าย) จะมีความสามารถในการทำ Ghost trick ได้ นั่นคือเมื่อสิงที่จุดดังกล่าวและกลับเข้าสู่โลกของสิ่งมีชีวิต แล้วดำเนินการ Ghost trick จะทำให้เกิดเหตุการณ์บางอย่างขึ้น ยกตัวอย่างเช่นหากดำเนินการ Ghost trick ที่ถาดโดนัทซึ่งเป็นการทำให้ถาดโดนัทเลื่อนแล้ว และเหตุการณ์นี้ก็จะทำให้เกิดเหตุการณ์ที่ตามมา เช่นทำให้คนที่นั่งอยู่เปลี่ยนที่นั่ง การผสมผสานของการดำเนินการ Ghost trick ที่ถูกลำดับและถูกเวลาจะทำให้ผู้เล่นสามารถควบคุม Sissel ให้เคลื่อนที่ไปในจุดที่ต้องการและดำเนินภารกิจได้สำเร็จ นอกจากความสามารถ Ghost trick แล้ว Sissel ยังมีความสามารถในการสิงร่างที่ตายแล้ว ซึ่งจะทำให้เขาย้อนเวลากลับไป 4 นาทีก่อนที่เจ้าของร่างดังกล่าวจะตาย ผู้เล่นก็จะต้องพยายามใช้ความสามารถ Ghost trick ในการเปลี่ยนแปลงเหตุการณ์เพื่อช่วยชีวิตให้เจ้าของร่างดังกล่าวรอดจากความตาย โดยปกติแล้ว Sissel จะไม่สามารถติดต่อกับใครได้เลย แต่หาก Sissel ช่วยชีวิตร่างที่ตายไปแล้วสำเร็จจะทำให้สามารถติดต่อกับเจ้าของร่างดังกล่าวได้หากวิญญาณของร่างนั้นมีสติอยู่ ในการเล่นนั้น หากผู้เล่นไม่สามารถช่วยชีวิตร่างที่ตายไปแล้วได้ภายในเวลา 4 นาที ผู้เล่นก็ยังมีโอกาสที่จะย้อนกลับไป 4 นาทีก่อนการตายเช่นนี้ได้เรื่อย ๆ จนกว่าจะผ่านด่าน นอกจากนี้ ในบางด่านหากผู้เล่นสามารถดำเนินการบางอย่างซึ่งถือได้ว่า "เปลี่ยนเหตุการณ์ไปเป็นอย่างมาก" แต่สุดท้ายแล้วก็ยังไม่สามารถที่จะช่วยชีวิตร่างนั้นได้อยู่ดี ผู้เล่นอาจมีทางเลือกเพิ่มเติมคือย้อนกลับไปในเวลาที่ "เหตุการณ์ได้เปลี่ยนไปเป็นอย่างมาก" ซึ่งทำให้ผู้เล่นไม่จำเป็นต้องเริ่มต้นด่านนั้นใหม่ทั้งหมด ในช่วงหลังของเกม จะมีผีสุนัขชื่อ Missile มาเป็นพวกอีกด้วย โดย Missile จะมีรัศมีการเคลื่อนย้ายตัวเองที่มากกว่า Sissel และมีความสามารถ Ghost Tricks เป็นการสลับสิ่งของสองสิ่งที่มีรูปร่างเหมือนกันในมุมมองจากหน้าจอแทนที่จะเป็นการควบคุมวัตถุเหมือน Sissel ด้วยองค์ประกอบทั้งหมดนี้ก็จะนำมาสร้างเป็นด่านต่าง ๆ ให้ผู้เล่นแก้ปริศนาหรือดำเนินภารกิจทั้งหลายเนื้อเรื่อง เนื้อเรื่อง. Sissel ได้ตื่นขึ้นมาและพบว่าตัวเองเป็นวิญญาณซึ่งถูกฆ่าตายและยังสูญเสียความทรงจำไปอีก เขาได้พบกับนักสืบหญิงชื่อ Lynne ซึ่งทันใดนั้นก็ถูกฆ่าตาย อย่างไรก็ตาม จากการพูดคุยกับวิญญาณที่ชื่อ Ray ทำให้ Sissel รู้ความสามารถ Ghost Tricks ของตนซึ่งสามารถเข้าไปสิงและควบคุมวัตถุ กับความสามารถในการสิงร่างที่ตายเพื่อย้อนเวลากลับไป 4 นาทีก่อนการตายของร่างนั้น ด้วยความสามารถเหล่านี้จึงทำให้ Sissel สามารถช่วย Lynne ได้สำเร็จ และทราบว่า Lynne เข้ามาสืบเรื่องอะไรบางอย่าง เนื่องจาก Ray บอก Sissel ว่าวิญญาณเขาจะหายไปเมื่อถึงเวลาเช้าของวันรุ่งขึ้นจึงทำให้ Sissel ตัดสินใจเข้าร่วมกับ Lynne เพื่อค้นหาความจริงของตัวเขา ในการสืบสวน ณ ที่ต่าง ๆ Lynne ก็ได้ตายอีกหลายครั้ง แต่ Sissel กับสุนัขชื่อ Missile ก็ช่วยชีวิตได้เสมอมา จนกระทั่ง Sissel พบว่าคนที่ฆ่าตัวเขาก็คือ Lynne นั่นเอง แต่ Sissel ก็ยังคงช่วย Lynne ต่อไปแม้จะรู้เรื่องนี้ ในขณะเดียวกัน Lynne ก็ได้ขอร้องให้ Sissel ช่วยนักสืบรุ่นพี่ชื่อ Jowd จากการประหารชีวิตในข้อหาที่ Jowd ฆ่าภรรยาตัวเอง หลังจากที่ Sissel ได้ช่วยหน่วงเวลาการประหารชีวิตออกไปแล้ว เขาก็ได้รู้ว่าลูกสาวของ Jowd ที่ชื่อ Kamila ถูกลักพาตัวไปโดยองค์กรลึกลับซึ่งพยายามที่จะให้ Jowd ถูกประหารชีวิต นอกจากนี้ Sissel ยังรู้อีกว่ามีผี "ผู้ควบคุม" ซึ่งเป็นสาเหตุที่แท้จริงที่ทำให้ภรรยาของ Jowd เสียชีวิต เมื่อได้สืบต่อไปเรื่อย ๆ Sissel ก็ได้พบกับ Missile ในสภาพที่เป็นวิญญาณไปแล้ว โดย Missile เป็นผีที่มีความสามารถในการสลับสิ่งของที่รูปร่างเหมือนกันได้และตัดสินใจที่จะช่วย Kamilla ด้วย หลังจากเดินทางไปซักพักหนึ่ง พวกเขาก็ได้พบกับผี "ผู้ควบคุม" ที่สามารถควบคุมสิ่งมีชีวิตได้กำลังควบคุมร่างที่ Sissel เข้าใจว่าเป็นตัวเขาเอง และก็ได้ทราบความจริงว่าเมื่อ 10 ปีก่อน ชายซึ่งเป็นเจ้าของร่างนี้ได้จับ Lynne ซึ่งขณะนั้นยังเป็นเด็กไว้เป็นตัวประกันเพื่อหนีการจับกุมจาก Jowd อย่างไรก็ตามได้มีอุกกาบาตตกลงมาที่ตัวของชายคนนี้พอดีเป็นเหตุให้เขาเสียชีวิต และอุกกาบาตนี้เองที่ทำให้เขากลายเป็นผีที่มีพลัง Ghost Tricks ในการควบคุมสิ่งมีชีวิต ทั้ง Sissel Missile Jowd และ Lynne ได้ไปที่เรือดำน้ำขององค์กรลึกลับที่จับ Kamilla อยู่และพบ "ผู้ควบคุม" ควบคุม Kamilla ให้ทำร้าย Lynne ในขณะเดียวกัน หัวหน้าองค์กรลึกลับชื่อ Sith ก็ได้ทรยศ "ผู้ควบคุม" โดยขโมยชิ้นส่วนอุกกาบาตจากร่าง "ผู้ควบคุม" และพยายามที่จะฆ่าทุกคนโดยการจมเรือดำน้ำ หลังจากที่ Sissel ได้ช่วย Lynne และ Kamilla ให้ปลอดภัยจากการสู้กันเองแล้ว เขาก็ได้พบกับ "ผู้ควบคุม" ซึ่งเปิดเผยว่าตัวเองชื่อ Yomiel และเล่าเบื้องหลังให้ฟังว่าเมื่อ 10 ปีก่อนเขาเคยถูก Jowd สอบสวนว่าตัวเขาเองเป็นสายลับ จึงได้หนีและจับ Lynne ไว้เป็นตัวประกัน อย่างไรก็ตามเขาก็ได้ตายจากอุกกาบาต ซึ่งทำให้คู่หมั้นของเขาฆ่าตัวตายตาม Yomiel แค้นมากจึงเข้าร่วมองค์กรลึกลับ โดยมอบชิ้นส่วนอุกกาบาตให้เป็นการตอบแทน แลกกับการช่วยแก้แค้น Lynne และ Jowd ที่ทำให้ตัวเขาและคู่หมั้นเขาตาย โดยเริ่มต้นเขาได้ฆ่าภรรยาของ Jowd และป้ายความผิดให้ Kamilla ซึ่งเป็นเหตุให้ Jowd ต้องออกมารับผิดแทน และวางแผนให้ Lynne ยิงร่างของเขาเอง หลังจากที่ทราบความจริงนี้แล้ว เรือก็กำลังจะระเบิดไปด้วย Sissel กับ Missile จึงอาศัยจรวดตอร์ปิโดออกมาจากเรือดำน้ำ และพบร่างของ Jowd ที่ตายอยู่กับร่าง Yomiel สุดท้าย Sissel จึงตัดสินใจย้อนเวลาไป 10 ปีในเวลาก่อนที่ Yomiel จะตายจากอุกกาบาต และที่นั่นทั้ง Sissel Missile และผี Yomiel ก็ได้รวมพลังกันช่วยชีวิต Yomiel ซึ่งทำให้เหตุการณ์จบลงได้ด้วยดี เรื่องได้เปิดเผยว่าอันที่จริงแล้ว Sissel เป็นแมวที่ Yomiel ใช้สิงหลังจากตาย และได้กลายมาเป็นเพื่อนกัน แต่เมื่อ Yomiel ควบคุม Lynne ให้ยิงตัวเขาเองในตอนนั้น ได้เกิดการต่อต้านจาก Lynne ทำให้กระสุนพลาดเป้าไปโดน Sissel แทน เมื่อ Sissel ตื่นขึ้นมาความจำเสื่อมและเห็นร่าง Yomiel นอนอยู่แต่ไม่เห็นร่างของตัวเองซึ่งอยู่ในตะกร้าจึงทำให้ Sissel เข้าใจว่าร่าง Yomiel เป็นร่างของเขา ในขณะเดียวกัน Ray ก็ได้เปิดเผยตนเองว่าเป็น Missile ในอนาคตซึ่งไม่สามารถช่วยชีวิตใครไว้ได้ แต่ก็ได้หาทางย้อนเวลากลับมารอ Sissel ตายและหลอกว่าจะวิญญาณ Sissel จะหายไปเมื่อวันรุ่งขึ้นเพื่อให้ตัว Sissel พยายามหาความจริงจนแก้ไขเหตุการณ์ให้จบลงด้วยดีได้ ในเหตุการณ์ใหม่ซึ่ง Sissel ได้แก้ไขไปแล้วนั้น ตัว Sissel ได้เป็นแมวธรรมดาในครอบครัวของ Jowd แต่ก็ยังมีความสามารถ Ghost Tricks อยู่ ส่วน Yomiel เองหลังจากที่ติดคุกจากการจับตัวประกันแล้วก็ได้กลับมาใช้ชีวิตคับคู่หมั้นของเขาอย่างมีความสุขการสร้าง การสร้าง. Ghost Trick สร้างโดย Shu Takumi ซึ่งเป็นผู้สร้างเกมตระกูล Ace Attorney ที่โด่งดัง โดย Shu Takumi ได้กล่าวกับนิตยสาร Famitsu ไว้ว่า "ผมมีความคิดในการสร้างเกมนี้เมื่อ 5 ปีที่แล้ว พวกเรากำลังดำเนินการสร้างเกม Ace Attorney ภาค 3 และคิดต่อไปว่าจะทำอะไรดี ผมจึงได้คิดถึงเกมสืบสวนอีกแบบที่แตกต่างจาก Ace Attorney" แต่เดิมนั้นเกม Ghost Trick ได้ใช้ชื่อ "Ghost Spy" มาก่อน และได้เปลี่ยนมาเป็น "Ghost Trick: Phantom Detective" ในภายหลัง การจัดจำหน่ายรุ่นนินเทนโด ดีเอสได้มีขึ้นในประเทศญี่ปุ่น เดือนธันวาคม พ.ศ. 2553 และภายหลังก็ได้จัดจำหน่ายรุ่นบนไอโอเอสไปทั่วโลกในวันที่ 2 กุมภาพันธ์ พ.ศ. 2555 โดยสามารถเล่น 2 ด่านแรกได้โดยไม่คิดค่าใช้จ่าย ส่วนด่านที่เหลือต้องซื้อเพิ่มผลตอบรับ ผลตอบรับ. Ghost Trick เป็นวิดีโอเกมที่ขายดีที่สุดเป็นอันดับ 2 ในประเทศญี่ปุ่นในช่วงสัปดาห์เปิดตัว โดยสามารถขายได้มากถึง 24,000 ชุด หลังจากสัปดาห์นั้นแล้วยอดขายได้ลดลงมาเหลือเป็นที่ 9 โดยสามารถขายเพิ่มไปได้อีก 20,000 ชุด และลดลงมาเป็นที่ 22 ในสัปดาห์ที่สาม ซึ่งแคปคอมนับเกม Ghost Trick เป็นหนึ่งในเกมที่ทำรายได้ต่ำกว่าที่ควรใน พ.ศ. 2553 ผลสำรวจโดย Dengeki ได้แสดงว่านักเล่นเกมชาวญี่ปุ่นให้คะแนน Ghost Trick ให้เป็นเกมที่น่าสนใจมากที่สุดอันดับที่ 13 ในช่วงครึ่งปีแรกของ พ.ศ. 2553</doc>
