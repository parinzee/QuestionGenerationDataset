<doc id="764517" url="https://th.wikipedia.org/wiki?curid=764517" title="อีเซอร์ ศรแดง">อีเซอร์ ศรแดง อีเซอร์ ศรแดง มีชื่อจริงคือ ประดิษฐ์ รื่นพิทักษ์ เกิดเมื่อ พ.ศ. 2479 ที่พระนครศรีอยุธยา ต่อมาได้อพยพพร้อมครอบครัวมาอยู่กรุงเทพฯเมื่ออายุได้ 10 ปี เขาเริ่มหัดมวยเมื่ออายุราว 17-18 ปี ที่ค่ายกิ่งเพชร และได้ขึ้นเวทีชกครั้งแรกในงานประจำปีนมัสการพระสมุทรเจดีย์ พ.ศ. 2498 ในชื่อ อีเซอร์ ศ.มหานาค และเป็นฝ่ายชนะน็อคสมชาย พระขรรค์ชัยได้อย่างงดงาม จากนั้น อีเซอร์ได้ขึ้นชกที่เวทีราชดำเนิน และย้ายไปอยู่ค่ายสิงห์ประเวศร์ ขึ้นชกชนะนักมวยชื่อดังได้หลายคน เช่น ทองสุก รวงทอง บุญมี ราชวัฏ จน พ.ศ.2502 จึงย้ายมาอยู่ค่ายศรแดงจนกระทั่งแขวนนวม อีเซอร์ขึ้นชกชนะนักมวยชื่อดังได้อีกหลายคน เช่น ทหารหน้า ทวีศักดิ์ ศรชัย มัลลยุทธ ฉลามศักดิ์ คล่องผจญ ทรงเดช ร.ฟ.ท. กิตติศักดิ์ ลูกบ่อน้ำมันฝาง ดาวประกาย ศ.พินิจศักดิ์ และฉกาจ พูนชัย เป็นต้น อีเซอร์มีโอกาสได้ชิงแชมป์มวยไทยรุ่นเวลเตอร์เวท เวทีลุมพินี เมื่อ 6 พฤศจิกายน พ.ศ. 2505 แต่แพ้แตก โพธิ์ทอง เดชาชัย ไม่ได้แชมป์ อีเซอร์ชกมวยจนถึง พ.ศ. 2515 ก็ตัดสินใจแขวนนวม หลังแขวนนวม อีเซอร์หันมาทำกิจการรถสองแถวจนมีฐานะมั่นคง ปัจจุบัน (พ.ศ. 2558) เขาเลิกกิจการรถสองแถว ย้ายไปอยู่ที่จังหวัดชลบุรี และอุทิศตนให้กับการปฏิบัติศาสนกิจทางศาสนาอิสลาม</doc>
