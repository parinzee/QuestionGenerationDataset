<doc id="103073" url="https://th.wikipedia.org/wiki?curid=103073" title="คิอิชิ มิยะซะวะ">คิอิชิ มิยะซะวะ คิอิชิ มิยะซะวะ () (8 ตุลาคม พ.ศ. 2462-28 มิถุนายน พ.ศ. 2550) นายกรัฐมนตรี คนที่ 78 อดีตรัฐมนตรีการค้าและอุตสาหกรรมระหว่างประเทศ และอดีตรัฐมนตรีคลัง ของญี่ปุ่น นายมิยะซะวะ เกิดที่เมืองฟูกุยามา จังหวัดฮิโรชิมา เมื่อ พ.ศ. 2462 ในครอบครัวนักการเมือง บิดาเป็นสมาชิกสภาไดเอ็ท ปู่เคยเป็นรัฐมนตรี พี่ชายเป็นนักปกครอง และทูต นายมิยะซะวะ จบวิชากฎหมายจากมหาวิทยาลัยโตเกียว จากนั้นเข้าทำงานในกระทรวงการคลังของญี่ปุ่น เริ่มเป็นนักการเมืองเมื่อ พ.ศ. 2496 ได้รับเลือกเป็นสมาชิกสภาไดเอ็ท แต่รับตำแหน่งหลากหลาย ทั้งเป็นผู้อำนวยการสำนักงานวางแผนเศรษฐกิจ รัฐมนตรีการค้าและอุตสาหกรรมระหว่างประเทศ เลขาธิการคณะรัฐบาล และรัฐมนตรีต่างประเทศ นายมิยะซะวะ ได้รับเลือกให้ตำแหน่งหัวหน้าพรรคเสรีประชาธิปไตย (แอลดีพี) เมื่อ พ.ศ. 2534 และดำรงตำแหน่งนายกรัฐมนตรีระหว่างปี พ.ศ. 2534-2536 ก่อนจะลาออกจากตำแหน่งหัวหน้าพรรคและตำแหน่งนายกรัฐมนตรี เนื่องจากเรื่องอื้อฉาว และพ่ายแพ้คะแนนเสียงในสภา เมื่อปี พ.ศ. 2541 นายมิยะซะวะ ได้จัดทำแผนการฟื้นฟูธนาคารญี่ปุ่นให้พ้นจากภาระหนี้สิน และได้รับการแต่งตั้งจากนายกรัฐมนตรี เคโซ โอะบุชิ ให้ดำรงตำแหน่งรัฐมนตรีคลัง แผนการฟื้นฟูเศรษฐกิจของนายมิยะซะวะ เป็นที่รู้จักกันดีในชื่อ "แผนมิยะซะวะ" ซึ่งรวมไปถึงการจัดตั้งกองทุนเงินกู้ดอกเบี้ยต่ำให้กับประเทศกำลังพัฒนา ในการฟื้นฟูจากวิกฤตการณ์ทางการเงินในเอเชีย พ.ศ. 2540 หรือที่รู้จักกันดีในประเทศไทยในชื่อ กองทุนมิยะซะวะ นายมิยะซะวะดำรงตำแหน่งรัฐมนตรีคลังญี่ปุ่น ระหว่าง พ.ศ. 2542-2545 คิอิชิ มิยะซะวะ เสียชีวิตอย่างสงบเมื่อวันที่ 28 มิถุนายน พ.ศ. 2550 ที่บ้านพักในกรุงโตเกียว ขณะอายุ 87 ปี</doc>
