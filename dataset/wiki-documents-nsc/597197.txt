<doc id="597197" url="https://th.wikipedia.org/wiki?curid=597197" title="เคนชิน ซามูไร เอ็กซ์">เคนชิน ซามูไร เอ็กซ์ รูโรนิ เคนชิน หรือ เคนชิน ซามูไร เอ็กซ์ () เป็นชื่อของภาพยนตร์ญี่ปุ่นซึ่งดัดแปลงมาจากมังงะชื่อเรื่องเดียวกันของโนะบุฮิโระ วะสึกิ กำกับการแสดงโดยโอโตะโมะ เคชิ นำแสดงโดยซะโต ทะเกะรุ และทะเกะอิ เอะมิ จัดจำหน่ายในต่างประเทศโดย Warner Bros. เนื้อหาของภาพยนตร์จับประเด็นอยู่ที่เหตุการณ์สมมุติในช่วงต้นยุคเมจิของญี่ปุ่น บอกเล่าเรื่องราวของชายพเนจรผู้มีชื่อว่าฮิมุระ เคนชิน ซึ่งมีอดีตเป็นมือสังหารสมญานาม "มือพิฆาตบัตโตไซ" หลังสิ้นสุดสงครามยุคบะกุมะสึแล้ว เคนชินได้ออกเดินทางเพื่อช่วยเหลือและปกป้องผู้อื่นไปทั่วญี่ปุ่น เพื่อไถ่บาปที่ตนได้พรากชีวิตผู้คนไปมากมายเมื่อครั้งยังเป็นมือสังหาร ก่อนมีการประกาศอย่างเป็นทางการ ได้มีข่าวลือเกี่ยวกับการดัดแปลงมังงะเรื่องนี้เพื่อสร้างเป็นภาพยนตร์ที่ใช้คนแสดงจริง (live-action) หนังสือพิมพ์ซังเกะอิ สปอร์ต (Sankei Sports) ได้ให้ข้อมูลเพิ่มเติมว่าคณะผู้สร้างมีเป้าหมายที่จะจัดจำหน่ายภาพยนตร์เรื่องนี้ในต่างประเทศและจะสร้างเป็นภาพยนตร์ชุด ซึ่งนี่ถือได้ว่าเป็นการดัดแปลงมังงะเรื่องดังกล่าวเป็นภาพยนตร์แบบ live-action เป็นครั้งแรก ในระหว่างการผลิตนั้น โนะบุฮิโระ (เจ้าของผลงานต้นฉบับ) ได้เสนอแนวคิดของตนเกี่ยวกับภาพยนตร์เรื่องนี้ และได้มีการนำไปปรับใช้ในระหว่างการถ่ายทำอีกด้วย รูโรนิ เคนชิน ได้เริ่มฉายรอบปฐมฤกษ์ในประเทศญี่ปุ่นเมื่อวันที่ 25 สิงหาคม ค.ศ. 2012 ทำรายได้ในประเทศ 36 ล้านดอลล่าร์สหรัฐ และมากกว่า 60 ล้านดอลลาร์สหรัฐจากการฉายทั่วโลก (ณ เดือนพฤศจิกายน ค.ศ. 2012) ต่อมาได้จัดจำหน่ายในรูปแบบ DVD ครั้งแรกเมื่อวันที่ 26 ธันวาคม ค.ศ. 2012 ภาพยนตร์เรื่องนี้ได้มีการมอบสิทธิ์เพื่อการจัดจำหน่ายและเผยแพร่กว่า 60 ประเทศ ทั้งในยุโรป, ละตินอเมริกา และทวีปเอเชีย สำหรับประเทศไทย บริษัทสหมงคลฟิล์มเป็นผู้นำเข้ามาฉายในประเทศไทยโดยใช้ชื่อเรื่องว่า "เคนชิน ซามูไร X" (เคนชิน ซามูไร เอ็กซ์) ตามชื่อจัดจำหน่าย "Samurai X" ในภาคภาษาอังกฤษ ถึงแม้คนไทยจะคุ้นเคยกับชื่อ "ซามูไรพเนจร" ซึ่งเป็นชื่อของมังงะเรื่องนี้ฉบับลิขสิทธิ์แปลภาษาไทยของสยามอินเตอร์คอมิกส์มากกว่าก็ตาม โดยเริ่มฉายในวันที่ 16 พฤษภาคม พ.ศ. 2556 (ค.ศ. 2013) แต่เมื่อมีการจัดจำหน่ายภาพยนตร์เรื่องนี้ฉบับภาษาไทยในรูปแบบ DVD โดย Happy Home ได้มีการเปลี่ยนแปลงชื่อเรื่องโดยกลับไปใช้การทับศัพท์ชื่อเรื่องในภาคภาษาญี่ปุ่นว่า "รูโรนิ เคนชิน" แทน ซึ่งเริ่มวางจำหน่ายตั้งแต่วันที่ 5 กันยายน พ.ศ. 2556โครงเรื่องรายชื่อนักแสดงรายชื่อนักแสดง. - ซะโต ทะเกะรุ รับบทเป็น ฮิมุระ เคนชิน อดีตมือสังหารผู้สาบานว่าจะไม่ฆ่าใครอีกต่อไป - ทะเกะอิ เอะมิ รับบทเป็น คามิยะ คาโอรุ ผู้สืบทอดสำนักดาบแห่งหนึ่งจากบิดาผู้ล่วงลับ - อะโอะกิ มุเนะตะกะ รับบทเป็น ซางาระ ซาโนสุเกะ นักเลงข้างถนนผู้กลายเป็นเพื่อนกับเคนชิน - คะงะวะ เทะรุยุกิ รับบทเป็น ทาเคดะ คันริว นักธุรกิจผู้ทำทุกอย่างเพื่อเงิน มีเบื้องหลังเป็นผู้บงการองค์กรอาชญากรรม - อะโอะอิ ยู รับบทเป็น ทากานิ เมกุมิ หนึ่งในผู้ถูกบังคับผลิตฝิ่นให้กับคันริว มีภูมิหลังเป็นลูกหลานของตระกูลแพทย์ที่มีชื่อเสียง - คิกกะวะ โคะจิ รับบทเป็น อุโด จินเอ ลูกน้องของคันริว และผู้รอดชีวิตจากยุทธการโทะบะ-ฟุชิมิ - อะยะโนะ โก รับบทเป็น เกอิน ลูกน้องของคันริว - ซุโดะ เก็งคิ รับบทเป็น อินุอิ บันจิน ลูกน้องของคันริว - ทะนะกะ ทะเกะโตะ รับบทเป็น เมียวจิน ยาฮิโกะ ลูกศิษย์เพียงคนเดียวในสำนักดาบของคาโอรุ. - เองุชิ โยซุเกะ รับบทเป็น ไซโต ฮะจิเมะ อดีตหัวหน้าชินเซ็งงุมิหน่วยย่อยที่ 3 ซึ่งทำงานเป็นตำรวจในรัฐบาลเมจิภายใต้นามแฝง "ฟุจิตะ โกะโร" - โอคุดะ เอจิ รับบทเป็น ยะมะงะตะ อะริโตะโมะ สมาชิกระดับสูงของรัฐบาลเมจิ (ในอดีตเคยเป็นซามูไรระดับแกนนำของคณะปฏิวัติจากแคว้นโจชู) และผู้บังคับบัญชาของไซโตการผลิตการฉายผลตอบรับภาคต่อ ภาคต่อ. เมื่อมีการประกาศสร้างภาพยนตร์เรื่องนี้ครั้งแรก มีรายงานว่าทีมผู้ผลิตภาพยนตร์คาดหวังไว้ว่าจะได้สร้างภาพยนตร์เรื่องนี้ให้เป็นภาพยนตร์ชุด ต่อมานิตยสารจั๊มป์สแควร์ (Jump SQ.) ฉบับประจำเดือนสิงหาคม ค.ศ. 2013 ได้ประกาศว่าจะมีการฉายภาพยนตร์ภาคต่อของเรื่องนี้ 2 ภาคพร้อมกันในช่วงฤดูร้อนปี ค.ศ. 2014 ภายใต้ชื่อ รุโรนิ เคนชิน: เกียวโตไทกะเฮ็ง (รูโรนิ เคนชิน เกียวโตทะเลเพลิง) และ โดยนักแสดงหลัก เช่น ซะโต ทะเกะรุ, ทะเกะอิ เอะมิ และเองุชิ โยซุเกะ ยังคงรับบทเป็นฮิมุระ เคนชิน, คามิยะ คาโอรุ และไซโต ฮะจิเมะ เช่นเดิม นอกจากนี้ในวันที่ 2 กรกฎาคม ยังมีการประกาศว่า ฟุจิวะระ เทะสึยะ จะรับบทเป็นชิชิโอ มาโคโตะ และโอโตะโมะ เคชิ จะรับหน้าที่เป็นผู้กำกับภาพยนตร์เรื่องนี้อีกครั้ง</doc>
