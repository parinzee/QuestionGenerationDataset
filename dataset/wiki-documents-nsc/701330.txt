<doc id="701330" url="https://th.wikipedia.org/wiki?curid=701330" title="ปาโบล เนรูดา">ปาโบล เนรูดา ปาโบล เนรูดา (; 12 กรกฎาคม ค.ศ. 1904 – 23 กันยายน ค.ศ. 1973) เป็นกวีและนักการทูตชาวชิลี เป็นผู้ที่ได้รับรางวัลโนเบลสาขาวรรณกรรม ประจำปี ค.ศ. 1971 ปาโบล เนรูดา มีชื่อเกิดว่า "เนฟตาลี ริการ์โด เรเยส บาโซอัลโต" เกิดเมื่อ ค.ศ. 1904 เป็นบุตรของพนักงานรถไฟและครู มารดาของเขาเสียชีวิตหลังจากเขาเกิดได้หนึ่งเดือน หลังจากนั้นไม่นาน บิดาของเขาก็แต่งงานใหม่ เนรูดาเริ่มสนใจวรรณกรรมตั้งแต่สมัยเป็นวัยรุ่น แม้จะถูกบิดาต่อต้านก็ตาม แต่เขาก็ได้รับการสนับสนุนจากหลาย ๆ คน รวมทั้งกาบริเอลา มิสตรัล ผู้ซึ่งต่อมาเป็นชาวชิลีคนแรกที่ได้รับรางวัลโนเบลสาขาวรรณกรรม ด้วยวัยสิบสามปี เนรูดามีผลงานครั้งแรกชื่อ Enthusiasm and Perseverance ตีพิมพ์ลงในหนังสือพิมพ์ ต่อมาช่วงกลางปี ค.ศ. 1920 เขาก็เริ่มใช้นามปากกา "ปาโบล เนรูดา" เพื่อปกปิดตัวตน ชื่อเนรูดามาจากยัน เนรูดา กวีชาวเช็ก เมื่อเนรูดามีอายุได้สิบหกปี เขาก็ย้ายไปที่ซานเตียโกเพื่อเรียนภาษาฝรั่งเศสที่มหาวิทยาลัยชิลี แต่ใช้เวลาไปกับการเขียนบทกวีเป็นส่วนใหญ่ และทำงานเป็นกงสุลในหลายที่ เช่น ย่างกุ้ง, โคลอมโบ, จาการ์ตา และสิงคโปร์ ต่อมา เนรูดามารับตำแหน่งกงสุลที่กรุงมาดริดแทนมิสตรัล ในช่วงนั้นสเปนกำลังจะเกิดสงครามกลางเมือง ซึ่งทำให้เขาถูกปลดออกจากตำแหน่งกงสุลเพราะฝักใฝ่คอมมิวนิสต์ ช่วงสงครามโลกครั้งที่สอง เนรูดาเข้าร่วมกับพรรคคอมมิวนิสต์ชิลีและสนับสนุนโจเซฟ สตาลินอย่างเต็มตัว เมื่อผู้นำพรรคสังคมเสรีนิยมขึ้นสู่อำนาจและประกาศจับกุมสมาชิกพรรคคอมมิวนิสต์ เนรูดาลี้ภัยไปยังอาร์เจนตินา และใช้หนังสือเดินทางของเพื่อนเพื่อเดินทางต่อไปยังยุโรป ในปี ค.ศ. 1970 ซัลบาดอร์ อาเยนเด ขึ้นเป็นประธานาธิบดีและยกเลิกประกาศจับ เนรูดาก็เดินทางกลับชิลี อาเยนเดแต่งตั้งให้เขาเป็นเอกอัครราชทูตประจำฝรั่งเศส ซึ่งเป็นตำแหน่งทางการทูตสุดท้ายของเขา ต่อมาในปี ค.ศ. 1971 เนรูดาได้รับรางวัลโนเบลสาขาวรรณกรรม แต่อีกสองปีต่อมา เขาก็เสียชีวิตจากโรคมะเร็งต่อมลูกหมาก ในช่วงการรัฐประหารของนายพลปิโนเชต์ แม้ทางรัฐบาลทหารจะงดจัดงานศพแบบรัฐพิธีให้เนรูดา แต่ประชาชนก็ยังไปเคารพร่างของเขาอย่างเนืองแน่น</doc>
