<doc id="772226" url="https://th.wikipedia.org/wiki?curid=772226" title="ฟริตซ์ อัลเบิร์ต ลิปมันน์">ฟริตซ์ อัลเบิร์ต ลิปมันน์ ฟริตซ์ อัลเบิร์ต ลิปมันน์ (; 12 มิถุนายน ค.ศ. 1899 – 24 กรกฎาคม ค.ศ. 1986) เป็นนักชีวเคมีชาวเยอรมัน/อเมริกัน เกิดที่เมืองเคอนิกสแบร์ก (ปัจจุบันคือเมืองคาลินินกราด ประเทศรัสเซีย) ในครอบครัวชาวยิว เป็นบุตรของเลโอโปลด์และแกร์ทรูด (นามสกุลเดิม ลัคมันสกี) ลิปมันน์ ลิปมันน์เรียนวิชาแพทย์ที่มหาวิทยาลัยเคอนิกสแบร์ก มหาวิทยาลัยเบอร์ลินและมหาวิทยาลัยมิวนิก แล้วเรียนต่อด้านเคมีกับศาสตราจารย์ฮันส์ เมียร์ไวน์ ในปี ค.ศ. 1926 ลิปมันน์ทำวิทยานิพนธ์ปริญญาเอกที่สถาบันไกเซอร์วิลเฮล์ม และรู้จักกับออตโต ฟริตซ์ เมเยอร์ฮอฟ ต่อมาลิปมันน์และเมเยอร์ฮอฟเดินทางไปทำงานที่สถาบันไกเซอร์วิลเฮล์มเพื่อการวิจัยทางการแพทย์ที่เมืองไฮเดลแบร์ก ในปี ค.ศ. 1939 ลิปมันน์ย้ายไปสหรัฐอเมริกาเพื่อทำงานเป็นผู้ช่วยนักวิจัยในสาขาชีวเคมีของโรงเรียนแพทย์ มหาวิทยาลัยคอร์เนล ต่อมาลิปมันน์ย้ายไปเป็นนักวิจัยที่โรงพยาบาลแมสซาชูเซตส์ ในปี ค.ศ. 1945 ลิปมันน์ค้นพบโคเอนไซม์เอ ซึ่งเป็นโคแฟกเตอร์ที่สำคัญในการสังเคราะห์และออกซิเดชันกรดไขมัน ระหว่างปี ค.ศ. 1949–1957 ลิปมันน์ดำรงตำแหน่งศาสตราจารย์ด้านชีวเคมีที่โรงเรียนแพทย์ฮาร์วาร์ด หลังจากนั้นเขาไปเป็นอาจารย์ที่มหาวิทยาลัยร็อกเกอะเฟลเลอร์ในนครนิวยอร์ก ในปี ค.ศ. 1953 ลิปมันน์ได้รับรางวัลโนเบลสาขาสรีรวิทยาหรือการแพทย์ร่วมกับฮันส์ อดอล์ฟ เครบส์ จากผลงานการค้นพบโคเอนไซม์เอ ด้านชีวิตส่วนตัว ลิปมันน์แต่งงานกับเอลฟรีดา เอ็ม. ฮอลล์ ในปี ค.ศ. 1931 มีบุตรด้วยกัน 1 คน ลิปมันน์เสียชีวิตที่เมืองโพคิปซีในปี ค.ศ. 1986</doc>
