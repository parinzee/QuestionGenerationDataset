<doc id="610410" url="https://th.wikipedia.org/wiki?curid=610410" title="สุกัญญา ช.เจริญยิ่ง">สุกัญญา ช.เจริญยิ่ง สุกัญญา ช.เจริญยิ่ง เป็นผู้รักษาประตูฟุตบอลหญิงทีมชาติไทย ซึ่งมีความโดดเด่นด้านความคล่องตัว และความสามารถในการออกมาตัดบอลได้อย่างยอดเยี่ยม เธอได้รับการจัดเป็นผู้รักษาประตูระดับแถวหน้าของวงการฟุตบอลหญิงเมืองไทย โดยเธอได้ทำหน้าที่เป็นนักกีฬาทีมชาติไทยมานานหลายปี พ.ศ. 2558 สุกัญญาได้เข้าร่วมสังกัดออสเตอร์ซุนด์ดีเอฟเอฟประวัติ ประวัติ. สุกัญญา ช.เจริญยิ่ง เป็นชาวจังหวัดพระนครศรีอยุธยา เธอเริ่มเล่นฟุตบอลอย่างจริงจังเมื่ออายุ 15 ปีเนื่องด้วยมีความประทับใจต่อปีเตอร์ เช็ค ซึ่งเป็นผู้รักษาประตูฟุตบอลทีมชาติสาธารณรัฐเช็ก และมีความชื่นชอบต่อทีมสโมสรฟุตบอลเชลซี จากนั้น 1 ปี เธอได้ทำหน้าที่เป็นผู้รักษาประตูทีมเยาวชนจังหวัดพระนครศรีอยุธยาในการแข่งขันกีฬาเยาวชนแห่งชาติ และครั้นเมื่ออายุ 18 ปี เธอได้เดินทางมาแสวงหาความท้าทายใหม่ที่กรุงเทพมหานคร โดยสุกัญญาได้เข้าศึกษาและเล่นฟุตบอลให้แก่มหาวิทยาลัยราชภัฏพระนคร กระทั่งได้เข้าร่วมแข่งขันกีฬามหาวิทยาลัยโลกฤดูร้อน 2007 ที่จัดขึ้น ณ ประเทศไทย จนในที่สุด เธอก็ได้รับการทาบทามจากสตาฟฟ์โค้ชทีมชาติให้เข้าร่วมทำหน้าที่ให้แก่ฟุตบอลหญิงทีมชาติไทย วันที่ 19 ตุลาคม พ.ศ. 2554 สุกัญญาทำหน้าที่เป็นผู้รักษาประตูให้แก่ทีมชาติไทยเมื่อครั้งที่พบกับทีมชาติฟิลิปปินส์ในการแข่งขันฟุตบอลหญิงชิงแชมป์อาเซียน 2011 ที่จัดขึ้น ณ กรุงเวียงจันทน์ ประเทศลาว โดยทีมของเธอเป็นฝ่ายชนะที่ 5 ประตูต่อ 1 เดือนกันยายน พ.ศ. 2555 สุกัญญาได้รับเลือกเป็นหนึ่งในนักกีฬาฟุตบอลหญิงทีมชาติไทย ในการร่วมเข้าแข่งขันฟุตบอลหญิงชิงแชมป์อาเซียน 2012 ที่จัดขึ้น ณ ประเทศเวียดนาม โดยเธอได้ทำหน้าที่เป็นผู้รักษาประตูเมื่อครั้งที่พบกับทีมชาติลาวในรอบชิงอันดับ 3 และทีมของเธอเป็นฝ่ายชนะที่ 14 ประตูต่อ 1 และในเดือนพฤษภาคม พ.ศ. 2556 สุกัญญาได้รับเลือกให้ทำหน้าที่เป็นหนึ่งในผู้รักษาประตูของฟุตบอลหญิงทีมชาติไทยในการแข่งขันฟุตบอลหญิงเอเชียนคัพ 2014 รอบคัดเลือก ที่บังกลาเทศ รวมถึงในเดือนกันยายน ของปีเดียวกัน ในการแข่งขันฟุตบอลหญิงชิงแชมป์อาเซียน 2013 ที่จัดขึ้น ณ เมืองย่างกุ้ง ประเทศพม่า ในการแข่งขันฟุตบอลในซีเกมส์ 2013 สุกัญญา ช.เจริญยิ่ง ได้ลงทำหน้าที่เพียง 1 นัด เมื่อครั้งที่พบกับฟุตบอลหญิงทีมชาติลาว แต่ในนัดดังกล่าว ทีมของเธอก็เป็นฝ่ายชนะที่ 5 ประตูต่อ 0เกียรติประวัติทีมชาติเกียรติประวัติ. ทีมชาติ. - อันดับ 3 ฟุตบอลหญิงชิงแชมป์อาเซียน 2012 ที่ประเทศเวียดนาม - เหรียญทอง ฟุตบอลในซีเกมส์ 2013 ที่ประเทศพม่า</doc>
