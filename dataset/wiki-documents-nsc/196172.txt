<doc id="196172" url="https://th.wikipedia.org/wiki?curid=196172" title="ฟ้าจรดทราย">ฟ้าจรดทราย ฟ้าจรดทราย เป็นอมตะนิยายรักชิ้นเยี่ยมของ โสภาค สุวรรณ เป็นเรื่องราวที่เกิดขึ้นท่ามกลางแดนทะเลทรายอันร้อนระอุ ได้รับการตอบรับจากผู้อ่านทุกเพศทุกวัยมาเป็นเวลานาน ถูกตีพิมพ์ครั้งแรกลงใน นิตยสารสตรีสารเรื่องย่อ เรื่องย่อ. มิเชลล์ หญิงสาวลูกครึ่งกำพร้าพ่อแม่เติบโตมาในคอนแวนต์จนเรียนจบและติดตามแคชฟีย่าเพื่อนสนิทของเธอมาเป็นครูสอนหนังสือที่เมืองฮิลฟารา อาณาจักรกลางทะเลทรายอันไกลโพ้น เมื่อทั้งคู่มาถึง แคชฟีย่าถูกกำหนดให้เข้าวังไปเป็นสนมขององค์อาเหม็ด กษัตริย์แห่งฮิลราฟา เพราะโหรหลวงทำนายว่าหญิงสาวที่จะให้กำเนิดรัชทายาทแห่งองค์อาเหม็ดได้เดินทางมาถึงแล้ว แต่แคชฟีย่ามีคนรักแล้วและกำลังเข้าใจผิดว่ามิเชลล์จะแย่งโรแบร์ คนรักชาวฝรั่งเศสของเธอไป เธอจึงคิดกำจัดมิเชลล์โดยวางแผนส่งมิเชลล์เข้าไปเป็นสนมแห่งองค์อาเหม็ดแทนตน โดยมีชารีฟราชองค์รักษ์คนสนิทขององค์อาเหม็ดเป็นผู้มารับตัวไปตามราชประเพณี คืนวันส่งตัวมิเชลล์ โอมานญาติผู้น้องของกษัตริย์อาเหม็ดได้ก่อกบฏ และสังหารกษัตริย์อาเหม็ดจนสิ้นพระชนม์ต่อหน้าชารีฟ ชารีฟเสียใจมากเขาต่อสู้กับทหารกบฏและพามิเชลล์หลบหนีเข้า ทะเลทรายไปด้วยกัน ในท้องทะเลทรายอันเวิ้งว้าง สองหนุ่มสาวต้องเผชิญกับภูมิประเทศที่กันดารโหดร้ายแสงแดดร้อนแรงและทหารที่คอยตามล่าเอาชีวิต ความยากลำบากและอุปสรรคต่างๆทำให้ทั้งคู่ใกล้ชิดกันจนเกิดเป็นความเห็นอกเห็นใจและกลายเป็นความรักในที่สุด แต่ความรักของเขาและเธอยังมิอาจสมหวังได้เพราะอุปสรรคที่สำคัญที่สุดของทั้งคู่คือภารกิจหน้าที่ของชารีฟที่จะต้องกอบกู้บัลลังก์แห่งฮิลฟาราให้กลับสู่ความร่มเย็นดังเดิม เมื่อความรักอันยิ่งใหญ่ต้องพบกับบททดสอบสำคัญที่สุดและอันตรายที่สุดชะตากรรมของเธอและเขาจะลงเอยอย่างไร...การนำไปสร้างเป็นละครเวที การนำไปสร้างเป็นละครเวที. ในปี พ.ศ. 2550 ฟ้าจรดทรายถูกนำมาสร้างเป็นละครเวทีโดย บริษัท เอ็กแซ็กท์ จำกัด ด้วยการดูแลของ ถกลเกียรติ วีรวรรณ ภายใต้ชื่อว่า ฟ้าจรดทราย เดอะมิวสิคัล แสดงนำโดย มีเรีย เบนเนเดดตี้, ปฏิภาณ ปฐวีกานต์,รฐา โพธิ์งาม,ศรัณยู วงษ์กระจ่างและพชรพล จั่นเที่ยง เปิดทำการแสดงระหว่างวันที่ 24 พฤษภาคม ถึง 15 กรกฎาคม พ.ศ. 2550 ที่รัชดาลัย เธียเตอร์ ศูนย์การค้าเอสพลานาส รัชดาภิเษกการนำไปสร้างเป็นละครโทรทัศน์ การนำไปสร้างเป็นละครโทรทัศน์. ลิขสิทธิ์ในรูปแบบละครโทรทัศน์เริ่มแรกเป็นของทาง สถานีโทรทัศน์กองทัพบกช่อง 7 โดยได้ขอต่อสัญญาลิขสิทธิ์นวนิยายในนามองค์กร ไปเมื่อหลายปีก่อนแต่ก็ต้องพับโครงการไปเนื่องจากปัจจัยหลายอย่าง เช่น บทละครโทรทัศน์ไม่เสร็จ วางตัวนักแสดงนำไม่ได้ และต้องใช้เงินทุนในการสร้างสูง แต่ในปี พ.ศ. 2551 สยาม สังวริบุตรผู้บริหารบริษัท ดาราวิดีโอ จำกัด ได้ออกมาประกาศว่าจะสร้างฟ้าจรดทรายในรูปแบบละครโทรทัศน์ จนทำให้เกิดข่าวลือเกี่ยวกับการวางตัวนักแสดงต่างๆนานา แต่งานสร้างก็ยังไม่ได้คืบหน้าแต่ประการใด จนกระทั่งในปี พ.ศ. 2553 ทางบริษัท ดาราวิดีโอ จำกัด ได้แจ้งความคืบหน้าในการสร้างเป็นละครโทรทัศน์อยู่เป็นระยะ จนเมื่อวันที่ 24 กันยายน พ.ศ. 2553 ได้มีการบวงสรวงเปิดกล้องละครฟ้าจรดทรายอย่างเป็นทางการ พร้อมกับละครทวิภพ ซึ่งนำแสดงโดย ธีรภัทร์ สัจจกุลในบท"ชารีฟ" อุษามณี ไวทยานนท์ในบท"มิเชลล์" ส่วนบท"แคชฟีย่า"แสดงโดยมรกต กิตติสาระ และมีนักแสดงอีกมากมายเช่น ฐสิษฐ์ สินคณาวิวัฒน์,อานัส ฬาพานิช,อุษณีย์ วัฒฐานะ,สุรศักดิ์ โชติทินวัฒน์,แซมมี่ เคาวเวลล์ เป็นต้น และการนำฟ้าจรดทราย มาทำเป็นละครโทรทัศน์ครั้งนี้ก็ได้ผู้บริหารและอดีตผู้กำกับของดาราวิดีโอ อย่างคุณหลุยส์ สยาม สังวริบุตร กลับมากำกับละครโทรทัศน์อีกครั้ง โดยการถ่ายบางส่วนของละครเรื่องนี้ มีการไปถ่ายทำที่ประเทศอียิปต์และนอกจากนี้มีการถ่ายทำละครด้วยกล้องระบบ HD (High Definition) ละครฟ้าจรดทราย ถือว่าเป็นละครโทรทัศน์ที่ใช้ระยะเวลาการถ่ายทำยาวนานอีกเรื่องหนึ่ง เพราะเริ่มงานสร้างและการถ่ายทำในปีพ.ศ. 2553จนถึงพ.ศ. 2556 รวมระยะเวลาในการสร้างเกือบ 3 ปีเต็ม โดยในครั้งนี้ได้มีปัญหาเนื่องจากมีกลุ่มผู้นับถือศาสนาอิสลามได้ส่งหนังสือทางไปรษณีย์ถึงสำนักงานปลัดสำนักนายกรัฐมนตรี (สปน.) สำนักงานคณะกรรมการกิจการกระจายเสียง กิจการโทรทัศน์ และกิจการโทรคมนาคมแห่งชาติ (กสทช.) รัฐมนตรีว่าการกระทรวงเทคโนโลยีสารสนเทศและการสื่อสาร (ไอซีที) ให้ยุติการออกอากาศ เนื่องจากมีหลายฉากที่ผิดหลักคำสอนของศาสนา เสมือนการหมิ่นศาสนา เช่น ฉากการดื่มสุรา หรือการที่มีชายหญิงพลอดรักกัน แต่ท้ายที่สุดก็ได้มีการฉายต่อจนจบ เนื่องทางผู้สร้างและทางช่อง 7 ยืนยันว่ามิได้มีเจตนาเช่นนั้นรูปแบบการนำเสนอ</doc>
