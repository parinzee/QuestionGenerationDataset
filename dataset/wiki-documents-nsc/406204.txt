<doc id="406204" url="https://th.wikipedia.org/wiki?curid=406204" title="แดนนี เวลเบก">แดนนี เวลเบก แดนนี เวลแบก (; เกิดวันที่ 26 พฤศจิกายน ค.ศ. 1990 ที่เมืองแมนเชสเตอร์ ประเทศอังกฤษ) เป็นนักฟุตบอลชาวอังกฤษเชื้อสายกานา โดยมีพ่อและแม่เป็นชาวกานา มีชื่อเต็มว่า แดเนียล นีอี แทกคี เมนซาห์ เวลเบก (Daniel Nii Tackie Mensah Welbeck) ปัจจุบันเล่นอยู่กับอาร์เซนอล และทีมชาติอังกฤษ โดยเล่นตำแหน่งกองหน้าตัวกลาง ที่สามารถเล่นปีกได้ด้วย เวลเบก เริ่มเล่นฟุตบอลในทีมเยาวชนของแมนเชสเตอร์ยูไนเต็ด ตั้งแต่อายุเพียง 8 ขวบ ก่อนที่จะก้าวสู่ทีมรุ่นใหญ่ เปิดตัวในปี ค.ศ. 2008 ถูกยืมตัวไปเปรสตันนอร์ทเอนด์ จากนั้นเป็นซันเดอร์แลนด์ ในฐานะนักฟุตบอลทีมชาติ เวลเบกเป็นตัวแทนนักฟุตบอลทีมชาติอังกฤษ อายุไม่เกิน 16 ปี, อายุไม่เกิน 17 ปี, อายุไม่เกิน 18 ปี, อายุไม่เกิน 19 ปี, อายุไม่เกิน 21 ปี และทีมรุ่นใหญ่ ลงเล่นในฐานะนักฟุตบอลทีมชาติรุ่นใหญ่ครั้งแรกในปี ค.ศ. 2011 ในนัดกระชับมิตรที่เจอกับกานา เสมอ 1–1 ในต้นฤดูกาล 2014–2015 เวลเบกย้ายจากแมนเชสเตอร์ยูไนเต็ด มาร่วมทีมอาร์เซนอล ในราคาค่าตัว 16 ล้านปอนด์ ด้วยสัญญา 5 ปี หลังจากไม่อยู่ในแผนการทำทีมของลูวี ฟัน คาล ผู้จัดการทีมคนใหม่ของแมนเชสเตอร์ยูไนเต็ด ซึ่งการย้ายทีมครั้งนี้ทำให้นักฟุตบอลและบุคลากรเก่า ๆ ของแมนเชสเตอร์ยูไนเต็ดรู้สึกเสียดาย เวลเบกลงเล่นให้กับอาร์เซนอลครั้งแรก ในพรีเมียร์ลีกนัดที่ 4 ของฤดูกาล โดยพบกับ แมนเชสเตอร์ซิตี ที่สนามเอมิเรตส์สเตเดียม ถึงแม้ว่าจะยิงประตูไม่ได้ แต่ก็สามารถเล่นได้ดีและเกือบยิงประตูได้ถึง 2 ครั้งในช่วงต้นครึ่งแรก โดยเฉพาะลูกที่ 2 ในนาทีที่ 12 ที่ยกลูกฟุตบอลกระดกข้ามศีรษะของโจ ฮาร์ท ผู้รักษาประตูของแมนเชสเตอร์ซิตีไปแล้ว แต่ทว่าลูกฟุตบอลชนเสากระเด็นออกไป เวลเบกยิงประตูแรกให้กับอาร์เซนอลได้ ในพรีเมียร์ลีกนัดที่ 5 ของฤดูกาล เมื่อเป็นฝ่ายบุกไปเยือน แอสตันวิลลา ที่สนามวิลลาพาร์ค ในนาทีที่ 34 และเป็นประตูที่ 2 ของอาร์เซนอลในนัดนี้ และยิงแฮตทริกได้ ในรายการยูฟ่าแชมเปียนส์ลีก ที่อาร์เซนอลพบกับ กาลาตาซาราย จากตุรกี ที่สนามเอมิเรตส์สเตเดียม โดยอาร์เซนอลเป็นฝ่ายชนะไป 4–1 และถิอเป็นแฮตริกแรกในชีวิตของเวลเบกอีกด้วย และยิงทีมเก่าตัวเอง คือ แมนเชสเตอร์ยูไนเต็ด ได้เป็นลูกแรก ในรายการเอฟเอคัพรอบ 8 ทีม ในนาทีที่ 62 และเป็นประตูที่ทำให้แมนเชสเตอร์ยูไนเต็ด ตกรอบทันที ซึ่งผลการแข่งขัน คือ อาร์เซนอลชนะไป 1–2 ประตู ที่สนามโอลด์แทรฟฟอร์ด ในฤดูกาล 2015–16 แดนนี เวลเบก ได้รับบาดเจ็บตั้งแต่เดือนเมษายน ค.ศ. 2015 ในนัดที่พบกับ เชลซี ทำให้ไม่ได้ลงเล่นตลอดฤดูกาลในปี ค.ศ. 2015 และหายบาดเจ็บกลับมาในเดือนกุมภาพันธ์ ปี ค.ศ. 2016 ในฐานะตัวสำรองที่ถูกเปลี่ยนลงมาในนาทีที่ 83 แทนที่อเล็กซ์ ออกซ์เลด-เชมเบอร์ลิน ในนัดที่ 26 ที่พบกับ เลสเตอร์ซิตี ซึ่งมีคะแนนนำเป็นทีมอันดับหนึ่งในตารางคะแนน ที่สนามเอมิเรตส์สเตเดียม ผลปรากฏว่าอาร์เซนอลสามารถเอาชนะไปได้ 2–1 จากลูกโหม่งของเวลเบกจากลูกเปิดฟรีคิกของเมซุท เออซิล ในช่วงทดเวลาบาดเจ็บนาทีสุดท้าย ซึ่งเป็นการสัมผัสลูกฟุตบอลเป็นครั้งที่สองเท่านั้นในนัดนี้ ทำให้อาร์เซนอลชนะไปได้อย่างน่าเหลือเชื่อ แต่ในช่วงท้ายฤดูกาล เวลเบกได้รับบาดเจ็บจากการลงเล่นในนัดที่เสมอไปกับแมนเชสเตอร์ซิตี 2–2 ที่สนามเอติฮัดสเตเดียม ซึ่งคาดว่าต้องใช้เวลารักษาตัวประมาณ 9 เดือน และทำให้พลาดการติดทีมชาติไปเล่นในฟุตบอลชิงแชมป์แห่งชาติยุโรป 2016 เวลเบกหายเจ็บกลับมาในช่วงต้นปี ค.ศ. 2017 โดยลงเป็นตัวสำรองที่เปลี่ยนลงมาแทนอเล็กซ์ ออกซ์เลด-เชมเบอร์ลิน ในนาทีที่ 83 ในเอฟเอคัพรอบ 3 ในนัดที่พบกับเพรสตันนอร์ทเอนด์ และลงเป็นตัวจริงในรอบ 4 ที่พบกับเซาแทมป์ตัน ที่สนามเซนต์แมรีส์ ซึ่งเวลเบกสามารถยิงได้ถึง 2 ประตู ในนาทีที่ 15 และ 22 และยังเป็นผู้ที่ส่งลูกให้ทีโอ วอลคอตต์ ทำประตูที่ 3 ในนาทีที่ 35 อีกด้วย ซึ่งอาร์เซนอลชนะไปอย่างท่วมท้นถึง 0–5</doc>
