<doc id="437195" url="https://th.wikipedia.org/wiki?curid=437195" title="ปู่ณัฐ">ปู่ณัฐ ปู่ณัฐ ละครโทรทัศน์แนวสร้างสรรค์สังคม ออกอากาศทางสถานีโทรทัศน์ไทยพีบีเอส นำแสดงโดย รอง เค้ามูลคดี, สาวิตรี สามิภักดิ์, รจิต บุญญานนท์, สุปราณี เจริญผล บทละครและกำกับโดย สมเกียรติ วิทุรานิชเรื่องย่อ เรื่องย่อ. ณัฐ เป็นพ่อและปู่วัยเกษียณอายุ อาศัยอยู่กับ สิทธิพร ลูกชาย และภาวิณี ลูกสะใภ้ ที่บ้านจัดสรรแห่งหนึ่งยานชานเมือง ทั้งคู่มีลูกชายตัวเล็ก ๆ อายุ 8 ขวบคนหนึ่ง ชื่อ ต๋อง ณัฐเดิมเป็นเชฟที่ประเทศซาอุดีอาระเบียและบนเรือสำราญ ทุก ๆ เช้าณัฐจะเป็นคนทำอาหารให้ทุกคนในบ้าน ซึ่งเป็นอาหารชั้นเลิศ มีราคาสูง โดยเฉพาะต๋องที่ชอบอาหารที่ปู่ทำมาก แต่ภาวิณีถูกที่ทำงาน คึอ บริษัทโฆษณา กดดันเกี่ยวกับงานโฆษณาตัวใหม่ที่เป็นสินค้าบำรุงผิว เธอจึงมาลงที่พ่อสามี ไม่ว่าณัฐจะทำอะไรเธอก็เห็นเป็นขวางหูขวางตาไปหมด สิทธิ์จึงเสนอให้พ่อตัวเองออกไปอยู่กับขวัญตา น้องสาวที่มีอาชีพเป็นนักเขียน ณัฐน้อยใจจึงออกจากบ้านไปหวังขออาศัยอยู่กับขวัญตาจริง ๆ โดยทิ้งจดหมายไว้ให้ทั้งคู่ได้อ่าน แต่เมื่อไปถึงแล้ว ปรากฏว่าคนรับใช้ในบ้านแจ้งว่า เธอเดินทางไปเที่ยวยุโรปสองอาทิตย์ อีกทั้งก็ไม่ยอมให้เข้าบ้านเพราะไม่รู้จักมาก่อน ณัฐจึงเคว้งคว้าง จากนั้นได้เดินผ่านเพิงขายอาหารตามสั่งของพลอยแดง แม่ค้าสาวใหญ่ที่มีท่าทีแข็งกร้าว ณัฐแวะดื่มน้ำและสั่งข้าวผัดกิน ณัฐต่อว่าว่าอาหารไม่อร่อย ขณะที่พลอยก็ตอกกลับไปเหมือนกันว่า ถูกลูกหลานทิ้งมาล่ะสิ พลอยจึงเสนอโรงจอดรถของเธอให้เป็นที่พักของณัฐ ระหว่างที่รอลูกสาวกลับมา คืนหนึ่ง พลอยซ่อมรถเสียงดัง ทั้งคู่จึงได้เปิดอกพูดคุยกัน ณัฐรู้ว่า ความหลังของพลอยที่ทำให้เธอเป็นโดดเดี่ยวอยู่คนเดียวอย่างนี้ เพราะอดีตฝังใจเรื่องของพ่อที่ไม่เคยรักเธอเลยในฐานะลูกสาว เธอต้องการซ่อมรถคันนี้เพื่อที่จะขับไปที่จังหวัดตราด สถานที่ที่เธอเคยมีความฝังใจในอดีตเรื่องพ่อ และพลอยก็มีโรคประจำตัว คือ หอบหืด ขณะเดียวกัน ณัฐก็ได้เล่าถึงเรื่องภรรยาที่เสียชีวิตไปแล้วให้เธอฟัง ณัฐว่าเธอปิดกั้นตัวเองโดยเอาอดีตมาเป็นเครื่องฝังใจ ทั้งคู่จึงปรับความเข้าใจกันได้และมีความรู้สึกที่ดีต่อกัน เมื่อสิทธิพรรู้ว่าพ่อหายไปจึงออกตามหา แต่ก็ไม่พบ วันหนึ่ง อาการหอบหืดของพลอยกำเริบขึ้นกลางดึก ณัฐพาเธอไปส่งโรงพยาบาลและโทรศัพท์ขอความช่วยเหลือจากสิทธิ์ สิทธิ์และณีตามไปโรงพยาบาล สิทธิ์ออกค่ารักษาให้ และขอให้ณัฐกลับบ้าน แต่ณัฐขอที่จะอยู่ต่อไปเพื่อดูอาการของพลอยก่อน เพราะหมอตรวจพบมีก้อนเนื้อที่ปอดซึ่งจะต้องผ่าตัด ณัฐเสนอที่จะออกค่าใช้จ่ายให้ โดยหวังจะขายที่ดินที่อยุธยาเพื่อเป็นค่าใช้จ่าย แต่สิทธิ์ไม่ยอม ทั้งคู่จึงทะเลาะกันอย่างรุนแรง พลอยแอบได้ยิน ทำให้เธอระลึกได้ถึงเรื่องในอดีตของเธอกับพ่อ เมื่อสิทธิ์และณีกลับบ้านไป ทั้งคู่เปิดอ่านจดหมายที่ณัฐทิ้งไว้ ปรากฏว่า เนื้อความข้างในเป็นการอวยพรให้ทั้งคู่ในวันครบรอบวันแต่งงานครบ 9 ปี จึงสำนึกได้ และมากราบขอโทษณัฐ ขณะที่พลอยก็ได้เดินทางไปจังหวัดตราดตามที่ตั้งใจไว้นักแสดงนักแสดง. - รอง เค้ามูลคดี...ปู่ณัฐ - สาวิตรี สามิภักดิ์...พลอยแดง - รจิต บุญญานนท์...สิทธิพร - สุปราณี เจริญผล...ภาวิณี - ด.ช.กริชษฎาพณ ชูพินิจ...ต๋อง - ราชวัติ ขลิบเงิน...เจตน์ - เศรษฐนันท์ กนิกาจิรานันท์...ยูกิ - อิสรินภา หมัดหมึก...ปู - เกียรติศักดิ์ วิบูลย์...เบียร์ - ฤทัยรัตน์ ดิเรกศิลป์...แจน - ศุภรัตน์ นพวรรณวงศ์...ก้อย - วรรณบุตร สมบูรณ์รัตน์...ตั๊กแตนเบื้องหลังและการออกอากาศ เบื้องหลังและการออกอากาศ. ปู่ณัฐ เป็นละครโทรทัศน์แนวสร้างสรรค์สังคม ออกอากาศในเวลา 20.20-21.00 น. หลังข่าวภาคค่ำในวันจันทร์และวันอังคาร ทางสถานีโทรทัศน์ไทยพีบีเอส โดยออกอากาศ 4 ตอนจบ ตั้งแต่วันอังคารที่ 6 มีนาคม พ.ศ. 2555 สิ้นสุดลงเมื่อวันจันทร์ที่ 19 มีนาคม ปีเดียวกัน และกลับมาออกอากาศใหม่อีกครั้งในวันเสาร์ที่ 14 เมษายน และวันอาทิตย์ที่ 15 เมษายน เวลา 14.05-16.00 น. ปีเดียวกัน โดยมีผู้กำกับและผู้เขียนบท คือ สมเกียรติ วิทุรานิช ที่เคยผ่านงานเขียนบทและกำกับภาพยนตร์มาแล้วหลายเรื่อง อาทิ มะหมา 4 ขาครับ และ October sonata รักที่รอคอย ปู่ณัฐ มีเนื้อหาที่ว่าถึงช่องว่างระหว่างวัยของวิถีชีวิตในเมืองหลวง ทำให้ความรู้สึกดี ๆ ของความผูกพันของสมาชิกในครอบครัวต้องเปลี่ยนไป ทำให้ผู้ชมกลับมาคิดและสำนึกได้ โดยที่ไม่ใช่ละครโทรทัศน์ในแบบที่คุ้นเคยกัน และไม่ใช้นักแสดงที่จะดึงดูดผู้ชมให้สนใจได้ แต่ด้วยเนื้อหาและการฝีมือแสดง ทำให้ผู้ชมเกิดความประทับใจได้</doc>
