<doc id="33135" url="https://th.wikipedia.org/wiki?curid=33135" title="บ้านอับดุลราฮิม">บ้านอับดุลราฮิม บ้านอับดุลราฮิม ตั้งอยู่ที่บ้านเลขที่ 960 ถนนพระรามที่ 4 แขวงสีลม เขตบางรัก กรุงเทพมหานคร ด้านหลังคืออาคารอับดุลราฮิม เพลสซึ่งเป็นสำนักงานสูง 34 ชั้น โดยมีประชุม อับดุลราฮิม เป็นเจ้าของ สร้างเมื่อประมาณปี พ.ศ. 2450–2451 โดยบิดาของคุณประชุมตั้งใจสร้างเป็นบ้านพักตากอากาศแบบบังกะโลที่หัวหิน เนื่องจากไม่มีเวลาไปพักตากอากาศถึงหัวหิน จึงมาสร้างในกรุงเทพฯ แทน ในปี พ.ศ. 2523 ได้มีการบูรณะซ่อมแซมกระเบื้องที่แตกและต่อเติมห้องชั้นล่างเพิ่มอีกส่วนหนึ่งโดย ม.ร.ว. จักรกรช จิตรพงศ์ลักษณะอาคาร ลักษณะอาคาร. เป็นอาคารบ้านไม้ 2 ชั้น หลังคาทรงมนิลา คือหลังคาปั้นหยาที่เปิดหน้าจั่ว มุงกระเบื้องว่าว เสาโครงสร้างชั้นล่างเป็นปูนส่วนโครงสร้างชั้นบน พื้นและผนังเป็นไม้ ด้านหน้าอาคารเป็นมุขทั้ง 2 ข้างยื่นออกมา คลุมด้วยหลังคาปีกนก ส่วนพักอาศัยยกพื้นสูง ใต้ถุนโล่ง ใช้เป็นที่นั่งเล่น พักผ่อน และรับแขก มีช่องระบายอากาศบานเกล็ดไม้เหนือหน้าต่างหน้าจั่ว หลังคาประดับไม้ฉลุลวดลายที่มีความละเอียดสวยงาม เป็นลักษณะสถาปัตยกรรมช่วงปลายสมัยรัชกาลที่ 5 ต่อต้นรัชกาลที่ 6 บ้านอับดุลราฮิมได้รับรางวัลอาคารอนุรักษ์ดีเด่นประจำปี พ.ศ. 2525 จากสมาคมสถาปนิกสยาม</doc>
