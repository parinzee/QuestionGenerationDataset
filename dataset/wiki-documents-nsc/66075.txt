<doc id="66075" url="https://th.wikipedia.org/wiki?curid=66075" title="ทรัยเฟิล">ทรัยเฟิล ทรัยเฟิล () เป็นขนมหวานของอังกฤษ ทำมาจากคัสตาร์ด ผลไม้ สปอนจ์เค้ก เยลลี่ และวิปครีม โดยผลไม้และเค้กจะอยู่ที่ส่วนล่าง แล้วราดด้านบนด้วยคัสตาร์ดและครีม ทรัยเฟิลบางชิ้นอาจผสมเหล้าเล็กน้อย (มักจะใช้เหล้าเชอรีหรือไวน์มาเดรา) แต่หากไม่ใช้เหล้าก็จะผสมน้ำผลไม้แทน เพื่อให้เนื้อเค้กมีความนุ่มมากขึ้น ทรัยเฟิลที่ผสมเหล้าเชอรีอาจเรียกว่า "เชอรีทรัยเฟิล (Sherry trifle)" สูตรวิธีทำที่เป็นที่นิยมคือ นำสปอนจ์เค้กไปจุ่มในเยลลี่เหลว แล้วนำไปแช่เย็น หากผสมกันในสัดส่วนที่พอดี เค้กและเยลลี่จะผสมเป็นเนื้อเดียวกัน ทรัยเฟิลที่ทำขึ้นอย่างสวยงามมักจะใช้ตกแต่งบนโต๊ะอาหาร โดยความสวยงามมาจากสีสันของผลไม้ เยลลี่ แยม และสีที่ตัดกันระหว่างคัสตาร์ดสีเหลืองกับครีมสีขาว ชาวอังกฤษนิยมรับประทานทรัยเฟิลในเทศกาลคริสต์มาส โดยเป็นทางเลือกสำหรับคนที่ไม่รับประทานคริสต์มาสพุดดิ้ง</doc>
