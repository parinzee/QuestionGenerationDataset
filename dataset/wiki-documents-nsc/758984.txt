<doc id="758984" url="https://th.wikipedia.org/wiki?curid=758984" title="ไช่ อิงเหวิน">ไช่ อิงเหวิน ไช่ อิงเหวิน (; เกิด 31 สิงหาคม ค.ศ. 1956) เป็นประธานาธิบดีแห่งสาธารณรัฐจีน (ไต้หวัน) และเป็นสตรีคนแรกที่ได้รับเลือกตั้งให้ดำรงตำแหน่งดังกล่าว เธอเป็นหัวหน้าพรรคประชาธิปไตยก้าวหน้า (民主進步黨) คนปัจจุบัน และเป็นตัวแทนของพรรคเข้าชิงตำแหน่งประธานาธิบดีในการเลือกตั้งเมื่อ ค.ศ. 2016 ตำแหน่งซึ่งเธอพลาดไปในการเลือกตั้งปีเมื่อ ค.ศ. 2012 นอกจากนี้ เธอยังเคยเป็นหัวหน้าพรรคมาแล้วหนึ่งสมัยในช่วง ค.ศ. 2008–2012 เธอศึกษาร่ำเรียนในไต้หวัน สหรัฐอเมริกา และอังกฤษ สำเร็จเป็นนิติศาสตรบัณฑิตจากมหาวิทยาลัยแห่งชาติไต้หวัน นิติศาสตรมหาบัณฑิตจากคณะนิติศาสตร์ มหาวิทยาลัยคอร์เนลล์ และดุษฎีบัณฑิตจากวิทยาลัยเศรษฐศาสตร์และรัฐศาสตร์แห่งลอนดอน แล้วกลับบ้านเกิดเมืองนอนในปี 1984 เพื่อเป็นอาจารย์ที่มหาวิทยาลัยหลายแห่ง ครั้น ค.ศ. 1993 พรรคชาตินิยม (國民黨) ซึ่งเป็นรัฐบาลอยู่ในเวลานั้น ตั้งเธอเป็นข้าราชการหลายตำแหน่ง รวมถึงตำแหน่งประธานกรรมการร่างนโยบายว่าด้วย "หนึ่งชาติหนึ่งแดน" (一邊一國) ในสมัยประธานาธิบดีหลี่ เติงฮุย (李登輝) เมื่อเฉิน ฉุ่ยเปี่ยน (陳水扁) ได้เป็นประธานาธิบดีใน ค.ศ. 2000 เธอในฐานะผู้มิได้สังกัดพรรคการเมืองได้รับเชิญเป็นรัฐมนตรีสภากิจการแผ่นดินใหญ่ (大陸委員會) และอยู่ในตำแหน่งนี้ตราบเท่าวาระแรกของประธานาธิบดีเฉิน ต่อมา เธอจึงเข้าเป็นสมาชิกพรรคประชาธิปไตยก้าวหน้าใน ค.ศ. 2004 และในช่วงสั้น ๆ เธอได้เป็นสมาชิกสภานิติบัญญัติ (立法院) ประเภทมิได้มาจากเขตเลือกตั้งตามบัญชีรายชื่อของพรรคประชาธิปไตยก้าวหน้า นับจากนั้น เธอได้รับแต่งตั้งเป็นรองนายกรัฐมนตรีในคราวที่ซู เจินชาง (蘇貞昌) เป็นนายกรัฐมนตรี เธอดำรงตำแหน่งนี้จนกระทั่งคณะรัฐมนตรีลาออกยกคณะใน ค.ศ. 2007 ครั้น ค.ศ. 2008 พรรคประชาธิปไตยก้าวหน้าแพ้พ่ายในการเลือกตั้งประธานาธิบดี เธอจึงได้รับเลือกตั้งเป็นหัวหน้าพรรค แต่เมื่อเธอปราชัยในการเลือกตั้งประธานาธิบดีใน ค.ศ. 2012 เธอก็ลาออกจากตำแหน่งหัวหน้าพรรค ในเดือนพฤศจิกายน ค.ศ. 2010 เธอเข้าชิงตำแหน่งนายกเทศมนตรีแห่งนครไทเปใหม่ในการเลือกตั้งเทศมนตรี แต่แพ้จู ลี่หลุน (朱立倫) ซึ่งเคยเป็นรองนายกรัฐมนตรีจากพรรคชาตินิยม ครั้นเดือนเมษายน ค.ศ. 2011 เธอได้รับเลือกเป็นตัวแทนของพรรคประชาธิปไตยก้าวหน้าเพื่อชิงตำแหน่งประธานาธิบดีในการเลือกตั้งอันจะมีขึ้นใน ค.ศ. 2012 คะแนนที่เธอได้รับเลือกนั้นชนะซู เจินชาง เพื่อนร่วมพรรค ไปฉิวเฉียด ทำให้เธอเป็นสตรีคนแรกที่สมัครรับเลือกตั้งเป็นประธานาธิบดีของประเทศ กระนั้น ในการเลือกตั้งประธานาธิบดีประจำ ค.ศ. 2012 ซึ่งเป็นการเลือกตั้งประธานาธิบดีครั้งที่ห้าของประเทศ เธอกลับพ่ายแพ้แก่หม่า อิงจิ่ว (馬英九) จากพรรคชาตินิยม เธอจึงลงชิงตำแหน่งประธานาธิบดีในการเลือกตั้งประจำ ค.ศ. 2016 อีก ครั้งนี้ เธอได้รับคะแนนเสียงท่วมท้น และได้เข้าดำรงตำแหน่งประธานาธิบดีตั้งแต่วันที่ 20 พฤษภาคม ค.ศ. 2016</doc>
