<doc id="126366" url="https://th.wikipedia.org/wiki?curid=126366" title="เคเลบริมบอร์">เคเลบริมบอร์ เคเลบริมบอร์ (Celebrimbor) เป็นตัวละครเผ่าเอลฟ์ ชาวโนลดอร์ ซึ่งปรากฏในปกรณัมของ เจ. อาร์. อาร์. โทลคีน เรื่อง ซิลมาริลลิออน และ Unfinished Tales เป็นผู้มีบทบาทในทางการช่างชั้นสูงรองลงมาจากเฟอานอร์ผู้เป็นปู่ ได้สร้างของวิเศษต่างๆ ไว้เป็นจำนวนมากประวัติ ประวัติ. เคเลบริมบอร์ เป็นโอรสของเจ้าชายคูรูฟิน ซึ่งเป็นโอรสองค์ที่ห้าของเฟอานอร์ บุตรแห่งฟินเว เป็นทายาทเพียงผู้เดียวที่ถูกบันทึกไว้ว่า เป็นผู้มีฝีมือทางช่างชั้นสูงสืบทอดมาจากพ่อและปู่ เขาได้เดินทางนิวัติมาสู่มิดเดิลเอิร์ธพร้อมกับทัพชาวโนลดอร์ด้วยในสมัยสงครามชิงซิลมาริล แต่หลังจากทัพโนลดอร์แตกพ่ายยับเยินในสงครามเนียร์นายธ์อาร์นอยดิอัด เคเลบริมบอร์ติดตามเคเลกอร์มกับคูรูฟินมาลี้ภัยอยู่ในนาร์โกธรอนด์ เมื่อฟินร็อด ผู้ครองนาร์โกธรอนด์ ทรงเข้าร่วมภารกิจชิงซิลมาริลร่วมกับเบเรน เคเลกอร์มกับคูรูฟินก็แยกตัวออกมาด้วยความไม่พอใจ แต่เคเลบริมบอร์ยังคงพำนักอยู่ที่นาร์โกธรอนด์ตราบจนวาระการล่มสลาย ในยุคที่สอง เมื่อกาลาเดรียลมาก่อตั้งอาณาจักรเอเรกิออนขึ้นที่เชิงเขาตะวันตกของฮิธายเกลียร์ มีนครออสต์-อิน-เอธิล เป็นเมืองหลวงแห่งการช่าง เคเลบริมบอร์ได้ย้ายมาอยู่ที่นี่ด้วย แม้จะไม่มีที่ใดบันทึกว่าเขาได้เป็นเจ้าผู้ครองนครหรือไม่ แต่ด้วยศักดิ์ฐานะ ชาติตระกูล และความสามารถ เคเลบริมบอร์น่าจะเป็นผู้มีบทบาทสำคัญไม่น้อย เขาได้ร่วมอยู่ในการสร้างแหวนแห่งอำนาจ ร่วมกับอันนาทาร์ (ร่างแปลงของเซารอน) และได้สร้างแหวนแห่งเอลฟ์ทั้งสามวงขึ้นอย่างลับๆ โดยไม่ให้เซารอนรู้ ทำให้แหวนทั้งสามไม่ตกอยู่ใต้อำนาจของแหวนเอก ในเกร็ดตำนานที่ปรากฏอยู่ใน Unfinished Tales โทลคีนประพันธ์ไว้ว่า เคเลบริมบอร์ เป็นผู้สร้างพลอยเอเลสซาร์ ดวงที่สอง และได้มอบพลอยนั้นให้แก่กาลาเดรียล ซึ่งได้ตกทอดต่อมาเป็นของอาร์เวน และอารากอร์นในท้ายที่สุดราชสกุลเฟอานอร์</doc>
