<doc id="223654" url="https://th.wikipedia.org/wiki?curid=223654" title="ลำเนา สิงโต">ลำเนา สิงโต ลำเนา สิงโต () เป็นอดีตนักฟุตบอลทีมชาติลาว เล่นตำแหน่งกองหน้า เคยเล่นฟุตบอลในระดับไทยพรีเมียร์ลีก และลงเล่นเอเอฟซีคัพให้กับสโมสรฟุตบอลการไฟฟ้าส่วนภูมิภาค ลำเนา สิงโตถือเป็นนักฟุตบอลชาวลาวคนแรกที่ได้เล่นในไทยพรีเมียร์ลีก และเป็นนักฟุตบอลชาวลาวคนแรกและคนเดียวในประวัติศาสตร์วงการฟุตบอลลาว ที่ได้เล่นและยิงประตูได้ในการแข่งขันเอเอฟซี คัพ ปัจจุบันเป็นผู้จัดการทีมชาติลาว ชุดอายุไม่เกิน 23 ปีประวัติ ประวัติ. ลำเนา สิงโต เกิดเมื่อวันที่ 15 เมษายน พ.ศ. 2531 เป็นชาวเมืองหลวงพระบาง ประเทศลาว เริ่มเล่นฟุตบอลในระดับสโมสรกับทีมโยธา เอฟซี ซึ่งเป็นทีมของกระทรวงโยธาธิการและขนส่ง รัฐบาลลาว และย้ายมาเล่นฟุตบอลในประเทศไทยในดิวิชั่น 2 ฤดูกาล 2550 กับทีมมหาวิทยาลัยเกษตรศาสตร์ แต่ผลงานของทีมไม่ดีนักเมื่อได้อันดับสุดท้ายของตารางและตกชั้นเมื่อจบฤดูกาล หลังจบฤดูกาล 2550 ลำเนา ได้เล่นให้กับทีมชาติลาวชุดซีเกมส์ ที่นครราชสีมาและโชว์ฟอร์มได้ค่อนข้างโดดเด่นจึงทำให้สโมสรราชประชาดึงตัวมาร่วมทีมในดิวิชั่น 2 ฤดูกาล 2551และเป็นหนึ่งในกำลังสำคัญของทีมที่ช่วยให้สโมสรรอดพ้นจากการตกชั้นได้สำเร็จ และได้เล่นให้กับทีมชาติลาวชุดใหญ่ในเอเอฟเอฟ ซูซูกิ คัพ 2008 ฤดูกาล 2552 ลำเนา สิงโตย้ายจากสโมสรราชประชามาร่วมทีมการไฟฟ้าส่วนภูมิภาคในศึกไทยพรีเมียร์ลีก โดยสวมเสื้อหมายเลข 20 และได้ลงเล่นในไทยพรีเมียร์ลีกให้ต้นสังกัดใหม่นัดแรกในวันที่7 มีนาคม พ.ศ. 2552 ในเกมส์ที่เปิดบ้านแพ้โอสถสภา เอ็ม-150ไป 0-1 และมายิงประตูแรกในสีเสื้อการไฟฟ้าได้ในวันที่ 10 มีนาคม พ.ศ. 2552 ในเกมส์เอเอฟซีคัพที่การไฟฟ้าบุกไปชนะทีมคลับ วาเลนเซียแชมป์ลีกของมัลดีฟส์ไป 1-3 ที่สนามกีฬาแห่งชาติมัลดีฟส์ กรุงมาเล ซึ่งลำเนาเป็นคนยิงประตูให้ทีมขึ้นนำ 2-0 โดยถือเป็นนักฟุตบอลชาวลาวคนแรกที่ได้เล่นและยิงประตูได้ในเอเอฟซี คัพ ต่อมาวันที่ 5 พฤษภาคม พ.ศ. 2552 เกมคู่เดิมกลับมาพบกันอีกครั้งที่สนามศุภชลาศัย และลำเนายิงคนเดียว 2 ประตูให้การไฟฟ้าชนะอีกครั้งที่สกอร์ 4-1</doc>
