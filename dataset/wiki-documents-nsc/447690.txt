<doc id="447690" url="https://th.wikipedia.org/wiki?curid=447690" title="ปลาสีเสียด">ปลาสีเสียด ปลาสีเสียด (; ) เป็นปลาทะเลกระดูกแข็งชนิดหนึ่งในวงศ์ปลาหางแข็ง (Carangidae) ปลาสีเสียดมีลำตัวแบนข้างมาก รูปร่างยาวเรียวกว่าปลาสละและปลาเฉลียบ แต่พอ ๆ กับปลาขานกยางซึ่งทั้งหมดอยู่ในสกุลเดียวกัน หัวโต หน้าแหลม นัยน์ตาโต อยู่ใกล้ปลายจะงอยปาก ปากกว้างและเฉียงขึ้นเล็กน้อย มุมปากยื่นเลยตา เกล็ดมีรูปร่างเหมือนเข็มและฝังจมอยู่ในเนื้อ ครีบหลังแยกเป็นสองอัน อันที่เป็นก้านเดียว เป็นหนามเล็ก ๆ สั้น ๆ อันหลังมีขนาดเล็กรูปสามเหลี่ยม ถัดไปทางหางเป็นครีบฝอย ครีบก้นมีก้านแข็งแหลม 2 อันแยกออกจากตัวครีบ ครีบอ่อนซึ่งมีขนาดเล็กอยู่ตรงข้ามครีบหลังและมีครีบฝอยเรียงเป็นแถวไปจรดโคนหางครีบท้องอยู่ใต้ครีบอก หางเป็นแฉกเว้าลึก สีด้านหลังเป็นสีเขียวเข้มหรือน้ำเงินปน ข้างตัวและท้องสีเหลืองมีจุดกลมสีดำ 2 แถว (อยู่ด้านบนและด้านล่างของเส้นข้างตัว) ด้านข้างตัวแถบบนมีขนาดใหญ่กว่าแถวล่าง ปลายครีบหลังอันที่สองมีแถบดำ ปลาสีเสียดมีความยาวประมาณ 20-50 เซนติเมตร แต่พบได้ยาวถึง 110 เซนติเมตร และมีน้ำหนักถึง 11 กิโลกรัม ปลาสีเสียดเป็นปลาที่รวมตัวกันเป็นฝูง ออกหากินบริเวณไหล่ทวีปบริเวณชายฝั่งทะเลหรือผิวน้ำ พบกระจายพันธุ์ตั้งแต่ทะเลแดง, แอฟริกาตะวันออก, ฮาวาย, หมู่เกาะมาร์เคซัส, ตอนใต้ของทะเลญี่ปุ่น, นิวซีแลนด์ ปลาสีเสียดเป็นปลาเศรษฐกิจที่สำคัญชนิดหนึ่ง เนื้อมีรสชาติดี</doc>
