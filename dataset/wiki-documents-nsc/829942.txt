<doc id="829942" url="https://th.wikipedia.org/wiki?curid=829942" title="เดบบี เรย์โนลส์">เดบบี เรย์โนลส์ เดบบี เรย์โนลส์ () ชื่อเกิด แมรี ฟรานเซส เรย์โนลส์ ( ; 1 เมษายน ค.ศ. 1932 – 28 ธันวาคม ค.ศ. 2016) เป็นนักแสดง นักร้อง นักธุรกิจ นักประวัติศาสตร์ภาพยนตร์ และนักมนุษยธรรมชาวอเมริกัน เธอแจ้งเกิดกับบท เฮเลน เคน ในภาพยนตร์ปี ค.ศ. 1950 เรื่อง Three Little Words ซึ่งเธอได้รับการเสนอชื่อเข้าชิงรางวัลลูกโลกทองคำ สาขานักแสดงหน้าใหม่ยอดเยี่ยม อย่างไรก็ตามบทนำแรกของเธอคือบท เคที เซลเดน จากเรื่อง Singin' in the Rain ในปี ค.ศ. 1952 ขณะที่เธออายุ 19 ปี ผลงานอื่นที่ประสบความสำเร็จเช่น The Affairs of Dobie Gillis (1953), Susan Slept Here (1954), Bundle of Joy (เสนอชื่อชิงลูกโลกทองคำ 1956), The Catered Affair (ชนะนักแสดงสมทบรางวัลสมาคมนักวิจารณ์อเมริกา 1956 ), และ Tammy and the Bachelor (1957) ที่เธอได้ร้องเพลง "Tammy" ที่ขึ้นอันดับ 1 บนชาร์ตบิลบอร์ด ในปี ค.ศ. 1959 เธอออกอัลบั้มป็อปที่ชื่อ Debbie เธอแสดงในเรื่อง How the West Was Won (1963) และ The Unsinkable Molly Brown (1964), ผลงานภาพยนตร์อัตชีวประวัติของ มอลลี บราวน์ ซึ่งจากเรื่องนี้ทำให้เธอได้รับการเสนอชื่อเข้าชิงรางวัลออสการ์สาขานักแสดงนำหญิงยอดเยี่ยม ผลงานภาพยนตร์อื่นของเธอได้แก่ The Singing Nun (1966), Divorce American Style (1967), What's the Matter with Helen? (1971), Mother (เสนอชื่อลูกโลกทองคำ 1996) และ In & Out (1997) เรย์โนลส์ยังเป็นนักแสดงคาบาเรต์ ในปี ค.ศ. 1979 เธอก่อตั้งเดบบีเรย์โนลส์แดนซ์สตูดิโอในนอร์ทฮอลลีวูด ซึ่งยังคงเปิดอยู่ในทุกวันนี้ วันที่ 28 ธันวาคม ค.ศ. 2016 เสียชีวิตด้วยอาการเส้นเลือดในสมองแตก หลังจากที่ลูกสาวของเธอ แคร์รี ฟิชเชอร์เสียชีวิตก่อนหน้านั้น 1 วัน</doc>
