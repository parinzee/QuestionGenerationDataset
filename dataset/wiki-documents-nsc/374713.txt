<doc id="374713" url="https://th.wikipedia.org/wiki?curid=374713" title="คณะตุลาการอาญาระหว่างประเทศสำหรับอดีตยูโกสลาเวีย">คณะตุลาการอาญาระหว่างประเทศสำหรับอดีตยูโกสลาเวีย คณะตุลาการระหว่างประเทศเพื่อดำเนินคดีผู้ต้องรับผิดชอบการละเมิดกฎหมายมนุษยธรรมระหว่างประเทศอย่างร้ายแรงซึ่งกระทำลงในดินแดนอดีตยูโกสลาเวียตั้งแต่ ค.ศ. 1991 () มักเรียก คณะตุลาการอาญาระหว่างประเทศสำหรับอดีตยูโกสลาเวีย (: ICTY) เป็นองค์กรของสหประชาชาติซึ่งก่อตั้งขึ้นเพื่อดำเนินคดีอาญาอุกฉกรรจ์ที่กระทำลงในระหว่างสงครามยูโกสลาเวีย และเพื่อไต่สวนตัวการในความผิดเหล่านั้น คณะตุลาการนี้เป็นศาลเฉพาะกิจ ตั้งอยู่ในกรุงเฮก ประเทศเนเธอร์แลนด์ คณะตุลาการตั้งขึ้นตามข้อมติคณะมนตรีความมั่นคงแห่งสหประชาชาติที่ 827 ซึ่งผ่านเมื่อวันที่ 25 พฤษภาคม พ.ศ. 2535 โดยมีเขตอำนาจเหนือความผิดอาญาสี่กลุ่มซึ่งกระทำขึ้นในดินแดนยูโกสลาเวียเดิมตั้งแต่ พ.ศ. 2534 ได้แก่ การละเมิดอนุสัญญาเจนีวา การละเมิดกฎหมายหรือธรรมเนียมการยุทธ์ การล้างชาติ และอาชญากรรมต่อมนุษยชาติ โทษสูงสุดที่คณะตุลาการสามารถกำหนดได้ คือ จำคุกตลอดชีวิต มีหลายประเทศได้ลงนามในความตกลงกับสหประชาชาติเพื่อดำเนินการคุมขังตามโทษ การตั้งข้อกล่าวหาครั้งสุดท้ายมีขึ้นเมื่อวันที่ 15 มีนาคม พ.ศ. 2547 คณะตุลาการตั้งเป้าไว้ว่าจะพิจารณาคดีทั้งหมดให้เสร็จสิ้นภายในกลางปี พ.ศ. 2554 และอุทธรณ์ให้เสร็จสิ้นทั้งหมดภายในปี พ.ศ. 2556 โดยมีข้อยกเว้นสำหรับราโดแวน คารัดชิค ซึ่งคดีของเขานั้นเป็นที่คาดหมายว่าจะเสร็จสิ้นในปี พ.ศ. 2555 และรับฟังคำอุทธรณ์ภายในเดือนกุมภาพันธ์ พ.ศ. 2557</doc>
