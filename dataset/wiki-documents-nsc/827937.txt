<doc id="827937" url="https://th.wikipedia.org/wiki?curid=827937" title="การลอบสังหารอันเดรย์ คาร์ลอฟ">การลอบสังหารอันเดรย์ คาร์ลอฟ เมื่อวันที่ 19 ธันวาคม พ.ศ. 2559 อันเดรย์ คาร์ลอฟ เอกอัครราชทูตรัสเซียประจำตุรกี ถูกเมฟลึท แมร์ท อัลทึนทัช ยิงเสียชีวิตขณะกล่าวเปิดงานนิทรรศการศิลปะแห่งหนึ่งในกรุงอังการา ผู้สังหารเป็นตำรวจปราบจลาจลของตุรกีซึ่งอยู่ระหว่างการพักงาน ได้อาศัยบัตรประจำตัวของตนเองนำอาวุธปืนเข้าไปในที่ก่อเหตุ หลังจากยิงเอกอัครราชทูตแล้ว ผู้สังหารได้ตะโกนขึ้นว่า "ตักบีร์ ตักบีร์ อย่าลืมอะเลปโป อย่าลืมซีเรีย หากดินแดนของเราไม่ปลอดภัย พวกคุณก็จะไม่ปลอดภัยเหมือนกัน อย่าเข้ามา อย่าเข้ามา มีเพียงความตายที่จะนำเราออกจากที่นี่ได้ ทุกคนที่เกี่ยวข้องกับความโหดร้ายครั้งนี้จะต้องชดใช้" หลังจากก่อเหตุ อัลทึนทัชได้ถูกกองกำลังรักษาความมั่นคงกระทำวิสามัญฆาตกรรม การสังหารครั้งนี้เกิดขึ้นหลังจากเหตุการณ์การประท้วงหลายวันในตุรกีเพื่อต่อต้านการมีส่วนร่วมของรัสเซียในสงครามกลางเมืองซีเรียและการสู้รบเพื่อยึดเมืองอะเลปโป แม้ว่ารัฐบาลรัสเซียกำลังเจรจากับรัฐบาลตุรกีเพื่อบรรลุข้อตกลงหยุดยิงชั่วคราวอยู่ก็ตาม</doc>
