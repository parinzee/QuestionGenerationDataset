<doc id="659810" url="https://th.wikipedia.org/wiki?curid=659810" title="พรรคสังคมนิยม (อินโดนีเซีย)">พรรคสังคมนิยม (อินโดนีเซีย) พรรคสังคมนิยม (Socialist Party; ภาษาอินโดนีเซีย: Partai Sosialis) เป็นพรรคการเมืองในอินโดนีเซียก่อตั้งเมื่อเดือนธันวาคมพ.ศ. 2488 ในการประชุมที่เชอรีบน เกิดจากการรวมตัวกันระหว่างพรรคประชาชนสังคมนิยม (ปาราส) ของนายกรัฐมนตรี ซูตัน ชะห์รีร์ และพรรคสังคมนิยมอินโดนีเซีย (ปาร์ซี) ของรัฐมนตรีว่าการกระทรวงกลาโหม อามีร์ ซารีฟุดดิน โดยชะห์รีเป็นหัวหน้าพรรคที่เกิดใหม่ ส่วนซารีฟุดดินเป็นรองประธานพรรค ในเดือนมกราคม พ.ศ. 2489 พรรคและฝ่ายยุวชนของพรรคหรือเปอซินโด เข้าร่วมกับแนวร่วมแห่งชาติเปอซาตวนที่นำโดยตัน มะละกา ในเดือนกุมภาพันธ์ของปีเดียวกัน พรรคสังคมนิยมได้มองว่าแนวร่วมนี้เป็นความพยายามที่จะเข้าแทนที่รัฐบาลที่มีอยู่ พรรคและเปอซินโดจึงถอนตัวออกมา หลังการถอนตัว แนวร่วมเปอซาตวนสามารถกดดันชะห์รีให้ลาออกจากนายกรัฐมนตรีได้สำเร็จ ซูการ์โนได้เสนอให้แนวร่วมเปอซาตวนจัดตั้งคณะรัฐมนตรีใหม่ แต่เนื่องจากความขัดแย้งภายในแนวร่วม ทำให้ไม่สามารถจัดตั้งคณะรัฐมนตรีได้ ชะห์รีจึงสามารถจัดตั้งรัฐบาลได้อีก ในเดือนพฤษภาคม พ.ศ. 2489 รัฐบาลได้จัดตั้ง กนเซนตราซี นาซียนนัล (Konsentrasi Nasional) ซึ่งเป็นแนวร่วมที่จัดตั้งขึ้นเพื่อแข่งขันกับเปอซาตวน พรรคสังคมนิยมและเปอซินโดเป็นแกนกลางของกนเซนตราซี ร่วมกับพรรคคอมมิวนิสต์อินโดนีเซีย พรรคมัสยูมี พรรคแรงงานอินโดนีเซียและองค์กรอื่น ๆ ในอีกไม่นานต่อมาก็เกิดความขัดแย้งระหว่างกนเซนตราซีกับเปอซาตวน ในเดือนตุลาคม พ.ศ. 2489 รัฐบาลได้เปิดกว้างเพื่อรวมผู้นำจากพรรคการเมืองที่หลากหลาย กลุ่มสนับสนุนรัฐบาลใหม่นี้จัดตั้งขึ้นเพื่อสนับสนุนข้อตกลงลิงกาจาตีกับรัฐบาลดัตช์ รัฐบาลนี้ประกอบด้วย พรรคสังคมนิยม เปอซินโด พรรคคอมมิวนิสต์แห่งอินโดนีเซีย พรรคแรงงานแห่งอินโดนีเซีย ในเดือนพฤษภาคม พ.ศ. 2490 รัฐบาลดัตช์ได้ส่งข้อเสนอไปยังอินโดนีเซีย โดยดัตช์ต้องการปกครองอินโดนีเซียจนถึง พ.ศ. 2492 ข้อเสนอนี้ทำให้เกิดความแตกแยกในพรรคสังคมนิยม โดยชะห์รีมีแนวโน้มจะยอมตามดัตช์ซึ่งต่างจากซารีฟุดดิน ในเดือนมิถุนายน พ.ศ. 2490 ชะห์รีได้ลาออกจากนายกรัฐมนตรี เมื่อชะห์รีเดินทางไปยังสหประชาชาติ ซารีฟุดดินได้เป็นหัวหน้าพรรค เมื่อฮัตตาตั้งรัฐบาลใหม่ กล่มของพรรคสังคมนิยมที่เคยสนับสนุนชะห์รีได้หันมาสนับสนุนโมฮัมหมัด ฮัตตา ซึ่งตรงข้ามกับความต้องการของซารีฟุดดิน ชะห์รีและกลุ่มผู้สนับสนุนของเขาได้ออกจากพรรคสังคมนิยมในที่สุด และได้จัดตั้งพรรคสังคมนิยมอินโดนีเซียเมื่อ 12 กุมภาพันธ์ พ.ศ. 2491 แต่สมาชิกส่วนใหญ่ของพรรคสังคมนิยมยังอยู่กับซารีฟุดดิน และซารีฟุดดินได้เป็นนายกรัฐมนตรีจนต้องพ้นจากตำแหน่งหลังการเจรจาสงบศึกกับดัตช์ในเดือนมกราคม พ.ศ. 2491 ในเดือนสิงหาคม พ.ศ. 2491 พรรคสังคมนิยมได้ประกาศว่าการจัดตั้งพรรคเมื่อ พ.ศ. 2488 ถือเป็นความผิดพลาด และได้เข้าร่วมกับพรรคคอมมิวนิสต์ในที่สุด</doc>
