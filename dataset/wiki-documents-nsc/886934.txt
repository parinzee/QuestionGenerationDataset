<doc id="886934" url="https://th.wikipedia.org/wiki?curid=886934" title="ทุลีป สิงห์">ทุลีป สิงห์ ทุลีป สิงห์ (; 6 กันยายน ค.ศ. 1838 – 22 ตุลาคม ค.ศ. 1893) หรือ ทลีป สิงห์ () สมัญญาว่า องค์ดำแห่งเพิร์ทเชอร์ () เป็นมหาราชาองค์สุดท้ายแห่งจักรวรรดิซิกข์ เป็นบุตรสุดท้องของมหาราชารณชิต สิงห์ (Ranjit Singh) กับมหารานีชินท์ เการ์ (Jind Kaur) หลังจากมหาราชาสี่องค์ก่อนหน้าถูกลอบปลงพระชนม์ ทุลีปวัย 5 ปีได้สืบทอดราชสมบัติในเดือนกันยายน ค.ศ. 1843 และมหารานีชินท์ผู้เป็นสมเด็จพระชนนีช่วยทำนุบำรุงประคองราชการแผ่นดิน แต่ในเดือนธันวาคม ค.ศ. 1846 เกิดสงครามอังกฤษ–ซิกข์ครั้งแรก อังกฤษถอดมหารานีชินท์ออกจากฐานันดรไปจำคุกไว้ แล้วตั้งข้าราชการอังกฤษเป็นเรซิเดนต์ (resident) สำเร็จราชการแทน นับแต่นั้นจนเกือบ 14 ปีให้หลัง ทุลีปมิได้พบหน้ามารดาอีกเลย ครั้นเดือนเมษายน ค.ศ. 1849 ทุลีปอายุได้ 10 ปี อังกฤษปลดทุลีปจากราชบัลลังก์ และตั้งนายแพทย์จอห์น ลอกิน (John Login) มาอภิบาลเขาแทน พอ ค.ศ. 1853 ทุลีปเข้ารีตเป็นคริสต์ศาสนิกชน ครั้นอายุ 15 ปี ทุลีปถูกเนรเทศไปยังบริเตน เขาได้รู้จักกับและเป็นที๋โปรดปรานของพระราชินีนาถวิกตอเรีย ผู้ซึ่งต่อมามีราชหัตถเลขาเกี่ยวกับทุลีปว่า "ดวงตาคู่นั้น กับฟันเหล่านั้น ช่างสวยเหลือเกิน" (Those eyes and those teeth are too beautiful) ใน ค.ศ. 1856 ทุลีปพยายามติดต่อกับมารดา แต่จดหมายและคนใช้ที่เขาส่งไปหามารดาถูกข้าราชการอังกฤษในอินเดียดักจับไว้ได้ จึงไปไม่ถึงมารดา ทว่า ทุลีปยังพยายามต่อไป โดยได้ความช่วยเหลือจากนายแพทย์ลอกิน จนที่สุดอังกฤษก็ยอมให้เขาพบหน้ามารดาเมื่อวัน 16 มกราคม ค.ศ. 1861 ณ โรงแรมสเปนซ์ (Spence's Hotel) ในนครโกลกาตา ทั้งยอมให้เขาพามารดากลับสหราชอาณาจักรด้วย อดีตมหารานีใช้ชีวิตบั้นปลายบอกเล่าเรื่องราวเกี่ยวกับจักรวรรดิซิกข์อันยิ่งใหญ่ให้บุตรผู้เป็นมหาราชาพลัดแผ่นดินฟัง</doc>
