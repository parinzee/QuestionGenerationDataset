<doc id="97159" url="https://th.wikipedia.org/wiki?curid=97159" title="กล่องดำ (รายการโทรทัศน์)">กล่องดำ (รายการโทรทัศน์) กล่องดำ เป็นรายการเกมโชว์ควิซโชว์ที่ผลิตโดยบริษัท เวิร์คพอยท์ เอ็นเทอร์เทนเมนท์ จำกัด (มหาชน) ดำเนินรายการโดย ปัญญา นิรันดร์กุล สร้างสรรค์และควบคุมการผลิตโดย รุ่งธรรม พุ่มสีนิล เริ่มออกอากาศทางสถานีวิทยุโทรทัศน์ไทยทีวีสีช่อง 3 เมื่อวันเสาร์ที่ 1 มกราคม พ.ศ. 2548 ถึง วันอาทิตย์ที่ 23 มีนาคม พ.ศ. 2551 และทางสถานีวิทยุโทรทัศน์กองทัพบกช่อง 5 ตั้งแต่วันที่ 5 พฤษภาคม พ.ศ. 2551 โดยออกอากาศครั้งสุดท้ายในวันที่ 19 ธันวาคม พ.ศ. 2551 เนื่องจากเหตุการณ์อิทธิพลมืดในการปรับผังรายการของททบ.5 และ ในปี พ.ศ. 2551 รายการ กล่องดำ ขายลิขสิทธิ์รูปแบบรายการให้กับประเทศเวียดนาม และ นำไปออกอากาศที่ประเทศเวียดนามชื่อว่า hộp đen ซึ่งออกอากาศทางสถานีโทรทัศน์ฮานอยทีวี ช่อง 6 (HanoiTV) รายการกล่องดำ เป็นรายการที่เปิดโอกาสให้คู่สามีภรรยาที่จดทะเบียนสมรสถูกต้องตามกฎหมายมาแข่งขันเกม โดยวิธีการสุ่มจากคู่แข่งขันที่มานั่งรอทั้งหมด 5 คู่ เมื่อได้คู่แข่งขันแล้ว พิธีกรก็จะซักถามประวัติเล็กน้อยก่อนเข้าสู่เกมการแข่งขัน โดยที่สามีภรรยาที่มาแข่งขันสามารถเลือกกำหนดเงินรางวัลที่ต้องการ ซึ่งถ้าคู่แข่งขันทำสำเร็จก็ได้รับเงินรางวัลไปข้อมูลการออกอากาศข้อมูลการออกอากาศ. - โดยเริ่มแรกนั้น ตั้งแต่ 1 มกราคม พ.ศ. 2548 ถึง 26 มิถุนายน พ.ศ. 2548 รายการกล่องดำออกอากาศทุกวันเสาร์-อาทิตย์ เวลา 17.45-18.30 น. ทางช่อง 3 - ตั้งแต่ 2 กรกฎาคม พ.ศ. 2548 ถึง 25 กันยายน พ.ศ. 2548 เปลี่ยนเวลาการออกอากาศเป็นเวลา 17.30-18.20 น. แต่ยังคงออกอากาศในวันเสาร์-อาทิตย์เหมือนเดิม - หลังจากนั้นเปลี่ยนเวลาการออกอากาศอีกครั้งเป็นทุกวันจันทร์ เวลา 22.30-23.30 น. โดยเริ่มออกอากาศตั้งแต่ 3 ตุลาคม พ.ศ. 2548 ถึง 19 มิถุนายน พ.ศ. 2549 - และต่อมาได้เปลี่ยนเวลาการออกอากาศเป็นทุกวันอาทิตย์ เวลา 22.30-23.15 น. โดยเริ่มออกอากาศตั้งแต่ 2 กรกฎาคม พ.ศ. 2549 ถึง 23 มีนาคม พ.ศ. 2551 - และต่อมาได้ย้ายการออกอากาศไปอยู่สถานีวิทยุโทรทัศน์กองทัพบก โดยออกอากาศทุกวันจันทร์-อังคาร เวลา 17.25-17.55 น. โดยเริ่มออกอากาศตั้งแต่ 5 พฤษภาคม พ.ศ. 2551 ถึง 30 มิถุนายน พ.ศ. 2551 - ต่อมาได้เปลี่ยนวันและเวลาออกอากาศเป็น ทุกวันศุกร์ เวลา 22.15-23.00 น. โดยเริ่มออกอากาศตั้งแต่ 4 กรกฎาคม พ.ศ. 2551 จนถึง 26 ธันวาคมพ.ศ. 2551 - รายการกล่องดำในระยะหลัง ได้เปิดซีซั่นใหม่ โดยใช้ชื่อว่า "กล่องดำ รักแท้" โดยลักษณะจะคล้ายกันกับกล่องดำในยุคแรก แต่มีการปรับเปลื่ยนกติกาบางส่วน โดยผู้เข้าแข่งขันนั้น ไม่จำเป็นว่าจะต้องเป็นคู่สามี ภรรยา เท่านั้น เป็นคู่อื่นๆ แบบใดก็ได้ ไม่ว่าจะเป็นคู่แบบพี่น้อง , คู่แม่ลูก , คู่พ่อลูก หรือคู่ใดก็ได้ที่สนิทสนมกันมากที่สุด โดยเริ่มออกอากาศครั้งแรกเมื่อวันที่ 3 ตุลาคม พ.ศ. 2551 จนถึง 19 ธันวาคม พ.ศ. 2551 - ปัจจุบัน รายการกล่องดำ ได้กลับมาออกอากาศอีกครั้งทางช่องเวิร์คพอยท์ทีวีตั้งแต่ พ.ศ. 2554 ทุกวันจันทร์ เวลา 08.00 - 09.00 น. และออกอากาศซ้ำ (Rerun) ทุกวันอาทิตย์ เวลา 04.00 - 05.00 น.กติกาในการแข่งขันยุคแรก (2548-2551) กติกาในการแข่งขัน. ยุคแรก (2548-2551). ทางรายการจะมีกล่องมาให้คู่สามีภรรยาได้เลือกกัน โดยแต่ละกล่องจะมีมูลค่ารางวัลที่แตกต่างกันไปตั้งแต่ 1,000-1,000,000 บาท ผู้แข่งขันมีสิทธิ์เลือกกล่องได้เพียงครั้งเดียวเท่านั้น จากนั้นภายในกล่องก็จะมีสิ่งของที่จะเป็นปริศนาในการเข้าสู่คำถามภายในกล่องต่อไป ในการออกากาศระยะแรก ๆ พิธีกรจะเปิดโอกาสให้ผู้แข่งขันสามีภรรยาตัดสินใจว่าจะเล่นกับกล่องที่เลือกมานี้หรือไม่ภายในเวลา 15 วินาที ถ้าผู้แข่งขันตัดสินใจเล่น พิธีกรจะถามคำถาม 1 ข้อโดยไม่มีตัวเลือกให้ตอบ โดยมีเวลา 60 วินาทีในการตอบ ถ้าตอบถูกก็จะได้รับรางวัลตามมูลค่าของกล่องที่เลือกมา แต่ถ้าตอบผิดก็จะไม่ได้อะไรเลย ซึ่งบางครั้งพิธีกรจะลองใจผู้แข่งขันคู่สามีภรรยาด้วยรางวัลตั๋วเครื่องบินให้ไปเที่ยว (หลังจากที่ผู้แข่งขันตอบคำถามเสร็จแล้ว) ถ้าผู้แข่งขันเอาตั๋วเครื่องบินจากพิธีกร ก็จะไม่มีสิทธิในการลุ้นรางวัลจากมูลค่าของกล่องนั้น แต่ถ้าไม่เอา ทางพิธีกรก็จะตัดสินคำตอบที่ตอบมาทันที ในกรณีที่ผู้แข่งขันเลือกกล่องครั้งแรกแล้วปรากฏว่าขอเปลี่ยนกล่อง ทางพิธีกรจะให้เลือกกล่องใหม่แต่มูลค่ารางวัลที่จะได้จะถูกหารด้วย 2 (สมมติว่าครั้งที่สอง เลือกกล่องมูลค่า 1,000,000 บาท ถ้าตอบถูกก็จะได้รับเงินรางวัล 500,000 บาทเท่านั้น) แต่ถ้าเปลี่ยนกล่องครั้งที่ 3 มูลค่ารางวัลจะถูกหารด้วย 4 (เช่น กล่องมูลค่า 1,000,000 บาท ถ้าตอบถูกจะได้เพียง 250,000 บาทเท่านั้น) เปลี่ยนครั้งที่ 4 มูลค่ารางวัลจะถูกหารด้วย 8 เป็นเช่นนี้ไปเรื่อย ๆ จนกว่าผู้แข่งขันคู่สามีภรรยาจะตัดสินใจเล่นกับกล่องที่เลือกครั้งสุดท้าย ในเวลาต่อมา ทางรายการได้ปรับกติกาเป็นการเลือกกล่องได้เพียงครั้งเดียวเท่านั้น โดยภายในกล่องยังคงมีสิ่งของที่จะเป็นปริศนาในการเข้าสู่คำถามภายในกล่องต่อไปและพิธีกรก็จะถามคำถาม 1 ข้อ ในรูปแบบต่อมานี้ บางครั้งพิธีกรก็อาจจะให้ตัวเลือกช่วยในการตัดสินใจก็ได้ (ส่วนมากจะเป็นคำถามที่มีเงินรางวัลมูลค่าไม่เกิน 100,000 บาท) จากนั้นผู้แข่งขันจะมีเวลา 60 วินาทีในการตอบ เมื่อตอบคำถามเสร็จ พิธีกรก็จะลองใจผู้แข่งขันสามีภรรยาโดยการนำของรางวัลมาล่อใจ ซึ่งผู้แข่งขันต้องตัดสินใจว่าจะลุ้นคำตอบที่ตอบ หรือจะไม่ฟังผลนั่นคือเอาของรางวัลกลับบ้านไปเลย ในกรณีที่ผู้แข่งขันเลือกที่จะลุ้นผลคำตอบ ถ้าตอบถูกจะได้รับเงินรางวัลตามที่ได้เลือกเอาไว้ แต่ถ้าตอบผิดจะไม่ได้อะไรกลับไปเลย (แต่บางครั้งพิธีกรก็ให้ผู้แข่งขันเอาของรางวัลติดไม้ติดมือกลับไปก็ได้แล้วแต่กรณีและเป็นบางครั้งที่มีผู้เข้าแข่งขันได้ทั้งเงินและของรางวัลบางส่วนหรืออาจจะได้ของรางวัลทั้งหมดกลับบ้านด้วย)กล่องดำ รักแท้ (2551) กล่องดำ รักแท้ (2551). ทางรายการจะมีของมาให้ผู้เข้าแข่งขันได้ดูกัน ซึ่งก็จะมีสิ่งของที่จะเป็นปริศนาในการเข้าสู่คำถามต่อไป และจะมีรางวัลให้เลือก 3 ระดับ ตั้งแต่ 10,000-1,000,000 บาท จากนั้นพิธีกรจะถามคำถาม 1 ข้อ และจะมีตัวเลือกช่วยในการตัดสินใจ (ถ้าคำถามนั้นมีมูลค่าไม่เกิน 100,000 บาท) จากนั้นผู้แข่งขันจะมีเวลา 60 วินาทีในการตอบ เมื่อตอบคำถามเสร็จ พิธีกรก็จะลองใจผู้แข่งขันโดยการนำของรางวัลมาล่อใจ ซึ่งผู้แข่งขันต้องตัดสินใจว่าจะลุ้นคำตอบที่ตอบ หรือจะไม่ฟังผลนั่นคือเอาของรางวัลกลับบ้านไปเลย ในกรณีที่ผู้แข่งขันเลือกที่จะลุ้นผลคำตอบ ถ้าตอบถูกจะได้รับเงินรางวัลตามที่ได้เลือกเอาไว้ แต่ถ้าตอบผิดจะไม่ได้อะไรกลับไปเลย (แต่บางครั้งพิธีกรก็ให้ผู้แข่งขันเอาของรางวัลติดไม้ติดมือกลับไปก็ได้แล้วแต่กรณีและเป็นบางครั้งที่มีผู้เข้าแข่งขันได้ทั้งเงินและของรางวัลบางส่วนหรืออาจจะได้ของรางวัลทั้งหมดกลับบ้านด้วย) และในช่วงสุดท้ายถูกปรับมาเป็นรายการแนววาไรตี้โชว์แทนโดยเล่าเรื่องความรักหรือความสนิทสนมกันโดยฝ่ายชายจะมอบกล่องให้แก่ฝ่ายหญิงซึ่งเปรียบเสมือน "รักแท้" จนกระทั่งการยุติการออกอากาศ</doc>
