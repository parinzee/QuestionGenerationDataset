<doc id="774721" url="https://th.wikipedia.org/wiki?curid=774721" title="พรรคสยามปฏิรูป">พรรคสยามปฏิรูป พรรคสยามปฏิรูป หรือ กลุ่มสยามปฏิรูป เป็นพรรคการเมืองหรือกลุ่มการเมืองของไทยในอดีต เนื่องจากการเลือกตั้งสมาชิกสภาผู้แทนราษฎรไทยเป็นการทั่วไป พ.ศ. 2522 ถูกกำหนดขึ้นหลังการประกาศใช้รัฐธรรมนูญแห่งราชอาณาจักรไทย พุทธศักราช 2521 แต่ยังไม่มีกฎหมายว่าด้วยพรรคการเมืองออกมาบังคับใช้ ดังนั้น บทเฉพาะกาลของรัฐธรรมนูญจึงยกเว้นข้อกำหนดเกี่ยวกับการสังกัดพรรคการเมืองของผู้สมัครสมาชิกสภาผู้แทนราษฎร จึงเป็นการรวมตัวอขงนักการเมืองในรูปแบบของ "กลุ่มการเมือง" พรรคสยามปฏิรูปได้ลงเลือกตั้งใน วันที่ 22 เมษายน พ.ศ. 2522 โดยทางพรรคได้ ส.ส. เข้าสภาทั้งสิ้นเพียง 1 คนคือนาย เปรม มาลากุล ณ อยุธยา จากเขต 2 จังหวัดอุตรดิตถ์ ต่อมาทางกลุ่มสยามปฏิรูปได้จับมือรวมตัวกับกลุ่มสนับสนุนนโยบายเกรียงศักดิ์และ ส.ส. ที่ไม่สังกัดพรรคอีก 6 คนนำโดยนาย ประมวล กุลมาตย์ ส.ส. ชุมพรตั้งกลุ่มการเมืองใหม่ในชื่อว่า กลุ่มสยามปฏิรูปสนับสนุนนโยบายเกรียงศักดิ์โดยไม่มีเงื่อนไขใด ๆ ทั้งสิ้น หลังจากนั้นทางกลุ่มได้จับมือกับกลุ่มของพันเอก (พิเศษ) พล เริงประเสริฐวิทย์ และกลุ่มชาติประชาชนของเรืออากาศตรี บุญยง วัฒนพงศ์ ก่อตั้งพรรคการเมืองใหม่ในนาม พรรคสยามประชาธิปไตย เมื่อวันที่ 10 มกราคม พ.ศ. 2526 ทำให้บทบาทของทางกลุ่มสยามปฏิรูปยุติลงนับแต่บัดนั้น</doc>
