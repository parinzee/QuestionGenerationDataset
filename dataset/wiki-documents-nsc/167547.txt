<doc id="167547" url="https://th.wikipedia.org/wiki?curid=167547" title="ธงชาติปาปัวนิวกินี">ธงชาติปาปัวนิวกินี ธงชาติปาปัวนิวกินี เป็นธงสี่เหลี่ยมผืนผ้า กว้าง 3 ส่วน ยาว 4 ส่วน ภายในธงแบ่งครึ่งธงตามแนวทแยง จากมุมบนด้านคันธงไปยังมุมล่างด้านปลายธง ครึ่งบนเป็นพื้นสีแดง มีภาพเงาสีทองของนกปักษาสวรรค์ ครึ่งล่างเป็นพื้นสีดำ มีดาวห้าแฉกสีขาวดวงใหญ่ 4 ดวง ดวงเล็ก 1 ดวง เรียงกันเป็นรูปกลุ่มดาวกางเขนใต้ ธงนี้เป็นแบบธงที่ชนะเลิศการประกวดแบบธงชาติในปี พ.ศ. 2514 ออกแบบโดยนางสาวซูซาน ฮูฮูม (Susan Huhume) นักเรียนหญิงวัย 15 ปี และได้ประกาศใช้เมื่อวันที่ 1 กรกฎาคม พ.ศ. 2514 สีดำและสีแดงในธงชาตินี้ มีที่มาจากสีที่ใช้ในเผ่าต่างๆ ของปาปัวนิวกินีหลายเผ่า ทั้งสีดำ-ขาว-แดง ก็เป็นสีของธงชาติจักรวรรดิเยอรมนี ซึ่งเคยเป็นเจ้าอาณานิคมของปาปัวนิวกินีจนถึงปี พ.ศ. 2462 ส่วนรูปนก เป็นรูปสัญลักษณ์ที่ปรากฏอยู่ในตราแผ่นดินของปาปัวนิวกินี ก่อนหน้าที่ปาปัวนิวกินีจะมีธงชาติแบบปัจจุบันนั้น ประเทศนี้มีฐานะเป็นดินแดนในภาวะทรัสตีปาปัวและนิวกินีของออสเตรเลีย ธงชาติสำหรับใช้ในการแข่งขันกีฬาต่าง ของปาปัวนิวกินีนั้นมีลักษณะเป็นธงรูปนก Raggiana Bird of Paradise บนพื้นสีเขียว ต่อมาในปี พ.ศ. 2513 ประเทศออสเตรเลียได้กำหนดให้ใช้ธงอย่างใหม่ ลักษณะเป็นธงสามสี แบ่งแถบตามแนวตั้ง ความกว้างเท่ากัน แต่ละแถบเป็นสีน้ำเงิน สีเหลือง และสีเขียว เรียงจากด้านคันธงไปด้านปลายธง ในแถบสีน้ำเงินมีรูปกลุ่มดาวกางเขนใต้ ส่วนแถบสีเขียวมีรูปนก Raggiana Bird of Paradise</doc>
