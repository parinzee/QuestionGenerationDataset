<doc id="536586" url="https://th.wikipedia.org/wiki?curid=536586" title="สมเด็จพระราชาธิบดีฟีลิปแห่งเบลเยียม">สมเด็จพระราชาธิบดีฟีลิปแห่งเบลเยียม สมเด็จพระราชาธิบดีฟีลิปแห่งเบลเยียม (การออกเสียงภาษาอื่น: ; ; ; , เสด็จพระราชสมภพ 15 เมษายน ค.ศ. 1960) เป็นพระมหากษัตริย์ รัชกาลที่ 7 แห่งราชอาณาจักรเบลเยียม เป็นพระราชโอรสพระองค์ใหญ่ในอดีตสมเด็จพระราชาธิบดีอัลแบร์ที่ 2 และสมเด็จพระราชินีเปาลาแห่งเบลเยียม ทรงสืบราชสมบัติขึ้นเป็นพระมหากษัตริย์เมื่อวันที่ 21 กรกฎาคม ค.ศ. 2013 ภายหลังจากการสละราชสมบัติของสมเด็จพระราชบิดาอันเนื่องมาจากปัญหาพระพลานามัย โดยหลังจากการเสด็จขึ้นครองราชสมบัติ เจ้าหญิงเอลีซาแบ็ต พระราชธิดาพระองค์ใหญ่ จึงดำรงพระราชอิสริยยศเป็น ดัชเชสแห่งบราบันท์ รัชทายาทพระองค์ต่อไปของเบลเยียมช่วงทรงพระเยาว์ ช่วงทรงพระเยาว์. สมเด็จพระราชาธิบดีฟีลิป เสด็จพระราชสมภพเมื่อวันที่ 15 เมษายน ค.ศ. 1960 พระราชบิดาคือสมเด็จพระราชาธิบดีอัลแบร์ที่ 2 ซึ่งขณะนั้นคือ เจ้าชายแห่งลีแยช (พระราชโอรสพระองค์ที่ 2 ในสมเด็จพระราชาธิบดีเลโอโปลด์ที่ 3 และพระอนุชาในสมเด็จพระราชาธิบดีโบดวง) และพระราชมารดาคือสมเด็จพระราชินีเปาลา ซึ่งขณะนั้นคือเจ้าหญิงแห่งลีแยช พระชายา (ธิดาในขุนนางชาวอิตาเลียน เจ้าชายฟุลโกที่ 8 รุฟโฟ่แห่งคาลาเบรีย, ดยุคแห่งกวาร์เดีย ลอมบาร์เดีย) โดยได้รับพระราชทานพระยศ เจ้าชายฟีลิป ซึ่งได้ประสูติในช่วงรัชสมัยของสมเด็จพระราชปิตุลา ประสูติ ณ พระราชวังเบลเวแดร์ ในเมืองลาเคิน ทางตอนเหนือของกรุงบรัสเซลส์ โดยทรงเข้าพิธีจุ่มศีลล้างบาป อีก 1 เดือนต่อมา เมื่อวันที่ 17 พฤษภาคม ณ วิหารแซงต์ ฌากแห่งโควเดนแบร์ก ในกรุงบรัสเซลส์ เจ้าชายฟีลิปได้รับพระราชทานพระนามตามเจ้าชายฟีลิป เคานท์แห่งฟลานเดอร์ ทั้งนี้ สมเด็จพระราชาธิบดีเลโอโปลด์ที่ 3 ทรงรับเป็นพระบิดาอุปถัมภ์ โดยพระมารดาอุปถัมภ์คือ เจ้าหญิงหลุยซ่า รุฟโฟ่แห่งคาลาเบรีย พระอัยยิกา (พระมารดาในเจ้าหญิงเปาลา) เจ้าชายฟีลิป ทรงเฉลิมพระนามเต็มแบบ 3 ภาษา ซึ่งเป็นภาษาประจำชาติของเบลเยียม ดังนี้ เจ้าชายฟีลิป มีพระขนิษฐา 1 พระองค์ และพระอนุชา 1 พระองค์ ได้แก่- เจ้าหญิงอัสตริดแห่งเบลเยียม ประสูติเมื่อวันที่ 5 มิถุนายน ค.ศ. 1962 - เจ้าชายโลร็องแห่งเบลเยียม ประสูติเมื่อวันที่ 19 ตุลาคม ค.ศ. 1963การศึกษา การศึกษา. ตั้งแต่ปี ค.ศ. 1978 ถึงปี ค.ศ. 1981 เจ้าชายฟีลิปทรงเข้ารับการศึกษาที่โรงเรียนนายร้อยแห่งเบลเยียม (Belgian Royal Military Academy) ในรุ่นที่ 118 และต่อมาเมื่อวันที่ 26 กันยายน ค.ศ. 1980 ทรงได้รับการแต่งตั้งเป็นนายทหารยศร้อยตรี และได้เข้าสาบานพระองค์เป็นข้าราชการทหาร ต่อมา ได้เสด็จไปทรงศึกษาต่อในระดับปริญญาตรีที่วิทยาลัยทรินิตี้ มหาวิทยาลัยอ๊อกซฟอร์ด ประเทศอังกฤษ และทรงศึกษาต่อในระดับปริญญาโทที่มหาวิทยาลัยสแตนฟอร์ด รัฐแคลิฟอร์เนีย สหรัฐอเมริกา พระองค์ทรงจบการศึกษาในปีค.ศ. 1985 ในสาขาวิชารัฐศาสตร์ เจ้าชายฟีลิปยังทรงได้รับประกาศนียบัตรรับรองการขับเครื่องบินขับไล่ รวมทั้งกระโดดร่มและคอมมานโด ต่อมาในปี ค.ศ. 1989 ได้ทรงศึกษาต่อหลักสูตรพิเศษที่สถาบันป้องกันราชอาณาจักรขั้นสูง (Royal Higher Defence Institute) และในปีเดียวกัน ทรงได้รับการเลื่อนพระยศทางทหารเป็นพันเอก และต่อมาในปี ค.ศ. 2001 เป็นพลตรีในกองทัพบก กองทัพอากาศ และพลเรือตรีในกองทัพเรือดยุกแห่งบราบันต์ ดยุกแห่งบราบันต์. หลังจากการเสด็จสวรรคตของสมเด็จพระราชาธิบดีโบดวง เมื่อวันที่ 31 กรกฎาคม ค.ศ. 1993 และไม่มีพระราชโอรสหรือพระราชธิดา ทำให้เจ้าชายอัลแบร์ เจ้าชายแห่งลีแยช ทรงสืบราชสมบัติต่อ เฉลิมพระปรมาภิไธย สมเด็จพระราชาธิบดีอัลแบร์ที่ 2 พระมหากษัตริย์ รัชกาลที่ 6 แห่งราชอาณาจักรเบลเยียม เจ้าชายฟีลิป จึงทรงดำรงพระราชอิสริยยศ ดยุกแห่งบราบันต์ มกุฎราชกุมารแห่งเบลเยียมอภิเษกสมรส อภิเษกสมรส. เจ้าชายฟีลิป ดยุกแห่งบราบันต์ มกุฎราชกุมารแห่งเบลเยียม ทรงอภิเษกสมรสกับ มาตีลด์ มารี คริสเตียนน์ กิสเลน ดูว์เดอเกม ดาโก ธิดาของเคานท์ พาทริค ดูว์เดอเกม ดาโก จากตระกูลเก่าแก่ในเขตวัลลูน ทางตอนใต้ของเบลเยียม กับเคานท์เตส อันนา มาเรีย โคโมรอฟสกา ชาวโปแลนด์ เมื่อวันที่ 4 ธันวาคม ค.ศ. 1999 มีการประกอบพิธีแบบเป็นทางการ ณ ศาลาว่าการกรุงบรัสเซลส์ และพระราชพิธีทางศาสนา ณ มหาวิหารแซงต์มิเชลและแซงต์กูดูลา ในกรุงบรัสเซลส์ มาตีลด์ได้รับพระราชทานพระราชอิสริยยศ ดัชเชสแห่งบราบันต์ เจ้าชายฟีลิปและเจ้าหญิงมาตีลด์ มีพระโอรสและพระธิดารวม 4 พระองค์เสด็จขึ้นครองราชสมบัติ เสด็จขึ้นครองราชสมบัติ. เมื่อวันที่ 3 กรกฎาคม ค.ศ. 2013 สมเด็จพระราชาธิบดีอัลแบร์ที่ 2 ทรงประกาศสละราชสมบัติอย่างเป็นทางการ โดยทรงพระราชปรารภเรื่องเกี่ยวกับปัญหาทางพระพลานมัย โดยเมื่อวันที่ 21 กรกฎาคม ค.ศ. 2013 ซึ่งเป็นวันชาติเบลเยียม ทรงลงพระปรมาภิไธยสละราชสมบัติอย่างเป็นทางการให้แก่เจ้าชายฟีลิป ดยุกแห่งบราบันต์ และเสด็จขึ้นเถลิงถวัลยราชสมบัติเป็นพระมหากษัตริย์ รัชกาลที่ 7 แห่งชาวเบลเยียม และสาบานพระองค์หน้าพระราชบัลลังก์ต่อหน้าคณะองคมนตรี นายกรัฐมนตรี คณะรัฐมนตรี สมาชิกวุฒิสภา ณ รัฐสภาในกรุงบรัสเซลส์ หลังจากเสร็จสิ้นพระราชพิธีแล้ว สมเด็จพระราชาธิบดีและสมเด็จพระราชินีพระองค์ใหม่ ได้เสด็จออก ณ สีหบัญชร พระราชวังหลวง กรุงบรัสเซลส์ พระราชทานพระบรมราชวโรกาส ให้พสกนิกรชาวเบลเยียม เฝ้าทูลละอองธุลีพระบาท ชื่นชมพระบารมีและถวายพระพร โดยเมื่อเสด็จขึ้นครองราชสมบัติแล้ว เจ้าหญิงมาตีลด์ ดัชเชสแห่งบราบันท์ พระชายา ได้ขึ้นเป็นสมเด็จพระราชินีแห่งชาวเบลเยียม และเจ้าหญิงเอลิซาเบธ พระราชธิดาพระองค์ใหญ่ได้ขึ้นเป็นดัชเชสแห่งบราบันท์ มกุฎราชกุมารีแห่งเบลเยียม พระรัชทายาทพระองค์ต่อไป ซึ่งหากเป็นดังที่คาดการณ์กันไว้ เจ้าหญิงเอลิซาเบธจะทรงเป็นสมเด็จพระราชินีนาถพระองค์แรกของเบลเยียมพระราชกรณียกิจ พระราชกรณียกิจ. ตั้งแต่เมื่อครั้นทรงดำรงพระราชอิสริยยศ ดยุกแห่งบราบันต์ มกุฎราชกุมารแห่งเบลเยียม สมเด็จพระราชาธิบดีฟีลิป ทรงให้ความสำคัญด้านการแสวงหาความร่วมมือทางเศรษฐกิจและการค้าขายระหว่างประเทศ เมื่อวันที่ 6 สิงหาคม ค.ศ. 1993 ทรงได้รับการแต่งตั้งให้เป็นองค์ประธานกิตติมศักดิ์ของสมาคมการค้าระหว่างประเทศของเบลเยียม (Belgian Foreign Trade Board: BFTB) โดยสืบตำแหน่งต่อจากสมเด็จพระราชบิดา ซึ่งทรงดำรงตำแหน่งองค์ประธานกิตติมศักดิ์ตั้งแต่ปีค.ศ. 1962 ต่อมาเมื่อวันที่ 3 พฤษภาคม ค.ศ. 2003 ทรงรับการถวายตำแหน่งองค์ประธานกิตติมศักดิ์ขององค์การการค้าระหว่างประเทศ โดยทรงปฏิบัติพระราชกรณียกิจมากมายและเสด็จพระราชดำเนินเยือนนานาประเทศเพื่อการแสวงหาความร่วมมือทางเศรษฐกิจ และเมื่อเสด็จขึ้นครองราชย์แล้ว เจ้าหญิงอัสตริด พระกนิษฐภคินี ทรงรับช่วงต่อการปฏิบัติพระกรณียกิจนี้การเสด็จพระราชดำเนินเยือนประเทศไทย การเสด็จพระราชดำเนินเยือนประเทศไทย. สมเด็จพระราชาธิบดีฟีลิป และสมเด็จพระราชินีมาตีลด์ เสด็จพระราชดำเนินเยือนประเทศไทยหลายครั้ง เมื่อครั้นตั้งแต่ทรงดำรงพระราชอิสริยยศ ดยุคและดัชเชสแห่งบราบันท์ โดยทรงเสริมสร้างความร่วมมือด้านการค้าและการลงทุน รวมทั้งการหาแนวทางในการทำการค้าและการลงทุนร่วมกันในสาขาที่ประเทศไทยให้ความสำคัญลำดับต้นในการพัฒนาประเทศ และที่เบลเยียมมีเทคโนโลยีและความเชี่ยวชาญคือ การพัฒนาโครงสร้างพื้นฐานและโลจิสติกส์ พลังงานสะอาดและพลังงานทดแทน สุขภาพและเวชภัณฑ์ เกษตรอาหาร เป็นต้น เป็นความร่วมมือด้านการค้าและการลงทุนในสาขาที่มีศักยภาพร่วมกันและสอดคล้องกับแผนการพัฒนาประเทศของไทย รวมทั้งเป็นการสร้างความรู้และความเข้าใจระดับประชาชนเกี่ยวกับความสัมพันธ์ของสองประเทศที่มีรากฐานมากกว่า 140 ปี นอกจากมีความสัมพันธ์ทางการค้าขายแล้ว ยังทรงกระชับความสัมพันธ์ของพระราชวงศ์ทั้ง 2 ประเทศ โดยเมื่อปีค.ศ. 2006 ดยุคและดัชเชสแห่งบราบันท์ (พระราชอิสริยยศในขณะนั้น) ทรงเสด็จพระราชดำเนินทรงร่วมกับสมาชิกพระราชวงศ์ต่างประเทศในการพระราชพิธีฉลองสิริราชสมบัติครบ 60 ปี ของพระบาทสมเด็จพระปรมินทรมหาภูมิพลอดุลยเดช ณ กรุงเทพมหานคร เมื่อเสด็จพระราชดำเนินเยือนประเทศไทย เมื่อปีค.ศ. 2013 ได้เสด็จพระราชดำเนินทรงพบ พระบาทสมเด็จพระปรมินทรมหาภูมิพลอดุลยเดช เป็นการส่วนพระองค์ ณ อาคารเฉลิมพระเกียรติ โรงพยาบาลศิริราช จากการสวรรคตของพระบาทสมเด็จพระปรมินทรมหาภูมิพลอดุลยเดช เมื่อวันที่ 13 ตุลาคม ค.ศ. 2016 สมเด็จพระราชาธิบดีฟีลิป ได้มีพระราชดำรัสแสดงความเสียพระราชหฤทัย สำนักพระราชวังของเบลเยียม ได้นำข้อความพระราชดำรัสเผยแพร่ผ่านทางทวิตเตอร์ของสำนักพระราชวัง ความว่า "รู้สึกเสียใจอย่างสุดซึ้งต่อการเสด็จสวรรคต ของพระบาทสมเด็จพระเจ้าอยู่หัว เป็นการสิ้นสุดรัชสมัยที่ยาวนาน ข้าพเจ้าขอส่งความระลึกไปถึงพระราชวงศ์ และพสกนิกรชาวไทย"พระราชบุตร พระราชบุตร. สมเด็จพระราชาธิบดีฟีลิป และสมเด็จพระราชินีมาตีลด์แห่งเบลเยียม มีพระราชธิดา 2 พระองค์ และพระราชโอรส 2 พระองค์ รวมทั้งสิ้น 4 พระองค์ ดังนี้- เจ้าหญิงเอลีซาแบ็ตแห่งเบลเยียม (พระราชสมภพ 25 ตุลาคม ค.ศ. 2001) - เจ้าชายกาบรีแยลแห่งเบลเยียม (ประสูติ 20 สิงหาคม ค.ศ. 2003) - เจ้าชายแอมานุแอลแห่งเบลเยียม (ประสูติ 4 ตุลาคม ค.ศ. 2005) - เจ้าหญิงเอเลออนอร์แห่งเบลเยียม (ประสูติ 16 เมษายน ค.ศ. 2008)พระอิสริยยศพระอิสริยยศ. - 15 เมษายน ค.ศ. 1960 – 9 สิงหาคม ค.ศ. 1993: เจ้าชายฟีลิปแห่งเบลเยียม(His Royal Highness Prince Philippe of Belgium) - 9 สิงหาคม ค.ศ. 1993 – 21 กรกฎาคม ค.ศ. 2013: เจ้าชายฟีลิป ดยุกแห่งบราบันต์(His Royal Highness The Duke of Brabant) - 21 กรกฎาคม ค.ศ. 2013 – ปัจจุบัน : สมเด็จพระราชาธิบดีแห่งเบลเยียม(His Majesty The King of the Belgians) ภายใต้รัฐธรรมนูญแห่งเบลเยียม พระมหากษัตริย์เบลเยียมจะทรงเฉลิมพระปรมาภิไธย และพระราชอิสริยยศอย่างเป็นทางการที่ สมเด็จพระราชาธิบดีแห่งชาวเบลเยียม () โดยจะไม่ทรงฉลองพระราชอิสริยยศ สมเด็จพระราชาธิบดีแห่งเบลเยียม ซึ่งใช้สำหรับอดีตพระมหากษัตริย์ ทั้งนี้ พระราชอิสริยยศอย่างเป็นทางการของพระมหากษัตริย์แห่งเบลเยียม เขียนแบบ 3 ภาษา ซึ่งเป็นภาษาประจำชาติของเบลเยียม ดังนี้- (ซา เมเชสเต้ เลอ คัว เด เบลช์) - (เซย์เนอ มาเยสเตท เดอ โคนิง แดร์ เบลเคิน) - (ไซเนอ มาเยสเตท แดร์ เคอนิก แดร์ เบลเกียร์)พระเกียรติยศเครื่องราชอิสริยาภรณ์เบลเยียมพระเกียรติยศ. เครื่องราชอิสริยาภรณ์เบลเยียม. - ประธานเครื่องราชอิสริยาภรณ์เลโอโพลด์ที่ 1 (Grand Master and Grand Cordon of the Order of Leopold I) - ประธานเครื่องราชอิสริยาภรณ์ดาราแห่งแอฟริกา (Grand Master of the Order of the African Star) - ประธานเครื่องราชอิสริยาภรณ์มหาราชสีห์แห่งเบลเยียม (Grand Master of the Royal Order of the Lion) - ประธานเครื่องราชอิสริยาภรณ์มหามงกุฎแห่งเบลเยียม (Grand Master of the Order of the Crown) - ประธานเครื่องราชอิสริยาภรณ์เลโอโพลด์ที่ 2 (Grand Master of the Order of Leopold II)เครื่องราชอิสริยาภรณ์ต่างประเทศพระยศทางการทหารพระยศทางการทหาร. - 26 กันยายน 1980 – 21 มีนาคม 1983:- กองทัพอากาศเบลเยียม, ร้อยตรี. - กองทัพบกเบลเยียม, ร้อยตรี. - มกราคม – มีนาคม 1983: Platoon leader, 15th Comp., 3rd Parachutists Battalion of the Paracommando Reg - 21 มีนาคม 1983 – 1 ธันวาคม 1989:- กองทัพอากาศเบลเยียม, กัปตัน. - กองทัพบกเบลเยียม, กัปตัน. - 1 ธันวาคม 1989 – 5 เมษายน 2001:- กองทัพอากาศเบลเยียม, พันเอก - กองทัพบกเบลเยียม, พันเอก. - 5 เมษายน 2001 – 25 มีนาคม 2010:- กองทัพอากาศเบลเยียม (Belgian Air Force before 2002), พลตรี - กองทัพบกเบลเยียม, พลตรี - กองทัพเรือเบลเยียม, พลเรือเอก - 15 มีนาคม 2010:- กองทัพอากาศเบลเยียม, พลโท - กองทัพบกเบลเยียม, พลโท - กองทัพเรือเบลเยียม, พลเรือโท - 21 กรกฎาคม 2013 (ในฐานะพระมหากษัตริย์):- กองทัพอากาศเบลเยียม, พลเอก - กองทัพบกเบลเยียม, พลเอก - กองทัพเรือเบลเยียม, พลเรือเอกพงศาวลี</doc>
