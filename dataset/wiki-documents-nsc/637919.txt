<doc id="637919" url="https://th.wikipedia.org/wiki?curid=637919" title="โรงเรียนแบดมินตันบ้านทองหยอด">โรงเรียนแบดมินตันบ้านทองหยอด โรงเรียนแบดมินตันบ้านทองหยอด () เป็นโรงเรียนแบดมินตันแห่งแรกในประเทศไทย ตั้งอยู่ที่ ถนนพุทธมณฑลสาย 3 เขตบางแค กรุงเทพมหานคร แต่เดิมเรียกว่าชมรมแบดมินตันบ้านทองหยอดประวัติ ประวัติ. เริ่มก่อตั้งเมื่อปี พ.ศ. 2534 โดยครอบครัวของกมลา ทองกร โดยมีวัตถุประสงค์เพื่อให้ลูก ๆ และเพื่อน ๆ ของลูก มาเล่นแบดมินตัน โดยที่ในขณะนั้นลูก ๆ ของเธอยังยังไม่มีสังกัดจึงไม่สามารถลงแข่งขันได้ ด้วยความรักในกีฬาแบดมินตัน จึงได้ก่อตั้งเป็นชมรมขึ้นเองโดยใช้ชื่อว่าชมรมแบดมินตันบ้านทองหยอด และได้ขึ้นทะเบียนเป็นสมาชิกสามัญของสมาคมแบดมินตันแห่งประเทศไทยในพระบรมราชูปถัมภ์ สาเหตุที่ใช้ชื่อนี้เนื่องจากเป็นธุรกิจของกมลาเอง เพื่อน ๆ ของเธอจึงแนะนำให้ใช้ชื่อนี้ เพราะแสดงถึงความเป็นคนไทยด้วย ในระยะแรกทางชมรมได้ใช้สนามที่สร้างขึ้นเองภายในบริเวณบ้านของกมลา จำนวน 1 สนาม และมีนักกีฬาเพียง 4 คนเท่านั้น โดยมีอาจารย์พรโรจน์ บัณฑิตพิสุทธิ เป็นผู้ฝึกสอน จนกระทั่งนักกีฬาเริ่มมีผลงานสามารถเข้าถึงรอบก่อนรองชนะเลิศ ในปีถัดมาอาจารย์พรโรจน์ มีความจำเป็นต้องย้ายราชการครูไปสอนที่จังหวัดกระบี่ จึงได้แนะนำให้หาโค้ชมืออาชีพที่สามารถทำงานได้เต็มเวลา ทางชมรมฯจึงได้ติดต่อสมาคมแบดมินตันแห่งประเทศไทย ซึ่งในขณะนั้น คุณสง่า เมฆนาวิน ดำรงตำแหน่งเป็นเลขาธิการสมาคมฯ ได้ติดต่อสมาคมแบดมินตันแห่งสาธารณรัฐประชาชนจีน เพื่อขอโค้ชชาวจีนมาฝึกสอนที่ประเทศไทย ขณะนั้น Mr.Hol Zea Chang หัวหน้าผู้ฝึกสอนของสมาคมแบดมินตันแห่งสาธารณรัฐประชาชนจีน ได้ส่งประวัติ Mr.Xie Zhihua (เซี่ย จื่อ หัว) มาให้พิจารณา แล้วจึงตกลงทำสัญญาว่าจ้าง เซี่ย จื่อ หัว มาเป็นโค้ชให้กับทางชมรมฯ ต่อมาเริ่มมีนักกีฬามาเรียนเพิ่มขึ้นเรื่อย ๆ ทางชมรมจึงย้ายไปเช่าสนามแบดมินตันเพชรเกษม 59 และเปิดสอนได้ประมาณ 3 เดือน ก็ทำการย้ายไปเปิดสอนที่สนามแบดมินตันหรรษา และใน พ.ศ. 2540 ชมรมฯได้ทำการว่าจ้างโค้ชจีนเพิ่มอีกคือ Mr. Liu Ying Gang ผู้ช่วยผู้ฝึกสอนจากสมาคมแบดมินตันแห่งสาธารณรัฐประชาชนจีน และต่อมาก็ได้ว่าจ้าง Mrs.Liu Zheng Hui ผู้ฝึกสอนระดับเยาวชนชาวจีน มาสอนที่ชมรม และอบรมผู้ช่วยผู้ฝึกสอนชาวไทยของทางชมรมฯด้วย ชมรมฯได้เช่าสนามที่หมู่บ้านหรรษาอยู่ประมาณ 7 ปี ทางชมรมฯจึงได้ย้ายมาสอนที่โรงเรียนอัสสัมชัญธนบุรี และสอนได้อีกประมาณ 4 ปี จำนวนสนามเริ่มไม่พอกับจำนวนนักกีฬา คุณกมลาจึงมีความคิดที่จะสร้างสนามแบดมินตันและเปิดสอนเป็นโรงเรียนแบดมินตันโดยเฉพาะ เพื่อใช้สอนทักษะการเล่นแบดมินตันขั้นพื้นฐานสำหรับเยาวชน และประชาชนทั่วไป ในการออกกำลังกายอย่างถูกวิธี และเน้นนักกีฬาแบดมินตันที่เล่นเพื่อความเป็นเลิศเข้าสู่ระดับชาติ และได้ขออนุญาตกระทรวงศึกษาธิการเปิดเป็นโรงเรียนโดยใช้ชื่อว่า “โรงเรียนแบดมินตันบ้านทองหยอด” ในปี พ.ศ. 2546 และเริ่มเปิดใช้เป็นครั้งแรก โดยการใช้ในการจัดการแข่งขันแบดมินตันดาวรุ่งโยเน็กซ์ 2003สิ่งอำนวยความสะดวก สิ่งอำนวยความสะดวก. โรงเรียนแบดมินตันบ้านทองหยอดประกอบไปด้วยสนามแบดมินตันขนาดมาตรฐาน 18 สนาม ซึ่งแบ่งเป็นสองโรงยิม โรงยิมละ 9 สนาม โรงยิมแรกเป็นโรงยิมสีเขียว ซึ่งพื้นสนามเป็นยางคุณภาพมาตรฐานจากประเทศเยอรมัน มีคุณสมบัติยืดหยุ่นสูง สามารถรองรับแรงกระแทกได้ดี และป้องกันการบาดเจ็บหัวเข่า ข้อ กระดูกต่างๆของนักกีฬาได้ในระยะยาว โรงยิมสีเขียวนี้จะอนุญาตให้ใช้ได้สำหรับนักกีฬาของโรงเรียนเท่านั้น ส่วนโรงยิมที่สองเป็นโรงยิมสีฟ้า เป็นพื้นยางคุณภาพจากภายในประเทศ มีคุณสมบัติที่แข็ง ผิวหยาบ และทนทานต่อรองเท้ากีฬาหลายประเภท ใช้สำหรับให้นักกีฬาที่อายุน้อย และประชาชนทั่วไป นอกจากนี้ โรงเรียนแบดมินตันบ้านทองหยอดยังประกอบไปด้วยหอพักสำหรับนักกีฬาที่มีภูมิลำเนาอยู่ต่างจังหวัดหรือไกลจากโรงเรียน และผู้ฝึกสอนทั้งชาวไทยและต่างประเทศ ห้องฟิตเนสและอุปกรณ์ที่ได้มาตรฐานโรงอาหาร ร้านจำหน่ายอุปกรณ์กีฬาแบดมินตันทุกชนิด ร้านค้า ที่จอดรถกว่า 100 คัน อีกทั้งยังมีกล้องวงจรปิดกว่า 30 จุด และเจ้าหน้าทีรักษาความปลอดภัยตลอด 24 ชั่วโมงนักแบดมินตันระดับโลกที่เคยเข้ารับการฝึกนักแบดมินตันระดับโลกที่เคยเข้ารับการฝึก. - รัชนก อินทนนท์ แชมป์โลกชาวไทย - ณริฎษาพัชร แลม นักแบดมินตันลูกครึ่งไทย-ฮ่องกง - พิสิษฐ์ พูดฉลาด - กาโรลีนา มาริง (Carolina Marín) แชมป์โลกชาวสเปน</doc>
