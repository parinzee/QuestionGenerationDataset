<doc id="756223" url="https://th.wikipedia.org/wiki?curid=756223" title="ฟูฟู (สุนัข)">ฟูฟู (สุนัข) พลอากาศเอก ฟูฟู (15 มิถุนายน พ.ศ. 2540 – พ.ศ. 2558) เป็นสุนัขทรงเลี้ยงในสมเด็จพระเจ้าอยู่หัวมหาวชิราลงกรณ บดินทรเทพยวรางกูร ถือเป็นสุนัขทรงเลี้ยงตัวโปรดที่จะปรากฏตัวพร้อมพระองค์ในพระราชพิธีสำคัญ รวมทั้งการเดินแบบและแสดงความสามารถพิเศษบ่อยครั้งประวัติ ประวัติ. พล.อ.อ.ฟูฟู เป็นสุนัขพันธุ์พูเดิลเพศผู้ เกิดเมื่อวันที่ 15 มิถุนายน พ.ศ. 2540 เดิมเป็นสุนัขของผู้เพาะพันธุ์สุนัขในตลาดนัดสวนจตุจักรที่ได้ถวายสุนัขนี้ขณะมีอายุหนึ่งเดือนแด่พระเจ้าหลานเธอ พระองค์เจ้าสิริวัณณวรีนารีรัตน์ เมื่อวันที่ 9 สิงหาคมปีเดียวกัน ด้วยสุนัขนี้มีลักษณะเด่นคือมีขนสีขาวแน่นและฟูฟ่อง จึงประทานชื่อว่า "ฟูฟู” แล้วนำไปบำรุงเลี้ยงที่พระตำหนักนนทบุรีระยะหนึ่ง โดยมิได้ใกล้ชิดฟูฟูเท่าใดด้วยมีสุนัขทรงเลี้ยงอยู่แล้วหลายตัว แม้ฟูฟูจะน่ารักน่าชังแต่ก็มีสุขภาพที่อ่อนแอมาก เบื้องต้นจึงตกอยู่ในการดูแลของเจ้าหน้าที่ในพระตำหนัก ต่อมาท่านผู้หญิงศรีรัศมิ์ สุวะดี ที่ขณะนั้นยังเป็นหม่อม ได้เอ็นดูสุนัขนี้จึงนำไปเลี้ยงดูอย่างใกล้ชิด จนสมเด็จพระเจ้าอยู่หัวมหาวชิราลงกรณ บดินทรเทพยวรางกูรมีพระเมตตาโปรดเกล้าฯ รับฟูฟูเป็นสุนัขทรงเลี้ยงโดยมีท่านผู้หญิงศรีรัศมิ์ร่วมดูแล จนฟูฟูอายุได้สองเดือนจึงได้รับการฝึกสอนต่าง ๆ และสามารถเรียนรู้ได้รวดเร็วกว่าสุนัขตัวอื่น พล.อ.อ.ฟูฟูปรากฏตัวต่อสาธารณชนในการประกวดสุนัขหลายรายการ เคยได้ตำแหน่งรางวัลชนะเลิศประเภทมิตรแท้ และรองชนะเลิศอันดับสองประเภทสวยงามตามสายพันธุ์ ในการเข้าประกวดงานวันเกษตรแห่งชาติ ประจำปี 2543 และในปี 2544 ก็ได้รางวัลชนะเลิศประเภทสวยงามและความสามารถพิเศษ พร้อมกับรางวัลชนะเลิศประเภทขนสวยที่สุด โดยมิได้เปิดเผยว่าเป็นสุนัขทรงเลี้ยงแต่อย่างใด และในเดือนธันวาคม พ.ศ. 2549 ฟูฟูปรากฏตัวในงานมหกรรมสัตว์เลี้ยงแห่งประเทศไทยที่จัดขึ้นในจังหวัดนครปฐม ซึ่งได้รับคำชื่นชมว่าเป็นสุนัขที่ "สวยสง่าและฉลาดหลักแหลมยิ่ง" หลังการรั่วไหลของโทรเลขภายในสหรัฐอเมริกาเมื่อปี พ.ศ. 2549 วิกิลีกส์ได้เผยแพร่ข้อมูลว่าฟูฟูได้รับการแต่งตั้งให้มียศเป็น "พลอากาศเอก" ประจำกองทัพอากาศไทย ในปี พ.ศ. 2550 พล.อ.อ.ฟูฟูตกเป็นที่สนใจของประชาชน จากการปรากฏตัวในวีดิทัศน์ที่รั่วไหลอันเผยให้เห็นท่านผู้หญิงศรีรัศมิ์ซึ่งขณะนั้นเป็นหม่อม ป้อนเค้กวันเกิดแก่ฟูฟู ทั้งที่เปลือยกายและสวมเพียงจี-สตริง มีการสันนิษฐานว่าวีดิทัศน์ดังกล่าวถูกเผยแพร่โดยฝั่งที่อยู่ตรงข้ามกับสมเด็จพระเจ้าอยู่หัวมหาวชิราลงกรณ บดินทรเทพยวรางกูรขณะเป็นมกุฎราชกุมาร เพราะถือเป็นเรื่องละเอียดอ่อนในไทย และเป็นการต่อสู้ภายในเพื่อความชอบธรรมในสืบราชสมบัติช่วงที่พระบาทสมเด็จพระปรมินทรมหาภูมิพลอดุลยเดชทรงพระประชวร จากการรั่วไหลของโทรเลขภายในถึงกรุงวอชิงตันที่วิกิลีกส์ได้นำมาเผยแพร่ต่อ ให้ข้อมูลว่าไม่กี่เดือนหลังจากนั้น (Ralph L. Boyce) เอกอัครราชทูตสหรัฐอเมริกา ได้ร่วมงานเลี้ยงอาหารเพื่อเป็นเกียรติสมเด็จพระเจ้าอยู่หัวมหาวชิราลงกรณ บดินทรเทพยวรางกูร ที่ขณะนั้นยังเป็นสมเด็จพระบรมโอรสาธิราชฯ สยามมกุฎราชกุมาร ฟูฟูปรากฏตัวในงาน "แต่งกายอย่างพิธีการสำหรับงานราตรี และสวมถุงเท้าอย่างเรียบร้อย..." และ "...ในตอนหนึ่งขณะที่วงดนตรีกำลังเล่นเพลงที่สอง เขากระโดดขึ้นไปบนหัวโต๊ะแล้วเริ่มเลียน้ำจากแก้วของแขกเหรื่อรวมทั้งของตัวกระผมด้วย การแสดงตลกของพลอากาศเอกท่านนี้สร้างความสนใจแก่ผู้ร่วมงานกว่า 600 คนไปเต็ม ๆ และเป็นยังคงเป็นเรื่องที่พูดถึงมาจนทุกวันนี้" พล.อ.อ.ฟูฟู ตายเมื่อต้นปี พ.ศ. 2558 โดยมีพิธีสวดพระอภิธรรมในคืนวันที่ 1-3 กุมภาพันธ์ ก่อนประชุมเพลิงในวันที่ 4 กุมภาพันธ์ เวลา 14:30 น. ซึ่งภาพพิธีดังกล่าวนั้นได้รับการส่งต่ออย่างแพร่หลายในสื่อสังคมออนไลน์ของไทย และเป็นที่วิพากษ์วิจารณ์อย่างอ้อม ๆ ซึ่งสะท้อนถึงความกังวลต่อผู้สืบราชสมบัติที่ไม่สามารถวิพากษ์วิจารณ์ได้อย่างเปิดเผยในประเทศไทยเพราะอาจเป็นการหมิ่นพระบรมเดชานุภาพอันมีบทลงโทษที่เข้มงวดลูก ลูก. พล.อ.อ.ฟูฟู มีลูกกับแนปปี้ หรือแนตตี้ สุนัขพูเดิลเพศเมียของอัมภาพร พิสุทธิกุล ที่สัตวแพทย์พบว่าสุนัขเพศเมียตัวนี้มีลักษณะใกล้เคียงกับฟูฟู จึงนำความกราบทูลสมเด็จพระเจ้าอยู่หัวมหาวชิราลงกรณ บดินทรเทพยวรางกูรทอดพระเนตร หลังจากนั้นจึงรับสั่งสอบถามเพื่อให้มาผสมกับฟูฟู จนมีลูกสามตัว เป็นเพศผู้ คือ ฟุ้งฟุ้งกับเฟื่อง และเป็นเพศเมียชื่อ ฟ้า</doc>
