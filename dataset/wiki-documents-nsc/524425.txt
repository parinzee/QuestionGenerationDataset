<doc id="524425" url="https://th.wikipedia.org/wiki?curid=524425" title="แดวู เลกันซา">แดวู เลกันซา แดวู เลกันซา () เป็นรถยนต์นั่งขนาดกลาง (Mid-Size Car) รุ่นที่ 2 ของแดวู เรื่มผลิตในปี พ.ศ. 2540 และเลิกผลิตในปี พ.ศ. 2545 ใช้รหัสว่า V100 ชื่อ Leganza นั้นมาจากคำภาษาอิตาลี 2 คำ คือ Elegante และ Forza ซึ่งทั้ง 2 คำแปลว่า หรูหราและอำนาจ เมื่อมารวมกัน Leganza จึงหมายถึง อำนาจแห่งความหรูหรา แดวูจึงออกแบบเลกันซามาให้มีความหรูหราตามยุคสมัยพอสมควร เพื่อทดแทนรุ่นเก่าอย่าง แดวู เอสเปอโร () ออกแบบโดย จิโอเจ็ตโต จิวเจียโร เช่นเดียวกับรุ่นพี่น้อง ซึ่งก็คือแดวู ลาโนสและแดวู นิวบีรา ซึ่งใช้รหัส T100 และ J100 ตามลำดับ แดวู เลกันซา มีตัวถัง 1 แบบคือซีดาน 4 ประตู ใช้ระบบขับเคลื่อนล้อหน้า มีเครื่องยนต์ 2.0 และ 2.2 ลิตร ใช้เกียร์ธรรมดา 5 สปีดและเกียร์อัตโนมัติ 4 สปีด ระยะฐานล้อ 2,670 มม. ความยาว 4,761 มม. ความกว้าง 1,779 มม. ความสูง 1,437 มม. และน้ำหนัก 1,400 กก. ในประเทศไทย แดวู เลกันซา ถือได้ว่า เป็น 1 ใน 3 ของรถยนต์นั่งที่บริษัท ไทยแดวูมอเตอร์เซลส์ จำกัด เคยมีแผนจะนำเข้ามาจำหน่ายเช่นเดียวกับแดวู นิวบีรา และแดวู ลาโนส แต่เนื่องจากสภาพเศรษฐกิจในขณะนั้น ทำให้ยังไม่ทันได้เปิดตัวก็ต้องถูกนำแผนสั่งเก็บเข้าลิ้นชักไปก่อน ทำให้สามารถเปิดตัวได้เพียงรุ่นเดียว คือแดวู ลาโนส นั่นเอง</doc>
