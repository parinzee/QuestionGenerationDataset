<doc id="228768" url="https://th.wikipedia.org/wiki?curid=228768" title="สุพล เมนาคม">สุพล เมนาคม สุพล เมนาคม (13 ตุลาคม พ.ศ. 2502 — 21 มกราคม พ.ศ. 2561) เจ้าของนามปากกา "ต้อม" (หรือที่เรียกทั่วไปว่า ต้อม ขายหัวเราะ) เป็นนักเขียนการ์ตูนไทยสังกัดสำนักพิมพ์บรรลือสาส์นผู้มีลายเส้นและสีสันที่งดงามคนหนึ่งของเมืองไทย เขาเป็นผู้วาดปกนิตยสารมหาสนุก และเป็นเจ้าของตัวการ์ตูนที่มีชื่อเสียงอย่าง "ไก่ย่างวัลลภ" ซึ่งต่อมาได้มีการนำมาดัดแปลงเป็นการ์ตูนเรื่องสั้นชุด "วิลลี่ เดอะ ชิกเก้น"ประวัติ ประวัติ. สุพล เมนาคม เกิดเมื่อวันที่ 13 ตุลาคม พ.ศ. 2502 ที่กรุงเทพมหานคร สำเร็จการศึกษาระดับมัธยมศึกษาตอนปลายที่โรงเรียนสุวรรณารามวิทยาคม กรุงเทพมหานคร ในวัยเด็ก สุพลมีอุปนิสัยชอบหัดเขียนรูปเล่นและชอบอ่านหนังสือการ์ตูนอย่าง "เบบี้" และ "หนูจ๋า" มาก โดยเฉพาะอย่างยิ่ง เขายังชอบตัวการ์ตูนของวอลท์ ดิสนีย์ อย่างเป็นชีวิตจิตใจด้วย ต่อมาเมื่อสุพลโตขึ้น เขาก็ได้ติดตามอ่านหนังสือการ์ตูนขายหัวเราะและมหาสนุกเป็นประจำ ทำให้เขาเกิดความใฝ่ฝันที่จะเป็นนักเขียนการ์ตูนให้ได้ ในปี พ.ศ. 2522 ขณะที่สุพลทำงานฝ่ายศิลป์ให้กับบริษัทโฆษณาแห่งหนึ่ง เขาได้ส่งผลงานมาเสนอสำนักพิมพ์บรรลือสาส์น 4 แผ่น โดยเป็นการ์ตูนแก๊กแบบ 2 ช่อง และได้รับการพิจารณา สุพลจึงเริ่มเขียนการ์ตูนให้แก่บรรลือสาส์นอย่างจริงจังนับแต่นั้นเป็นต้นมา ผลงานของสุพลส่วนมากเป็นการ์ตูนแก๊กที่มีตัวการ์ตูนเด่นๆ เป็นตัวเดินเรื่อง เช่น ไก่ย่างวัลลภ แมวตุ้มเม้ง ลูกหมาเจ้านุ่น คุณหมอวิทวัส แก๊งจอมป่วน เป็นต้น ซึ่งผลงานเหล่านี้มีการตีพิมพ์ในนิตยสารขายหัวเราะ มหาสนุก หนูจ๋า เบบี้ นอกจากนี้ยังมีผลงานวาดภาพปกนิตยสารมหาสนุกอย่างสม่ำเสมอ ตัวการ์ตูนของสุพลที่โดดเด่นและเป็นที่จดจำมากที่สุดของสุพล คือ ไก่ย่างวัลลภ นั้น ต่อมาทางบรรลือสาส์นได้มอบหมายให้วิรัตน์ ยืนยงพัฒนากิจเป็นผู้พัฒนาตัวละครใหม่เพื่อทำเป็นแอนิเมชันเรื่อง "วิลลี่ เดอะ ชิกเก้น" ("Willy the Chicken") โดยวิรัตน์ได้นำตัวละครวิลลี่ ซึ่งพัฒนามาจากไก่ย่างวัลลภ มาเขียนเป็นการ์ตูนเรื่องสั้นชื่อ "วิลลี่ เดอะชิกเก้น ฮีโร่พันธุ์กะต๊าก" ตีพิมพ์ในนิตยสารมหาสนุกเมื่อปี พ.ศ. 2551 อย่างไรก็ดี ยังไม่มีข่าวความคืบหน้าเกี่ยวกับแอนิเมชันชุดดังกล่าวออกมาในเวลานี้ สุพล เสียชีวิตเมื่อช่วงเช้าของวันที่ 21 มกราคม พ.ศ. 2561ผลงานการ์ตูนผลงานการ์ตูน. - แก๊งจอมป่วน (รวมเล่มอยู่ในหนังสือชุด "มหกรรมมินิซีรีส์")</doc>
