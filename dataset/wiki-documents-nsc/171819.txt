<doc id="171819" url="https://th.wikipedia.org/wiki?curid=171819" title="ชูศักดิ์ ราษีจันทร์">ชูศักดิ์ ราษีจันทร์ ชูศักดิ์ ราษีจันทร์ เป็นนักเขียนที่มีชื่อเสียง ด้วยมีชื่อเสียงเป็นที่ต้องการของสำนักพิมพ์หลายสำนักพิมพ์ เมื่อเขียนพร้อมๆกันหลายสำนักพิมพ์ จึงมีหลายนามปากกา ชูศักดิ์ ราษีจันทร์ เริ่มต้นงานเขียนในนิตยสาร"ฟ้าเมืองไทย" ของ อาจินต์ ปัญจพรรค์ มีผลงานเขียนสารคดี ชีวิตของมัคคุเทศก์ในชุด "ไกด์บางกอก" จนโด่งดังด้วยนามปากกา "ต๊ะ ท่าอิฐ" ต่อมาเริ่มเขียนนวนิยายบู๊ที่นิตยสาร"บางกอก"รายสัปดาห์ ด้วยนามปากกา"ต๊ะ ท่าอิฐ และ "น่าน นฤบดินทร์" ส่วนผลงานนวนิยายแนวบู๊ ที่มีบทรักวาบหวามพิสดาร จะใช้นามปากกา "ก้องหล้า สุรไกร" ช่วงหนึ่งยังเขียนแนวนี้ลงหนังสือพิมพ์ไทยรัฐ และเขียนสารคดีเกี่ยวกับทหารรับจ้างของไทยในลาว และเวียดนาม ด้วยนามปากกา "เชียงแสน ราษีจันทร์" ช่วงที่มีชื่อเสียงสูงสุด คือ ช่วงที่เขียนนิยายบู๊ที่นิตยสาร"บางกอก"ซึ่งนิยายของเขาถูกซื้อไปสร้างเป็นภาพยนตร์จอเงินเกือบทุกเรื่อง จนสนิทคุ้นเคยกับสมบัติ เมทะนี ที่มาซื้อนิยายเขาไปสร้างเป็นภาพยนตร์ เพราะเกิดปีเดียวกัน เคยได้รับเชิญให้แสดงภาพยนตร์ คู่กับสมบัติ เมทะนี และจารุณี สุขสวัสดิ์ ในเรื่อง"สลักจิต" ต่อมาด้วยปัญหาสุขภาพ จึงห่างหายจากงานเขียน ปัจจุบันเลิกเขียนผลงานใหม่ๆ แล้ว ชูศักดิ์ ราษีจันทร์ เกิดปี พ.ศ. 2480 ที่ตำบลท่าอิฐ อำเภอเมืองอุตรดิตถ์ จังหวัดอุตรดิตถ์ เป็นศิษย์เก่าคณะนิติศาสตร์ มหาวิทยาลัยธรรมศาสตร์ แต่เรียนไม่จบ แล้วหันไปเรียนวิทยาลัยครู เป็นครูสอนวิชาภาษาอังกฤษที่โรงเรียนในจังหวัดอุตรดิตถ์ เคยมีประสบการณ์เป็นไกด์ผีอยู่ในกรุงเทพ และเป็นล่ามให้กับทหารซึ่งนำมาใช้เขียนสารคดีชุด "ไกด์บางกอก" ที่สร้างชื่อเสียงให้ ระหว่างเป็นครูสอนภาษาอังกฤษ ชูศักดิ์ ราษีจันทร์ เขียนเรื่องสั้นและสารคดีส่งนิตยสาร แต่ไม่มีชื่อเสียงนัก จนกระทั่งได้เขียนสารคดีเกี่ยวกับชีวิตมัคคุเทศก์ ส่งให้ "ฟ้าเมืองไทย" ซึ่งมี อาจินต์ ปัญจพรรค์ เป็นบรรณาธิการ เมื่อ พ.ศ. 2513 แต่ไม่ได้ตีพิมพ์ จนกระทั่งวันหนึ่งทางสำนักพิมพ์เกิดติดขัดเรื่องต้นฉบับในชุด "บ้านนี้มีห้องว่างให้เช่า" ของ 'รงค์ วงษ์สวรรค์ ซึ่งเป็นเรื่องเอกในฉบับมาไม่ทัน เฉลิมศักดิ์ ศิลาพร ผู้ช่วยบรรณาธิการจึงนำเรื่อง "แหม่มสอนจูบ" ของ ต๊ะ ท่าอิฐ มาลงตีพิมพ์แทน ปรากฏว่าเป็นที่นิยม และสร้างชื่อเสียงให้กับ ต๊ะ ท่าอิฐ มาตั้งแต่นั้น</doc>
