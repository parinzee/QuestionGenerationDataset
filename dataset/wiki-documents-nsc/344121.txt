<doc id="344121" url="https://th.wikipedia.org/wiki?curid=344121" title="เพรสซิเดนท์">เพรสซิเดนท์ เพรสซิเดนท์ หรือ เดอะ เพรสซิเดนท์ () คือชื่อวงดนตรีสัญชาติไทย โดยแนวดนตรีเป็นสไตล์เต้นรำ โซล ฟังกี้ และ ดิสโก้ เริ่มแรกเล่นประจำตามไนท์คลับในโรงแรมชื่อดัง จนกระทั่งมีผลงานอัลบั้มเพลงในสังกัดอโซน่า ในช่วงปี พ.ศ. 2525 - พ.ศ. 2527 ที่มีสมาชิกเด่นๆ คือ ตู้ - ดิเรก อมาตยกุล, อ้วน - วารุณี สุนทรีสวัสดิ์, เล็ก - ปรีชา ชนะภัย และอ๊อด - อนุพงษ์ ประถมปัทมะ โดยสองรายหลังเป็นสมาชิกวงคาราบาว จนถึงปัจจุบัน วงเพรสซิเดนท์ มีหัวหน้าวง คือ ศุภกร บุญยานันต์ ในตำแหน่งคีย์บอร์ด ภายหลังเป็นโปรดิวเซอร์ให้กับ วารุณี และ นิตยา บุญสูงเนิน สมาชิกในช่วงเริ่มก่อตั้งมี ช.อ้น ณ บางช้าง ในตำแหน่งกีตาร์ ต่อมามีการเปลี่ยนเป็น ฟาโรห์ ตอยยีบี ภายหลังเป็นมือกีตาร์วงเพื่อน และ ปรีชา ชนะภัย ตามลำดับ โดยแยกมาจากวง "เดอะ มิชชั่น" กับวง "เมด อิน ไทยแลนด์" ปรีชา เข้าร่วมวงเพรสซิเดนท์จนมีอัลบั้มกับอโซน่าสองชุด คือ "เด็กฮาร์ดฉันไม่สน" (พ.ศ. 2525) และ "สายลมลวง" (พ.ศ. 2526) และยังได้นำนักดนตรีของวงเข้าร่วมเป็นแบ็คอัพบันทึกเสียงให้กับวงคาราบาวในอัลบั้ม แป๊ะขายขวด และ วณิพก จากนั้นคาราบาวได้ให้ เทียรี่ เมฆวัฒนา รับหน้าที่แทน เนื่องจากวงเพรสซิเดนท์มีภารกิจทัวร์แสดงที่สหรัฐอเมริกา เมื่อกลับมาได้เปลี่ยนตัวมือกีตาร์เป็น จารึก อยู่เอม โดยออกอัลบั้ม "รักที่แสนหวาน" และ "เข็ดรัก" (พ.ศ. 2527) ซึ่งไม่ประสบความสำเร็จเท่าที่ควร เล็กจึงเข้าร่วมวงคาราบาวอย่างเป็นทางการในอัลบั้ม เมด อิน ไทยแลนด์ โดยมีอ๊อดตามมาทัวร์คอนเสิร์ตในช่วงต้นปี พ.ศ. 2528 ด้วย วงเพรสซิเดนท์จึงประกาศยุบวง เพลงที่โด่งดังของวง ได้แก่ เด็กฮาร์ดฉันไม่สน, ธรรมด๊า..ธรรมดา, บ่มีเซ็ง และ "สาวบางโพ" โดยเพลงหลังสุดสร้างชื่อเสียงให้กับ ตู้ ดิเรก จนกลายเป็นเพลงประจำตัวไปแล้ว</doc>
