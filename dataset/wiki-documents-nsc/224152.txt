<doc id="224152" url="https://th.wikipedia.org/wiki?curid=224152" title="นอตทิงแฮม">นอตทิงแฮม นอตทิงแฮม ( นอตทิงเงิม) เป็นนครและเมืองหลวงของมณฑลนอตทิงแฮมเชอร์ในภาคการปกครองมิดแลนด์สตะวันออกของอังกฤษ และเป็นหนึ่งในกลุ่มเมืองใหญ่หลักของอังกฤษ นอตทิงแฮมมีเนื้อที่ 74.61 ตารางกิโลเมตร และมีประชากรทั้งหมดประมาณ 288,700 คนและ 667,000 คนถ้ารวมทั้งในบริเวณปริมณฑลที่อยู่ในมณฑลดาร์บีเชอร์ บริเวณปริมณฑลของนอตทิงแฮมใหญ่เป็นที่เจ็ดในสหราชอาณาจักรใกล้เคียงกับลิเวอร์พูลและเชฟฟีลด์ บริเวณปริมณฑลครอบคลุมอาณาบริเวณที่กว้างที่รวมทั้งเมืองใกล้เคียงเช่นอิลเคสตันและอีสต์วูด ใจกลางของตัวเมืองเป็นจัตุรัสตลาดเก่าซึ่งมีเนื้อที่ 22,000 ตารางเมตรซึ่งเป็นจัตุรัสที่ใหญ่ที่สุดในอังกฤษ และได้รับการปรับปรุงในปี ค.ศ. 2007 เพื่อรวมบริเวณน้ำพุที่ประกอบด้วยอ่างน้ำพุหลายอ่าง จัตุรัสทั้งจัตุรัสปูด้วยหินแกรนิต ตึกเทศบาลเมืองนอตทิงแฮมที่อยู่ที่จัตุรัสมองเห็นได้แต่ไกลเพราะสูง 61 เมตรเหนือตัวเมืองและส่องไปตอนกลางคืน ภายในเป็นซุ้มโค้งและร้านค้าขายสำหรับลูกค้าระดับสูง กระจายออกไปจากจัตุรัสก็เป็นบริเวณอื่น ๆ ของเมือง ฮอกลีย์ควอเตอร์เป็นบริเวณร้านค้าย่อยและโรงภาพยนตร์ที่อยู่ทางตะวันออกของเมือง ฮอกลีย์อยู่ติดกับเลซมาร์เก็ตซึ่งมีตึกสมัยวิกตอเรียใหญ่ ๆ และเคยเป็นบริเวณอุตสาหกรรมการทำลูกไม้ในสมัยวิกตอเรีย ทางด้านใต้ของจัตุรัสนำไปสู่บริเวณที่สร้างใหม่ศูนย์การค้าบรอดมาร์ช เลยไปจากนั้นก็เป็นคลองที่เต็มไปด้วยคาเฟและภัตตาคาร ทางด้านตะวันตกเป็นที่ตั้งของปราสาทนอตทิงแฮมและเมดมาเรียนเวย์ซึ่งเป็นบริเวณที่มีสิ่งก่อสร้างสูง ๆ จากทางด้านเหนือจากจัตุรัสเป็นศูนย์การค้าวิคตอเรียซึ่งมีทั้งร้านค้า โรงภาพยนตร์ และภัตตาคาร สถานที่ทางวัฒนธรรมก็ได้แก่โรงละครหลวง</doc>
