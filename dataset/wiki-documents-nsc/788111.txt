<doc id="788111" url="https://th.wikipedia.org/wiki?curid=788111" title="ชื่อธาตุที่เป็นระบบ">ชื่อธาตุที่เป็นระบบ ชื่อธาตุที่เป็นระบบ () เป็นชื่อชั่วคราวสำหรับธาตุที่เพิ่งสังเคราะห์ได้หรือยังสังเคราะห์ไม่ได้ โดยสัญลักษณ์ธาตุได้จากชื่อที่เป็นระบบ เนื่องจากบางครั้งการตั้งชื่อธาตุนำไปสู่ปัญหาที่เกี่ยวพันกับทางการเมือง ทำให้สหภาพเคมีบริสุทธิ์และเคมีประยุกต์ระหว่างประเทศ (IUPAC) ต้องสร้างระเบียบในการตั้งชื่อและสัญลักษณ์ธาตุชั่วคราวที่เป็นกลาง โดยได้จากเลขอะตอมแต่ละตัวของธาตุนั้น ๆ โดยชื่อเลขแต่ละตัวอาจใช้รากศัพท์ภาษาละตินหรือภาษากรีกเพื่อหลีกเลี่ยงความใกล้เคียงกัน เช่น เลข 5 ใช้รากศัพท์ภาษากรีก "เพนท์" (pent) แทนรากศัพท์ภาษาละติน "ควินท์" (quint) เพื่อไม่ให้สับสนกับ "ควอด" (quad) ซึ่งหมายถึงเลข 4 และมีกฎในการลดทอนตัวอักษร 2 ข้อคือ- ถ้าเลข 2 (bi) หรือเลข 3 (tri) ต่อท้ายด้วย -ium จะใช้ "-bium" หรือ "-trium" ไม่ใช้ "-biium" หรือ "-triium" - ถ้าเลข 9 (enn) ตามด้วยเลข 0 (nil) จะใช้ "-ennil" ไม่ใช้ "-ennnil" ชื่อธาตุที่เป็นระบบจะต่อท้ายด้วย "-ium" เสมอ ดังนั้นธาตุที่ 117 ที่อยู่ในหมู่แฮโลเจน (ชื่อธาตุต่อท้ายด้วย -ine) และธาตุที่ 118 ที่อยู่ในหมู่แก๊สมีตระกูล (ชื่อธาตุส่วนใหญ่ต่อท้ายด้วย -on) จะใช้ ununseptium และ ununoctium ไม่ใช้ ununseptine และ ununocton (ปัจจุบันธาตุที่ 117 และ 118 ชื่อเทนเนสซีนและออกาเนสซอนตามลำดับ) สัญลักษณ์ธาตุได้จากตัวแรกของชื่อเลขแต่ละตัว โดยให้ตัวแรกสุดเป็นตัวพิมพ์ใหญ่ เช่น ธาตุที่ 119 (ununennium) สัญลักษณ์ธาตุคือ Uue ในปี ค.ศ. 2016 ทุกธาตุที่มีเลขอะตอมถึง 118 มีชื่อและสัญลักษณ์ธาตุอย่างเป็นทางการแล้ว ดังนั้นชื่อธาตุที่เป็นระบบจะใช้กับธาตุที่ 119 และต่อ ๆ ไป</doc>
