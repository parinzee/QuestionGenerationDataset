<doc id="389394" url="https://th.wikipedia.org/wiki?curid=389394" title="สโมสรฟุตบอลสวอนซีซิตี">สโมสรฟุตบอลสวอนซีซิตี สโมสรฟุตบอลสวอนซีซิตี (; ) เป็นสโมสรฟุตบอลอาชีพจากเมืองสวอนซีของเวลส์ แต่ลงเล่นในพรีเมียร์ลีกอังกฤษ โดยแม้สวอนซีจะเป็นสโมสรของเวลส์ แต่เมื่อลงเล่นในพรีเมียร์ลีกอังกฤษ จึงถือเป็นตัวแทนของอังกฤษในการแข่งขันฟุตบอลยุโรปรายการต่าง ๆ สโมสรฟุตบอลสวอนซีซิตี ก่อตั้งขึ้นในปี ค.ศ. 1912 ในชื่อสโมสร สวอนซีทาวน์ ร่วมแข่งในฟุตบอลลีกในปี ค.ศ. 1921 และได้เปลี่ยนชื่อสโมสรเป็น สวอนซีซิตี ในปี ค.ศ.1969 เพื่อตอบสนองต่อการยกระดับฐานะของเมืองสวอนซี ต่อมาสโมสรเลื่อนชั้นขึ้นสู่ลีกสูงสุดของอังกฤษ ได้เป็นครั้งแรกในปี ค.ศ. 1981 ภายใต้การคุมทีมของจอห์น โตแช็ค โดยในฤดูกาล 1981–1982 อันเป็นฤดูกาลแรกในลีกสูงสุด สโมสรสร้างผลงานอย่างน่าทึ่งด้วยการคว้าอันดับที่ 6 โดยมีคะแนนตามหลังสโมสรใหญ่อย่างอาร์เซนอลเพียงแค่ 2 คะแนน และได้ไปแข่งยูฟ่าคัพวินเนอร์สคัพในฤดูกาลต่อมา แต่กลับสร้างผลงานย่ำแย่ด้วยการตกรอบแรก และถึงขนาดตกชั้นจากลีกสูงสุดเมื่อจบฤดูกาล 1982–1983 หลังตกชั้นจากลีกสูงสุดในปี ค.ศ.1983 สโมสรฟุตบอลสวอนซีซิตี มีผลงานตกต่ำลงอย่างต่อเนื่อง และตกชั้นอีกหลายครั้งจนถึงขนาดลงไปเล่นในระดับดิวิชัน 4 (ฟุตบอลลีกทูในปัจจุบัน) โดยในการแข่งขันฤดูกาล 2002–03 สวอนซีซิตี ต้องดิ้นรนหนีการตกชั้นอย่างหนัก และเกือบจะต้องร่วงลงสู่ลีกคอนเฟเรนซ์ พรีเมียร์หรือลีกฟุตบอลกึ่งสมัครเล่น (ปัจจุบันคือเนชันนัลลีก) เมื่อจบฤดูกาลด้วยการมีคะแนนเหนือโซนตกชั้นเพียง 1 คะแนน ในฤดูกาล 2010–11 สโมสรได้กลับขึ้นมาเล่นบนลีกสูงสุดอีกครั้งในรอบ 30 ปี โดยเป็นการลงเล่นในพรีเมียร์ลีกเป็นครั้งแรก หลังจากชนะการแข่งขันในรอบเพลย์ออฟ ฟุตบอลลีกแชมเปียนชิป และเป็นสโมสรจากเวลส์สโมสรแรกที่ได้เล่นในพรีเมียร์ลีก โดยเป็นสโมสรลำดับที่ 45 นับตั้งแต่มีการจัดการแข่งขันในปี ค.ศ. 1992 ในฤดูกาล 2012–2013 สโมสรสวอนซีซิตี สามารถคว้าแชมป์ฟุตบอลลีกคัพได้สำเร็จ ทำให้ได้สิทธิ์แข่งขันฟุตบอลยุโรปในรายการยูฟ่า ยูโรปาลีก โดยในยูโรปาลีก 2013–2014 สวอนซี สามารถเข้าถึงรอบ 32 ทีมสุดท้าย ก่อนจะตกรอบด้วยการแพ้สโมสรนาโปลี สำหรับเรื่องราวเกี่ยวกับการต่อสู้จากระดับดิวิชัน 4 (เดิม) ที่เกือบจะต้องตกชั้นลงไปสู่ลีกสมัครเล่น ก่อนที่จะได้กลับคืนสู่ลีกสูงสุดอีกครั้ง และได้ไปแข่งฟุตบอลยุโรปของสโมสร ได้ถูกนำมาสร้างเป็นภาพยนตร์สารคดีเรื่อง Jack to a King – The Swansea Story ในปี ค.ศ. 2014 ตั้งแต่ปี ค.ศ. 2005 สโมสรใช้ลิเบอร์ตีสเตเดียมเป็นสนามเหย้าของสโมสร โดยแบ่งใช้สนามกับสโมสรรักบี้ ออสปรีส์รักบียูเนียนคลับ โดยที่ก่อนหน้านั้นพวกเขาใช้สนามเวตช์ฟีลด์เป็นสนามเหย้าผู้เล่นชุดปัจจุบันผู้เล่นที่ถูกยืมตัว</doc>
