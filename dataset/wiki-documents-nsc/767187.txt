<doc id="767187" url="https://th.wikipedia.org/wiki?curid=767187" title="อากิโอะ โมริตะ">อากิโอะ โมริตะ ชื่อนี้เป็นชื่อบุคคลญี่ปุ่น นามสกุลคือ โมริตะ เรือตรี อากิโอะ โมริตะ () เป็นนักธุรกิจชาวญี่ปุ่น เขาเป็นผู้ร่วมก่อตั้งบริษัทโซนี่กับมะซะรุ อิบุกะ เขาเกิดในครอบครัวที่ทำสาเก, เต้าเจี้ยว และซอสถั่วเหลืองขายในหมู่บ้านโคะซุงะยะ (ปัจจุบันอยู่ในเมืองโทะโกะนะเมะ) ทางชายฝั่งตะวันตกของคาบสมุทรชิตะ ในจังหวัดไอชิ โดยเป็นบุตรคนโตในบรรดาพี่น้องทั้งหมดสี่คน โดยเขาได้รับการฝึกสอนจากบิดามาตั้งแต่ยังเยาวัยเพื่อสืบทอดกิจการครอบครัว อย่างไรก็ตามเขาพบว่าตัวเองนั้นชอบคณิตศาสตร์และฟิสิกส์ จึงตัดสินใจไปศึกษาต่อและจบการศึกษาสาขาฟิสิกส์จากมหาวิทยาลัยหลวงโอซะกะในปี 1944 และจึงเข้ารับราชการทหารในกองทัพเรือจักรวรรดิญี่ปุ่นที่ยศนายเรือตรีระหว่างสงครามแปซิฟิก ซึ่งระหว่างรับราชการทหารนี้เอง ทำให้เขาได้รู้จักกับมะซะรุ อิบุกะ ซึ่งทำงานอยู่ในคณะกรรมการการวิจัยกาลสงครามทหารเรือ ในปี 1946 หลังสิ้นสุดสงคราม โมริตะและอิบุกะได้ร่วมกันจัดตั้งบริษัทวิศวกรรมโทรคมนาคมโตเกียวโดยที่โมริตะเป็นหุ้นส่วนใหญ่สุด ด้วยทุนจดทะเบียน 190,000 เยน และมีลูกจ้างเริ่มแรก 20 คน ซึ่งในขณะนั้นโมริตะมีอายุเพียง 25 ปี ในขณะที่อิบุกะมีอายุ 38 ปี ในระยะแรกผลิตเครื่องและอุปกรณ์บันทึกเทปตลอดจนวิทยุพกพา จนกระทั่งในปี 1958 ทั้งสองคนจึงตัดสินใจเปลี่ยนชื่อบริษัทเป็น โซนี่ (มาจากคำละติน "sonus" แปลว่าเสียง กับคำอเมริกัน "Sonny-boys")</doc>
