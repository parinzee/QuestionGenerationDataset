<doc id="819140" url="https://th.wikipedia.org/wiki?curid=819140" title="แรเทอร์บี (เพลงคลีนแบนดิต)">แรเทอร์บี (เพลงคลีนแบนดิต) "แรเทอร์บี" () เป็นเพลงของวงดนตรีแนวอิเล็กทรอนิกส์จากอังกฤษ คลีนแบนดิต ร้องรับเชิญโดยนักร้องและนักแต่งเพลงชาวอังกฤษ เจสส์ กลินน์ ออกจำหน่ายในวันที่ 17 มกราคม ค.ศ. 2014 เป็นซิงเกิลที่สี่ของวงจากสตูดิโออัลบั้มเปิดตัว นิวอายส์ เขียนโดยสมาชิกในวง ได้แก่ แจ็ก แพตเทอร์สัน และเกรซ แชตโท ร่วมกับเจมส์ เนเปียร์ และนิโคล มาร์แชลล์ และสร้างดนตรีโดยแพตเทอร์สัน และแชตโท เนื้อหาเพลงเกี่ยวกับความรักต่อคนรักที่สำคัญมากจนทำให้ไม่อยากไปที่ไหนอื่น วอร์เนอร์มิวสิกกรุ๊ปได้ปล่อยซีดีเพลงเวอร์ชันรีมิกซ์ออกจำหน่าย โดยได้เดอะเมจิกเชียน ออลอะเบาต์ชี วอลเตอร์อีโก และอัฟเฟเลย์ มารีมิกซ์ เพลงเปิดตัวในอันดับ 1 บนชาร์ตซิงเกิลแห่งสหราชอาณาจักร ทำยอดขายเร็วที่สุดเป็นอันดับสามในปี ค.ศ. 2014 และเป็นซิงเกิลที่มียอดขายสูงสุดในเดือนมกราคม หลังจากเพลง "สเปซแมน" ของแบบิลอนซู ในปี ค.ศ. 1996 เพลงอยู่ในอันดับหนึ่งเป็นเวลา 4 อาทิตย์ และทำยอดขายได้มากกว่า 1 ล้านชุด ได้รับการรับรองระดับทองคำขาว 3 ครั้ง จากองค์กรตัวแทนอุตสาหกรรมสิ่งบันทึกเสียงอังกฤษ ในสหรัฐอเมริกา เพลงทำอันดับสูงสุดที่อันดับ 10 บนบิลบอร์ดฮอต 100 และถูกจัดอยู่ในอันดับที่ 4 ในรายชื่อ เพลงยอดเยี่ยมในปี 2014 โดยบิลบอร์ด เพลง "แรเทอร์บี" มีชื่อเสียงในระดับโลก เพราะส่วนหนึ่งมาจากมิวสิกวิดีโอของเพลง นำแสดงโดยฮารุกะ อาเบะ ได้กลายเป็นไวรอลในยูทูบ มีผู้รับชมแล้วมากกว่า 420 ล้านครั้ง เพลงได้รับรางวัลแกรมมี ในสาขาบันทึกเสียงเพลงแดนซ์ยอดเยี่ยมแห่งปี ในปี ค.ศ. 2015</doc>
