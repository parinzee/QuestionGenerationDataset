<doc id="85043" url="https://th.wikipedia.org/wiki?curid=85043" title="มหายุคมีโซโซอิก">มหายุคมีโซโซอิก มหายุคมีโซโซอิก (อังกฤษ: Mesozoic Era) เป็นมหายุคที่สองจาก 3 มหายุคทางธรณีกาลของโลกในบรมยุคฟาเนอโรโซอิก โดยอยู่ถัดจากมหายุคพาลีโอโซอิกและอยู่ก่อนหน้ามหายุคซีโนโซอิก มหายุคมีโซโซอิกมีช่วงอายุตั้งแต่ 251-65 ล้านปีมาแล้ว อยู่ในช่วงเวลาที่มีการแยกตัวออกจากกันของแผ่นดินพันเจีย ทำให้เกิดผืนแผ่นดินลอเรเซียและผืนแผ่นดินกอนด์วานา คั่นกลางด้วยมหาสมุทรเททิส จากนั้นจึงเกิดการแยกตัวขึ้นอีกภายในผืนแผ่นดินทั้งสองทำให้เกิดทวีปต่าง ๆ ดังที่เป็นอยู่ในปัจจุบัน มหายุคมีโซโซอิกเป็นมหายุคที่เรียกได้ว่าสัตว์เลื้อยคลานครองโลกยุคทางธรณีวิทยา ยุคทางธรณีวิทยา. มหายุคมีโซโซอิกแบ่งย่อยออกเป็น 3 ยุค ดังนี้- ยุคไทรแอสซิก (251.0 ถึง 199.6 ล้านปีมาแล้ว) เป็นยุคแรกเริ่มของไดโนเสาร์และสัตว์เลื้อยคลาน - ยุคจูแรสซิก (199.6 ถึง 145.5 ล้านปีมาแล้ว) เป็นยุคของสัตว์เลื้อยคลาน พบนกและสัตว์เลี้ยงลูกด้วยนมเป็นครั้งแรก มีไดโนเสาร์จำนวนมาก - ยุคครีเทเชียส (145.5 ถึง 65.5 ล้านปีมาแล้ว) เป็นยุคที่ไดโนเสาร์และสัตว์ขนาดใหญ่สูญพันธุ์ มีสัตว์พวกไพรเมตเกิดขึ้นเป็นครั้งแรก</doc>
