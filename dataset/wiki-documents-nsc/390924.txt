<doc id="390924" url="https://th.wikipedia.org/wiki?curid=390924" title="มิเกล อาร์เตตา">มิเกล อาร์เตตา มิเกล อาร์เตตา อามาเตรียอิน (; เกิดวันที่ 26 มีนาคม ค.ศ. 1982) เป็นอดีตนักฟุตบอลชาวสเปน ปัจจุบันเป็นผู้ช่วยผู้ฝึกสอนร่วมของแมนเชสเตอร์ซิตี อาร์เตตา เริ่มต้นกับการเป็นผู้เล่นฝึกหัดของบาร์เซโลนา แต่ไม่สามารถเข้าสู่ทีมชุดใหญ่ได้ จนท้ายสุดได้ย้ายไปแบบยืมตัวกับปารีแซ็ง-แฌร์แม็ง ในลีกเอิง จากนั้นเซ็นสัญญากับเรนเจอร์สในสกอตต์พรีเมียร์ลีก ซึ่งอาร์เตตาเป็นส่วนหนึ่งของทีมที่ชนะ 3 แชมป์ของสกอตแลนด์ คือ ในลีกสกอตติชคัปและลีกคัพ ในฤดูกาล 2002–03 หลังจากประสบความสำเร็จในสกอตแลนด์ อาร์เตตาย้ายกลับมายังสเปน เล่นให้กับเรอัลโซเซียดัด แต่แจ้งเกิดไม่สำเร็จกับทีมชุดใหญ่ จึงได้ย้ายตัวไปอยู่กับเอเวอร์ตัน ในฤดูกาลที่เหลือของฤดูกาล 2004–05 จากนั้นได้ย้ายมาถาวร อาร์เตตายังเป็นตัวแทนของฟุตบอลทีมชาติสเปนอายุไม่เกิน 21 ปี แต่ไม่ได้เล่นให้กับทีมชาติชุดใหญ่ ในฤดูกาล 2014–15 อาร์เตตาได้รับแต่งตั้งให้เป็นกัปตันทีมอาร์เซนอล หลังจากโตมัส เฟอร์มาเลิน กัปตันทีมคนเก่าได้ย้ายไปอยู่กับบาร์เซโลนา ต่อมาในฤดูกาล 2015–16 อาร์เตตาได้รับบาดเจ็บเกือบตลอดทั้งฤดูกาล และได้ลงเล่นให้กับอาร์เซนอลเพียงนัดเดียวเท่านั้น คือ นัดสุดท้ายของพรีเมียร์ลีก ที่เล่นกับแอสตันวิลลา ซึ่งตกชั้นไปแล้ว โดยเป็นผู้ยิงประตูได้ด้วยในนาทีที่ 93 (ช่วงทดเวลาบาดเจ็บครึ่งหลัง แต่เครดิตยกเป็นการทำเข้าประตูตัวเองของผู้เล่นแอสตันวิลลา) นับเป็นประตูสุดท้ายของอาร์เซนอลในฤดูกาลนี้และของเจ้าตัวในการเล่นให้กับอาร์เซนอล หลังจากนั้นอาร์เตตาได้เลิกเล่นฟุตบอล และได้หันไปเป็นทีมผู้ฝึกสอนให้กับแมนเชสเตอร์ซิตี โดยมีเปป กวาร์ดีโอลา เป็นหัวหน้าผู้ฝึกสอน</doc>
