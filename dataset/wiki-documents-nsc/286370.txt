<doc id="286370" url="https://th.wikipedia.org/wiki?curid=286370" title="ไมเคิล ไอรอนไซด์">ไมเคิล ไอรอนไซด์ ไมเคิล ไอรอนไซด์ นักแสดง นักพากย์ นักเขียนบท ผู้กำกับ ผู้้อำนวยการสร้างภาพยนตร์ และภาพยนตร์โทรทัศน์ชาวแคนาดา มีบทบาทการแสดงที่เป็นที่จดจำจากบทผู้ร้ายในภาพยนตร์ไซไฟ หรือบทนายทหารในภาพยนตร์สงครามหลายเรื่อง เป็นนักแสดงที่ใช้เทคนิคการแสดงแบบ "Method acting" ไมเคิล ไอรอนไซด์ มีชื่อจริงว่า เฟรเดอริก เรจินัลด์ ไอรอนไซด์ เกิดที่โตรอนโต ประเทศแคนาดา เริ่มเขียนบทละครตั้งแต่อายุ 15 ปี และได้รับรางวัลการเขียนบทเป็นครั้งแรกเมื่อปี ค.ศ. 1967 เมื่ออายุ 17 ปี ขณะกำลังเรียนอยู่ที่วิทยาลัยศิลปะและการออกแบบแห่งออนแทริโอ ไอรอนไซด์เริ่มแสดงภาพยนตร์และละครตั้งแต่ปี 1977 ผลงานที่ทำให้เริ่มมีชื่อเสียง คือภาพยนตร์ไซไฟ-เขย่าขวัญ ของเดวิด โครเนนเบิร์กเรื่อง Scanner (1981), ไซไฟซีรีส์ V: The Final Battle (1984-1985) ฉายทางเอ็นบีซี, Top Gun (1986) ของโทนี สก็อตต์ นำแสดงโดยทอม ครูซและเคลลี แมคกิลลิส, Total Recall (1990) ของพอล เวอร์โฮเวน นำแสดงโดยอาร์โนลด์ ชวาร์เซเน็กเกอร์และชารอน สโตน ไอรอนไซด์ยังเป็นผู้ให้เสียงพากษ์ "แซม ฟิสเชอร์" ในวิดีโอเกมชุด Splinter Cell ที่สร้างจากนวนิยายของทอม แคลนซี</doc>
