<doc id="675358" url="https://th.wikipedia.org/wiki?curid=675358" title="สุทัตตา เชื้อวู้หลิม">สุทัตตา เชื้อวู้หลิม สุทัตตา เชื้อวู้หลิม เกิดวันที่ 19 ธันวาคม พ.ศ. 2535 ที่จังหวัดกาญจนบุรี เป็นนักกีฬาวอลเลย์บอลหญิงชาวไทย ผู้ทำหน้าที่ในตำแหน่งหัวเสา และเคยเป็นนักวอลเลย์บอลหลักร่วมสังกัดสโมสรเฟดเดอร์บรอยประวัติ ประวัติ. เดือนมกราคม พ.ศ. 2552 สุทัตตาได้เป็นตัวแทนมหาวิทยาลัยรัตนบัณฑิตเข้าแข่งขันวอลเลย์บอลในกีฬามหาวิทยาลัยแห่งประเทศไทย ครั้งที่ 36 และในวันที่ 4 กรกฎาคม ของปีเดียวกันนี้ เธอเป็นผู้มีส่วนสำคัญในการช่วยให้ทีมชาติไทยชนะทีมชาติเยอรมนี ในการแข่งขันวอลเลย์บอลยุวชนหญิงชิงแชมป์โลก 2009 ด้วยการเสิร์ฟของเธอเพียงคนเดียวที่สามารถทำได้ถึง 11 แต้ม ส่งผลให้ทีมของเธอสามารถเข้าสู่รอบ 8 ทีมสุดท้ายในเวลาต่อมา เดือนมีนาคม พ.ศ. 2553 สุทัตตาได้เป็นนักกีฬาวอลเลย์บอลสังกัดกรุงเทพมหานคร ในการเข้าร่วมแข่งขันกีฬาเยาวชนแห่งชาติ ครั้งที่ 26 ต่อมา ในเดือนพฤษภาคม เธอได้รับเลือกให้เป็นหนึ่งในนักกีฬาวอลเลย์บอลยุวชนหญิงทีมชาติไทย เข้าร่วมแข่งขันวอลเลย์บอลยุวชนหญิงชิงแชมป์เอเชีย 2010 ที่จัดขึ้น ณ ประเทศมาเลเซีย รวมถึงในวันที่ 14 กันยายน ของปีเดียวกัน เธอได้ทำหน้าที่ร่วมกับทีมชาติไทย ในการแข่งขันวอลเลย์บอลเยาวชนหญิงชิงแชมป์เอเชีย 2010 ที่ประเทศเวียดนาม โดยทีมของเธอสามารถชนะทีมชาติอินเดีย 3-0 เซ็ต และในวันที่ 19 กันยายน ซึ่งเป็นรอบรองชนะเลิศ ทีมของเธอเป็นฝ่ายแพ้ต่อทีมชาติจีนที่ 0-3 เซ็ต เดือนเมษายน พ.ศ. 2555 สุทัตตาได้เข้าร่วมการแข่งขันวอลเลย์บอลหญิง ชิงชนะเลิศมหาวิทยาลัยเอเชีย ครั้งที่ 2 ที่จัดขึ้น ณ อูลานบาตอร์ ประเทศมองโกเลีย ส่วนในเดือนธันวาคมของปีเดียวกัน เธอได้เป็นตัวแทนทีมมหาวิทยาลัยไทย เข้าร่วมการแข่งขันวอลเลย์บอลในกีฬามหาวิทยาลัยชิงแชมป์อาเซียน ที่จัดขึ้น ณ ประเทศลาว โดยทีมของเธอสามารถเป็นฝ่ายชนะทีมชาติลาวที่ 3-0 เซ็ต รวมถึงชนะทีมชาติมาเลเซียที่ 3-1 เซ็ต เดือนมิถุนายน พ.ศ. 2556 สุทัตตาได้ทำหน้าที่ร่วมกับทีมสโมสรวอลเลย์บอล สุพรีม-นครศรี ในการแข่งขันวอลเลย์บอลไทยเดนมาร์คซูเปอร์ลีก 2013 โดยทีมของเธอเป็นฝ่ายแพ้ต่อทีมสโมสรวอลเลย์บอลไอเดีย-ขอนแก่น ในรอบชิงชนะเลิศที่ 0-3 เซ็ต และในเดือนธันวาคม พ.ศ. 2557 สุทัตตาได้รับเลือกให้เป็นหนึ่งในนักกีฬาวอลเลย์บอลทีมชาติไทย เข้าร่วมการแข่งขันมหกรรมกีฬามหาวิทยาลัยแห่งอาเซียน ครั้งที่ 17 ที่จัดขึ้น ณ ปาเล็มบัง ประเทศอินโดนีเซียเกียรติประวัติและผลงานสโมสรเกียรติประวัติและผลงาน. สโมสร. - 2013 วอลเลย์บอลหญิงไทยเดนมาร์คซูเปอร์ลีก 2013 - รองชนะเลิศ กับ สุพรีม-นครศรี - 2014–2015 ไทยแลนด์ลีก - ชนะเลิศ กับ บางกอกกล๊าส - 2015 ไทยเดนมาร์คซูเปอร์ลีก - ชนะเลิศ กับ บางกอกกล๊าส - 2015 ชิงแชมป์สโมสรเอเชีย - ชนะเลิศ กับ บางกอกกล๊าส</doc>
