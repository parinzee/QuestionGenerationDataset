<doc id="706676" url="https://th.wikipedia.org/wiki?curid=706676" title="วิสเซิล (เพลงโฟล ไรเดอ)">วิสเซิล (เพลงโฟล ไรเดอ) "วิสเซิล" () เป็นเพลงของแร็ปเปอร์ชาวอเมริกัน โฟล ไรเดอ จากอัลบั้มลำดับที่สี่ ไวลด์วันส์ (2012) ออกจำหน่ายวันที่ 24 เมษายน ค.ศ. 2012 เป็นซิงเกิลที่สามจากอัลบั้ม "วิสเซิล" เขียนโดยโฟล ไรเดอ เดวิด กลาส มาร์คัส คิลเลียน จัสติน แฟรงส์ เบรยัน ไอแซก และแอนโตนิโอ มอบลี โปรดิวซ์โดยดีเจ แฟรงก์ อี และกลาส เนื้อเพลงมีเนื้อหาเกี่ยวกับเพศ "วิสเซิล" เป็นเพลงป็อปแร็ป มีลักษณะพิเศษที่ทำนองเป็นเสียงผิวปาก เมื่อออกจำหน่าย เพลงได้รับคำวิจารณ์แบบคละกันจากนักวิจารณ์เพลง โดยทั่วไปจะชื่นชมเสียงดนตรีป็อป ชี้ว่าเป็นไปได้ว่าเพลงจะกลายเป็นเพลงดังอีกเพลงที่มีท่อนสร้อยที่ "ฟังติดหู" แต่นักวิจารณ์หลายคนวิจารณ์เนื้อเพลงในแง่ลบ ตีความว่าเป็นการเกลื่อนคำว่าออรัลเซ็กส์อย่างอ่อน ๆ เรียกว่าเป็น "เพลงที่เฉียบแหลมน้อยที่สุด" "วิสเซิล" ประสบความสำเร็จ ขึ้นอันดับหนึ่งในหลายประเทศ และขึ้นสิบอันดับแรกในอีกหลายประเทศเช่นกัน ในสหรัฐอเมริกา เพลงขึ้นอันดับหนึ่งบนบิลบอร์ดฮอต 100 เป็นเพลงที่สามของโฟล ไรเดอที่ขึ้นอันดับหนึ่ง และเป็นเพลงแรกตั้งแต่เพลง "ไรต์ราวด์" เมื่อ ค.ศ. 2009 มิวสิกวิดีโอกำกับโดยมาร์ก คลาสเฟลด์ ออกอากาศวันที่ 24 พฤษภาคม ค.ศ. 2012 ถ่ายทำที่อากาปุลโก ประเทศเม็กซิโก และใช้หน้าจอแยกในหลายช่วงของวิดีโอ ส่วนใหญ่แสดงให้เห็นโฟล ไรเดอและหญิงสาวบนชายหาด หลังจากออกอากาศ มิวสิกวิดิโอได้รับคำวิจารณ์ตั้งแต่ด้านบวกไปจนถึงคละกัน นักวิจารณ์เพลงมองว่า เป็นวิดีโอที่เข้ากับเพลงได้อย่างสมบูรณ์ โฟล ไรเดอ ส่งเสริมเพลงด้วยการแสดงในรอบชิงชนะเสิศของรายการ เดอะวอยซ์</doc>
