<doc id="601640" url="https://th.wikipedia.org/wiki?curid=601640" title="อู๋ หม่า">อู๋ หม่า อู๋ หม่า (; ) เป็นนักแสดงตัวประกอบและผู้ช่วยผู้กำกับภาพยนตร์ชื่อดังชาวจีนและฮ่องกง เกิดเมื่อวันที่ 28 พฤษภาคม ค.ศ. 1942 ที่เมืองเทียนจิน ประเทศจีน มีชื่อจริงว่า เฟิง หงหยวน (จีนตัวเต็ม: 馮宏源; จีนตัวย่อ: 冯宏源; พินอิน: Féng Hóngyuán) อู๋ หม่า เคยเป็นช่างซ่อมเครื่องยนต์มาก่อน ก่อนจะเริ่มต้นอาชีพในวงการภาพยนตร์หลังอพยพมาอยู่ฮ่องกง ด้วยการเป็นนักแสดงตัวประกอบของบริษัทชอว์บราเดอร์ ก่อนจะเริ่มทำงานเบื้องหลังกับการเป็นผู้กำกับภาพยนตร์ในยุค 80 และมีผลงานออกมาหลายเรื่อง โดยการที่ได้ทำงานเบื้องหลังเป็นผู้ช่วยผู้กำกับ เริ่มต้นจากความบังเอิญ เมื่อต้องเดินทางไปถ่ายทำที่ประเทศญี่ปุ่น กับ จาง เช่อ ผู้กำกับชื่อดังในแนวกำลังภายใน แต่ว่าผู้ช่วยผู้กำกับของจาง เช่อ คนหนึ่งหนังสือเดินทางไม่ผ่าน จึงไม่อาจร่วมเดินทางไปได้ จาง เช่อ จึงมอบหมายให้เขาเป็นผู้ช่วยแทนในฐานะที่อยู่ในวงการมานาน บทบาทที่เป็นที่จดจำของอู๋ หม่า คือ การเป็นนักแสดงประกอบที่เป็นสีสันในเรื่อง ในภาพยนยตร์หลาย ๆ แนวทั้งตลก กำลังภายใน ดรามา หรือแอ็กชัน อาทิ One-Armed Swordsman (1967), The Dead And The Deadly (1982) ของหง จินเป่า, Project A (1983) ของเฉินหลง, Mr. Vampire (1985), The Swordsman (1990) ของคิง ฮู โดยเฉพาะอย่างยิ่งใน A Chinese Ghost Story (1987) ที่นำแสดงโดย เลสลี่ จาง และหวัง จู่เสียน ทำให้ได้รับรางวัลนักแสดงประกอบชายรางวัลม้าทองคำ ในบทบาทนักพรตปราบผี อู๋ หม่า ยังคงรับงานแสดงจนถึงช่วงท้าย ๆ ของชีวิต อย่างไรก็ตาม ใน ค.ศ. 2013 เขาได้ล้มป่วยลงจากการเป็นโรคมะเร็งปอด และมะเร็งก็เริ่มลามเมื่อเดือนพฤษภาคม เขาจึงเสียชีวิตอย่างสงบเมื่อช่วงเช้าของวันที่ 4 กุมภาพันธ์ ค.ศ. 2014 ในวัย 71 ปี ที่บ้านพักในฮ่องกง</doc>
