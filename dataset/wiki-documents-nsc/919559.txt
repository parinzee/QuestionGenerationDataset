<doc id="919559" url="https://th.wikipedia.org/wiki?curid=919559" title="ฟัลคอน เฮฟวี">ฟัลคอน เฮฟวี ฟัลคอน เฮฟวี () เป็นยานปล่อยตัวขนน้ำหนักเกินปกติ (super heavy-lift launch vehicle) ซึ่งนำกลับมาใช้ใหม่ได้ ออกแบบและผลิตโดยสเปซเอ็กซ์ ฟัลคอน เฮฟวี (เดิมเรียกว่า ฟัลคอน 9 เฮฟวี) เป็นรุ่นปรับแต่งของยานฟัลคอน 9 และมีส่วนประกอบของโครงสร้างหลักจากจรวดฟัลคอน 9 ที่ถูกเพิ่มความแข็งแรง และมีจรวดส่วนแรกของฟัลคอน 9 จำนวนสองลำรัดติดเพื่อใช้เป็นบูสเตอร์ (strap-on boosters) สิ่งนี้ช่วยเพิ่มน้ำหนักบรรทุกในวงโคจรต่ำของโลก (LEO) เป็น 63,800 กิโลกรัม เทียบกับจำนวน 22,800 กิโลกรัมสำหรับฟัลคอน 9 ฟูล ทรัสต์ (Falcon 9 full thrust); 27,500 กิโลกรัมสำหรับกระสวยอวกาศของนาซ่าซึ่งปัจจุบันถูกปลดระวางแล้ว และ 140,000 กก. สำหรับแซทเทิร์นไฟว์ (Saturn V) ฟัลคอน เฮฟวีเป็นจรวดที่มีน้ำหนักบรรทุกสูงสุดอันดับที่ 4 เท่าที่เคยถูกสร้าง ต่อจาก แซทเทิร์นไฟว์, Energia และ N1 และ ณ วันที่ 6 กุมภาพันธ์ พ.ศ. 2561 ฟัลคอน เฮฟวี ถือเป็นจรวดที่มีน้ำหนักบรรทุกสูงสุดที่อยู่ระหว่างใช้งาน โดยบรรทุกได้มากกว่าสองเท่าของ Delta IV Heavy ฟัลคอน เฮฟวี ได้รับการออกแบบสำหรับบรรทุกมนุษย์ไปยังอวกาศ รวมถึงดวงจันทร์และดาวอังคาร แม้ ณ วันที่ 5 กุมภาพันธ์ พ.ศ.​ 2561 จะยังไม่มีแผนการใช้ฟัลคอน เฮฟวี ในภารกิจขนส่งคน แต่มีแผนที่จะใช้เพื่อขนส่งน้ำหนักมาก เช่น ดาวเทียมขนาดใหญ่ สเปซเอ็กซ์ประสบความสำเร็จในการปล่อยฟัลคอน เฮฟวี เมื่อวันที่ 6 กุมภาพันธ์ พ.ศ. 2561 ณ เวลา 15:45 (EST) หรือเวลา 03:45 น. ของวันที่ 7 กุมภาพันธ์ ในประเทศไทย ในการปล่อยตัวครั้งแรกได้บรรทุกบนรถเทสลา โรดสเตอร์ (Tesla Roadster) สี midnight cherry ของอีลอน มัสก์ผู้ก่อตั้งสเปซเอ็กซ์เป็นน้ำหนักหลอก</doc>
