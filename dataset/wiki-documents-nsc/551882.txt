<doc id="551882" url="https://th.wikipedia.org/wiki?curid=551882" title="เตเรซาแห่งอาบีลา">เตเรซาแห่งอาบีลา นักบุญเตเรซาแห่งอาบีลา (, ) หรือนักบุญเทเรซาแห่งพระเยซู () เป็นนักพรตหญิงโรมันคาทอลิกชาวสเปน นักการปฏิรูปคาทอลิก ผู้ก่อตั้งคณะคาร์เมไลท์ไม่สวมรองเท้า ได้รับการแต่งตั้งเป็นนักปราชญ์แห่งคริสตจักรในปี ค.ศ. 1970ประวัติ ประวัติ. นักบุญเทเรซาแห่งพระเยซู มีนามเดิมว่า เตเรซา ซังเชซ เด เซปาดา อี อาอูมาดา เกิดเมื่อวันที่ 28 มีนาคม ค.ศ. 1515 เป็นบุตรคนที่ 6 ในบรรดาบูตรทั้ง 9 คนของอาลองโซ ซังเชซ อี เซปาดา และเบอาตริซ เด อาอูมาดา อี กูเอบัส เธอศรัทธาศาสนามาตั้งแต่วัยเด็ก ชอบอ่านชีวประวัตินักบุญ เมื่อเล่นกับเด็กอื่น ๆ ก็มักสมมติตนเองเป็นนักพรตหญิง เมื่อโตขึ้น บิดาได้ส่งเตเรซาไปศึกษาในคอนแวนต์ของนักพรตหญิงคณะออกัสติเนียน แต่อยู่ได้ไม่นานก็ต้องออกจากคอนแวนต์เพราะป่วยหนัก ระหว่างที่พักอยู่ที่บ้านของพี่สาว เตเรซาได้อ่านหนังสือทางศาสนา และเกิดความศรัทธาอยากอุทิศตนเป็นนักบวช จึงบอกให้บิดาทราบแต่ถูกคัดค้านอย่างหนัก เตเรซาตัดสินใจหนีออกจากบ้านไปอยู่อารามการรับสภาพมนุษย์ของคณะคาร์เมไลท์ที่เมืองอาบีลา และขอเป็นนักบวชทันที แต่อธิการิณีอารามขอให้บิดาของเธอยินยอมก่อน เมื่อเจรจาสำเร็จเตเรซาจึงได้เข้าเป็นสมาชิกของอาราม และปฏิญานตนเป็นนักบวชเมื่อวันที่ 3 พฤศจิกายน ค.ศ. 1537 มีนามฉายาว่าภคินีเทเรซาแห่งพระเยซู แต่หลังจากปฏิญาณตน ภคินีเทเรซาก็ล้มป่วยอีก อาการทรุดหนักลงจนถึงขั้นเป็นอัมพาต จนคนอื่น ๆ ต่างคิดว่าท่านจะเสียชีวิตแน่ แต่ภคินีเทเรซาก็กลับมาอาการดีขึ้นอย่างรวดเร็วและเดินได้เป็นปกติ หลักจากชีวิตกลับมาเป็นปกติ ภคินีเตเรซาเกิดแรงบันดาลใจอยากจะปฏิรูปคณะคาร์เมไลท์ให้กลับไปถือวินัยดั้งเดิมอย่างเคร่งครัด ท่านได้เปิดอารามนักบุญโยเซฟเพื่อเริ่มต้นการปฏิรูปคณะคาร์เมไลท์ นักพรตหญิงทุกคนในอารามใหม่กักตนเองอยู่ในเขตพรต กิจวัตรส่วนใหญ่เน้นการอธิษฐาน การรำพึงธรรม และการไม่สวมรองเท้า แต่การปฏิรูปกลับถูกขัดขวางจากคณะคาร์เมไลท์เดิม และถูกกล่าวหาว่าเป็นอันตรายต่อความมั่นคงแห่งชาติ ภคินีเทเรซาและนักพรตหญิงฝ่ายปฏิรูปถูกเรียกตัวกลับอารามการรับสภาพมนุษย์ เมื่อการปฏิรูปของภคินีเทเรซาได้รับรองจากบิชอปแห่งอาบีลาและสันตะสำนักในเดือนมีนาคม ค.ศ. 1563 ภคินีเตเรซาจึงออกจากอารามเดิม และสานต่อการปฏิรูปที่ได้วางไว้ จนสามารถก่อตั้งอารามฝ่ายปฏิรูปได้รวมทั้งสิ้น 17 แห่ง ซึ่งถือเป็นจุดเริ่มต้นของคณะภคินีคาร์เมไลท์ไม่สวมรองเท้า ท่านยังสนับสนุนภราดายอห์นแห่งไม้กางเขนให้ปฏิรูปคณะภราดาคาร์เมไลท์ด้วยจนสามารถเปิดอารามไฟรอาร์ฝ่ายปฏิรูปได้ถึง 15 แห่งทั่วประเทศสเปน ภคินีเทเรซาแห่งพระเยซู ถึงแก่มรณกรรมเมื่อวันที่ 4 ตุลาคม ค.ศ. 1582 สิริอายุได้ 67 ปีงานประพันธ์งานประพันธ์. - อัตชีวประวัติ เขียนขึ้นในช่วงเวลาก่อนปี ค.ศ. 1567 โดยคำสั่งของบาทหลวงผู้ฟังสารภาพบาปของภคินีเทเรซา ให้เขียนเรื่องราวเกี่ยวกับวิธีการภาวนาที่พระเป็นเจ้าทรงประทานให้แก่เธอ; - El Camino de Perfección (บนหนทางแห่งความครบครัน) เขียนก่อนปี ค.ศ. 1567 โดยคำสั่งของบาทหลวงผู้ฟังสารภาพบาป; - El Castillo Interior (ปราสาทแห่งจิต) เขียนขึ้นเมื่อปี ค.ศ. 1577เกียรติยศหลังมรณกรรม เกียรติยศหลังมรณกรรม. ภคินีเตเรซาได้รับการประกาศเป็นบุญราศีโดยสมเด็จพระสันตะปาปาปอลที่ 5 เมื่อวันที่ 4 เมษายน ค.ศ. 1614 และได้รับการประกาศเป็นนักบุญโดยสมเด็จพระสันตะปาปาเกรกอรีที่ 15 เมื่อวันที่ 12 มีนาคม ค.ศ. 1622 กำหนดวันฉลองตรงกับวันที่ 15 ตุลาคมของทุกปี ต่อมานักบุญเตเรซายังได้รับแต่งตั้งเป็นนักปราชญ์แห่งคริสตจักร (พร้อมกับนักบุญกาเตรีนาแห่งซีเอนา) เมื่อวันที่ 27 กันยายน ค.ศ. 1970 โดยสมเด็จพระสันตะปาปาปอลที่ 6</doc>
