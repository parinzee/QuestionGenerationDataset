<doc id="356456" url="https://th.wikipedia.org/wiki?curid=356456" title="ยาสชา ไฮเฟตซ์">ยาสชา ไฮเฟตซ์ ยาสชา ไฮเฟตซ์ () เป็นนักไวโอลินชาวยิวรัสเซีย-ลิทัวเนีย ซึ่งส่วนใหญ่ใช้ชีวิตอยู่ในสหรัฐอเมริกา และโอนสัญชาติเป็นชาวอเมริกัน ไฮเฟตซ์ได้รับการยกย่องเป็นอัจฉริยะ เป็นหนึ่งในนักไวโอลินที่ดีที่สุดตลอดกาล ไฮเฟตซ์เกิดในครอบครัวชาวยิวที่เมืองวิลนุส ในจักรวรรดิรัสเซีย ปัจจุบันเป็นเมืองหลวงของลิทัวเนีย บิดาเป็นครูสอนไวโอลินและหัวหน้าวงออร์เคสตราแห่งเมืองวิลนุส ซึ่งเป็นครูดนตรีคนแรกของเขาตั้งแต่อายุ 4 ปี ไฮเฟตซ์แสดงความสามารถทางดนตรีให้เห็นมาตั้งแต่เด็ก และได้เข้าศึกษาต่อที่สถาบันดนตรีแห่งกรุงเซนต์ปีเตอร์สเบิร์กตั้งแต่อายุ 9 ปี โดยเป็นลูกศิษย์ของลีโอโปลด์ อาวเออร์ และเริ่มตระเวนแสดงในยุโรปตั้งแต่อายุ 12 ปี ไฮเฟตซ์มีโอกาสได้แสดงในสหรัฐอเมริกาตั้งแต่อายุ 16 ปี โดยเปิดตัวที่คาร์เนกีฮอลล์เมื่อวันที่ 7 พฤศจิกายน ค.ศ. 1917 และประสบความสำเร็จเป็นอย่างสูงจากการบันทึกเสียงกับค่ายอาร์ซีเอ วิคเตอร์ และเดคคาเร็กเคิดส์ ตั้งแต่ปี ค.ศ. 1972 ไฮเฟตซ์มีอาการบาดเจ็บที่กล้ามเนื้อและเส้นเอ็นบริเวณไหล่ขวา ซึ่งเป็นผลมาจากการเล่นไวโอลิน เขาเข้ารับการผ่าตัดแต่ก็ส่งผลให้ไม่สามารถยกแขนซ้ายได้สูงเหมือนแต่ก่อน จึงเลิกตระเวนแสดงดนตรีและบันทึกแผ่นเสียง หันมาเป็นครูสอนดนตรีที่มหาวิทยาลัยแคลิฟอร์เนีย ลอสแอนเจลิส และมหาวิทยาลัยเซาเทิร์นแคลิฟอร์เนีย ตั้งแต่ปี 1982 เขาเลิกสอนที่มหาวิทยาลัยเหลือเพียงชั้นเรียนส่วนตัวที่บ้านของเขาในเบเวอร์ลีฮิลส์ นอกเหนือจากดนตรีคลาสสิกแล้ว ไฮเฟตซ์ยังชื่นชอบดนตรีแจ๊ส และยังแต่งเพลงแจ๊สชื่อ "When You Make Love to Me (Don't Make Believe)" โดยใช้นามแฝงว่า Jim Hoyl ขับร้องโดยบิง ครอสบี</doc>
