<doc id="518629" url="https://th.wikipedia.org/wiki?curid=518629" title="การเยือนประเทศจีนของนิกสัน พ.ศ. 2515">การเยือนประเทศจีนของนิกสัน พ.ศ. 2515 การเยือนสาธารณรัฐประชาชนจีนของริชาร์ด นิกสัน พ.ศ. 2515 เป็นก้าวสำคัญในการฟื้นฟูความสัมพันธ์อย่างเป็นทางการระหว่างสหรัฐอเมริกากับสาธารณรัฐประชาชนจีน นับเป็นครั้งแรกที่ประธานาธิบดีสหรัฐเยือนสาธารณรัฐประชาชนจีน ซึ่งขณะนั้นสหรัฐอเมริกายังถือว่าจีนเป็นหนึ่งในศัตรู และการเยือนดังกล่าวยุติการแยกระหว่างสองฝ่ายนาน 25 ปี ประธานาธิบดีนิกสันและภรรยาของเขาแพทเดินไปตามส่วนหนึ่งของกำแพงเมืองจีน ริชาร์ด นิกสัน เคยกล่าวก่อนได้รับเลือกเป็นประธานาธิบดีถึงความต้องการความสัมพันธ์ที่ดีขึ้นกับสาธารณรัฐประชาชนจีน ซึ่งสหรัฐอเมริกามิได้ธำรงความสัมพันธ์ทางการทูต เพราะรับรองสาธารณรัฐจีนบนเกาะไต้หวันว่าเป็นรัฐบาลจีน ในการดำรงตำแหน่งสมัยแรก นิกสันและที่ปรึกษาด้านความมั่นคงแห่งชาติ เฮนรี คิสซินเจอร์ เริ่มส่งการทาบทามที่เปรยว่าต้องการความสัมพันธ์ที่อบอุ่นขึ้นไปรัฐบาลสาธารณรัฐประชาชนจีน หลังการทาบทามโดยทั้งสองประเทศ คิสซินเจอร์บินไปยังกรุงปักกิ่งในคณะผู้แทนทางทูตลับ ซึ่งเขาได้พบกับนายกรัฐมนตรีโจว เอินไหล วันที่ 15 มิถุนายน 2514 ประธานาธิบดีประกาศว่าเขาจะเยือนสาธารณรัฐประชาชนจีนในปีต่อมา ตั้งแต่วันที่ 21 ถึง 28 กุมภาพันธ์ 2515 การเยือนดังกล่าวทำให้สาธารณชนอเมริกันมองภาพของประเทศจีนเป็นครั้งแรกในรอบกว่าสองทศวรรษ ตลอดสัปดาห์ ประธานาธิบดีและที่ปรึกษาอาวุโสเข้าร่วมในการอภิปรายสำคัญกับสาธารณรัฐประชาชนจีน รวมทั้งการพบปะกับประธานเหมา เจ๋อตุง ขณะที่สุภาพสตรีหมายเลขหนึ่ง แพต นิกสัน เดินทางไปชมโรงเรียน โรงงานและโรงพยาบาลในกรุงปักกิ่ง นครเซี่ยงไฮ้และหางโจว โดยมีคณะสื่ออเมริกันกลุ่มใหญ่ติดตามไปด้วย นิกสันเรียกการเยือนครั้งนี้ว่า "สัปดาห์ที่เปลี่ยนโลก"</doc>
