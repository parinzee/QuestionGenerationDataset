<doc id="415216" url="https://th.wikipedia.org/wiki?curid=415216" title="เดอะมูดีบลูส์">เดอะมูดีบลูส์ เดอะมูดีบลูส์ () เป็นกลุ่มดนตรีร็อกสัญชาติอังกฤษ เล่นดนตรีในแนวโปรเกรสซีฟร็อกโดยมีพื้นฐานมาจากดนตรีคลาสสิก วงก่อตั้งที่เมืองเบอร์มิงแฮม ในปี ค.ศ. 1964 ประกอบด้วยสมาชิก 5 คน คือ เรย์ โทมัส (ฟลูท-ร้องนำ), จอห์น ลอดจ์ (เบส), ไมเคิล พินเดอร์ (เปียโน-กีตาร์), เดนนี เลน (กีตาร์), คลินต์ วอร์ริค (เบส) และ แกรม เอดจ์ (ผู้จัดการวง ซึ่งต่อมากลายเป็นมือกลองของวง) ชื่อวงมาจากชื่อ "The M B's" และ "The M B Five" เป็นชื่อบริษัทขายเบียร์ มิตเชลแอนด์บัตเลอร์ (M&B) ที่ทางวงคาดหวังจะให้เป็นผู้สนับสนุนในช่วงตั้งวง ต่อมาได้แผลงเป็น "The Moody Blues" ตามชื่อเพลง "Mood Indigo" ของดุค เอลลิงตัน เดอะมูดีบลูส์มีชื่อเสียงจากผลงานอัลบัมที่สอง Days of Future Passed ในปี ค.ศ. 1967 ซึ่งมีที่มาจากผลงาน ซิมโฟนีหมายเลข 9 "From the New World" ของอานโตนิน ดโวชาค นำมาตีความในแบบร็อกแอนด์โรล มีซิงเกิลที่ได้รับความนิยมเป็นอย่างสูง ชื่อ Nights in White Satin เดอะมูดีบลูส์ ขายผลงานอัลบัมจนถึงปัจจุบันได้ทั้งสิ้น มากกว่า 70 ล้านแผ่น สมาชิกชุดปัจจุบันประกอบด้วย จอห์น ลอดจ์ สมาชิกรุ่นปี 1964 และจัสติน เฮย์เวิร์ด กับแกรม เอดจ์ สมาชิกรุ่นปี 1967</doc>
