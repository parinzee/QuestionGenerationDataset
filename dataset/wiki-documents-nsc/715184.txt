<doc id="715184" url="https://th.wikipedia.org/wiki?curid=715184" title="สำนักพิมพ์คณะรัฐมนตรีและราชกิจจานุเบกษา">สำนักพิมพ์คณะรัฐมนตรีและราชกิจจานุเบกษา สำนักพิมพ์คณะรัฐมนตรีและราชกิจจานุเบกษา เป็นหน่วยบริการรูปแบบพิเศษ ในสังกัดสำนักเลขาธิการคณะรัฐมนตรี เริ่มดำเนินการครั้งแรกในชื่อ "โรงพิมพ์สำนักเลขาธิการคณะรัฐมนตรี" เมื่อปี พ.ศ. 2504 และได้รับการเปลี่ยนแปลงสภาพเป็นหน่วยบริการรูปแบบพิเศษ ในปี พ.ศ. 2549 ปัจจุบันเป็นหน่วยบริการรูปแบบพิเศษ 1 ใน 2 แห่งของประเทศไทยประวัติ ประวัติ. สำนักพิมพ์คณะรัฐมนตรีและราชกิจจานุเบกษา เดิมชื่อโรงพิมพ์สำนักเลขาธิการคณะรัฐมนตรี เริ่มเปิดดำเนินการเมื่อวันที่ 22 กุมภาพันธ์ พ.ศ. 2504 ในสมัยจอมพลสฤษดิ์ ธนะรัชต์ เป็นนายกรัฐมนตรี อยู่ภายใต้การควบคุมและการบริหารงานของกองโรงพิมพ์ สำนักทำเนียบนายกรัฐมนตรี ต่อมาสำนักเลขาธิการคณะรัฐมนตรีได้รับโอนกองโรงพิมพ์และโรงพิมพ์สำนักทำเนียบนายกรัฐมนตรี ตามพระราชบัญญัติโอนกิจการบริหารในสำนักนายกรัฐมนตรี พ.ศ. 2517 ตั้งแต่วันที่ 28 พฤศจิกายน พ.ศ. 2517 เป็นต้นมา ต่อมาในปี พ.ศ. 2547 สำนักเลขาธิการคณะรัฐมนตรี มีนโยบายให้โรงพิมพ์สำนักเลขาธิการคณะรัฐมนตรี ได้มีการบริหารงานในลักษณะหน่วยบริการรูปแบบพิเศษ (Service Delivery Unit) ภายใต้ชื่อ "สำนักพิมพ์คณะรัฐมนตรีและราชกิจจานุเบกษา" เรียกโดยย่อว่า "สคร." และใช้ชื่อภาษาอังกฤษว่า "Cabinet and Royal Gazette Publishing Office" เรียกชื่อย่อว่า "CGPO" ตามประกาศสำนักนายกรัฐมนตรีงานพิมพ์ของสำนักพิมพ์ งานพิมพ์ของสำนักพิมพ์. สำนักพิมพ์คณะรัฐมนตรีและราชกิจจานุเบกษา มีหน้าที่บริการด้านการผลิตสิ่งพิมพ์ของราชการ โดยมีผลงานพิมพ์ที่สำคัญ คือ- ประกาศนียบัตรกำกับเครื่องราชอิสริยาภรณ์ - หนังสือราชกิจจานุเบกษา - หนังสือคำแถลงนโยบายรัฐบาล สรุปผลการประชุมคณะรัฐมนตรี รายงานการแสดงผลการดำเนินการของคณะรัฐมนตรีตามแนวนโยบายพื้นฐานแห่งรัฐ - หนังสืออื่นๆ อาทิ รวมคำวินิจฉัยศาลรัฐธรรมนูญ แผนบริหารราชการแผ่นดิน</doc>
