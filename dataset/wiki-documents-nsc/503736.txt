<doc id="503736" url="https://th.wikipedia.org/wiki?curid=503736" title="ฟรีดริช เพาลุส">ฟรีดริช เพาลุส ฟรีดริช วิลเฮล์ม แอร์นสท์ เพาลุส (; 23 กันยายน ค.ศ. 1890 - 1 กุมภาพันธ์ ค.ศ. 1957) เป็นนายทหารในกองทัพเยอรมันตั้งแต่ ค.ศ. 1910 ถึง 1945 เขาได้รับยศจอมพลระหว่างสงครามโลกครั้งที่สอง และเป็นที่รู้จักกันดีที่สุดจากการบังคับบัญชาการบุกสตาลินกราดของกองทัพที่ 6 ระหว่างปฏิบัติการสีน้ำเงินใน ค.ศ. 1942 ยุทธการนั้นสิ้นสุดลงด้วยความหายนะสำหรับนาซีเยอรมนี เมื่อทหาร 270,000 นาย ของเวร์มัคท์ พันธมิตรอักษะประเทศ และฮิลฟ์สวิลลิเกอถูกโอบล้อมและพิชิตในการตีโต้ตอบขนานใหญ่ของโซเวียตในเดือนพฤศจิกายน ค.ศ. 1942 โดยมีกำลังพลสูญเสียสูงถึง 740,000 นาย เพาลุสยอมจำนนต่อกองกำลังโซเวียตในสตาลินกราดเมื่อวันที่ 31 มกราคม ค.ศ. 1943 หนึ่งวันให้หลังเขาได้รับการเลื่อนยศเป็นจอมพลโดยอดอล์ฟ ฮิตเลอร์ ฮิตเลอร์คาดหวังให้เพาลุสทำอัตวินิบาตกรรม โดยอ้างว่าไม่มีบันทึกจอมพลเยอรมันคนใดเคยถูกจับเป็น ขณะอยู่ในการควบคุมตัวของโซเวียตระหว่างสงคราม เพาลุสกลายมาเป็นนักวิจารณ์ระบอบนาซีและเข้าร่วมคณะกรรมาธิการแห่งชาติเพื่อการปลดปล่อยเยอรมนีซึ่งโซเวียตให้การสนับสนุน เขาไม่ได้รับการปล่อยตัวกระทั่ง ค.ศ. 1953</doc>
