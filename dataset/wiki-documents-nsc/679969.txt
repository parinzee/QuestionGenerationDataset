<doc id="679969" url="https://th.wikipedia.org/wiki?curid=679969" title="มาร์โก ฟัน บัสเติน">มาร์โก ฟัน บัสเติน มาร์เซล "มาร์โก" ฟัน บัสเติน () เกิดเมื่อวันที่ 31 ตุลาคม ค.ศ. 1964 เป็นผู้จัดการฟุตบอลและอดีตนักฟุตบอลชาวดัตช์ที่เคยเล่นให้กับสโมสรอายักซ์และเอ.ซี. มิลาน รวมทั้งทีมชาติเนเธอร์แลนด์ในคริสต์ทศวรรษ 1980 และต้นคริสต์ทศวรรษ 1990 ฟัน บัสเตินได้รับการยกย่องว่าเป็นหนึ่งในกองหน้าที่ยิ่งใหญ่ที่สุดตลอดกาล โดยทำประตูไปได้ทั้งสิ้น 277 ประตูและมีอาชีพการค้าแข้งที่สวยหรู แต่เขาได้ลงเล่นเกมสุดท้ายในปี ค.ศ. 1993 ขณะที่มีอายุได้เพียง 28 ปี เนื่องจากได้รับบาดเจ็บ ทำให้เขาต้องเลิกเล่นฟุตบอลอาชีพในอีกสองปีต่อมา หลังจากนั้นเขาได้เป็นหัวหน้าผู้ฝึกสอนของอายักซ์และทีมชาติเนเธอร์แลนด์ ในการลงเล่นให้กับทีมชาติเนเธอร์แลนด์ ฟัน บัสเตินสามารถพาทีมคว้าแชมป์ฟุตบอลชิงแชมป์แห่งชาติยุโรป 1988 และได้รับเลือกให้เป็นนักเตะยอดเยี่ยมของรายการ โดยทำไปได้ทั้งสิ้น 5 ประตู ซึ่งมีลูกยิงวอลเลย์ที่เขาทำได้ในนัดชิงชนะเลิศที่พบกับสหภาพโซเวียตรวมอยู่ด้วย ส่วนในระดับสโมสร เขาคว้าแชมป์เอเรอดีวีซี 3 ครั้ง และยูฟ่าคัพวินเนอส์คัพ 1 ครั้งร่วมกับอายักซ์ รวมทั้งคว้าแชมป์เซเรียอา 3 ครั้ง และยูฟ่าแชมเปียนส์ลีก 2 ครั้งร่วมกับเอ.ซี. มิลาน จากความสามารถในการควบคุมบอล ความฉลาดเฉลียวในการทำเกมรุก รวมทั้งการยิงวอลเลย์ที่น่าประทับใจ ฟัน บัสเตินจึงได้รับการคัดเลือกให้เป็นนักฟุตบอลยอดเยี่ยมของโลกแห่งปีในปี ค.ศ. 1992 และนักฟุตบอลยอดเยี่ยมแห่งปีของทวีปยุโรป 3 ครั้ง (ค.ศ. 1988, 1989 และ 1992) ในปี ค.ศ. 1999 เขามีชื่อติดอันดับที่ 6 จากการคัดเลือกนักฟุตบอลแห่งศตวรรษของฟีฟ่าด้วยการหยั่งเสียงทางอินเทอร์เน็ต, อันดับที่ 10 จากการคัดเลือกนักฟุตบอลแห่งศตวรรษของทวีปยุโรปซึ่งจัดโดยสหพันธ์ประวัติศาสตร์และสถิติฟุตบอลระหว่างประเทศ (IFFHS) และอันดับที่ 12 จากการคัดเลือกนักฟุตบอลแห่งศตวรรษของฟีฟ่าโดยผู้เชี่ยวชาญจากสหพันธ์ฯ เขายังติดอันดับที่ 8 จากการจัดอันดับนักฟุตบอลแห่งศตวรรษของนิตยสาร ฟร็องส์ฟุตบอล ของฝรั่งเศส โดยให้บรรดาผู้ที่เคยได้รับรางวัลบาลงดอร์ร่วมกันลงคะแนน ในปี ค.ศ. 2004 เขามีชื่ออยู่ในรายชื่อนักฟุตบอลยอดเยี่ยม 125 คน ที่ยังมีชีวิตอยู่ซึ่งจัดโดยเปเล่ ในปี ค.ศ. 2004 มีการสำรวจความคิดเห็นในหัวข้อชาวดัตช์ที่ยิ่งใหญ่ที่สุด 100 คน ซึ่งจัดขึ้นในเนเธอร์แลนด์ ฟัน บัสเตินติดอันดับที่ 25 โดยเป็นนักฟุตบอลที่ติดอันดับสูงสุดเป็นคนที่สองรองจากโยฮัน ไกรฟฟ์ ในปี ค.ศ. 2007 สื่อกีฬา สกายสปอตส์ ของอังกฤษยังจัดให้ฟัน บัสเติน อยู่ในอันดับแรกของรายชื่อนักกีฬาผู้ยิ่งใหญ่ที่ต้องยุติอาชีพนักกีฬาก่อนวัยอันควรอีกด้วย</doc>
