<doc id="898537" url="https://th.wikipedia.org/wiki?curid=898537" title="มาเลเซียแอร์ไลน์ซิสเต็ม เที่ยวบินที่ 653">มาเลเซียแอร์ไลน์ซิสเต็ม เที่ยวบินที่ 653 มาเลเซียแอร์ไลน์ซิสเต็ม เที่ยวบินที่ 653 (MH653) เป็นเที่ยวบินภายในประเทศมาเลเซียของสายการบินมาเลเซียแอร์ไลน์ซิสเต็ม มีกำหนดเดินทางจากปีนังถึงกรุงกัวลาลัมเปอร์ เมื่อวันที่ 4 ธันวาคม ค.ศ. 1977 เที่ยวบินนี้ถูกจี้เพื่อให้เปลี่ยนไปลงจอดที่สิงคโปร์ ก่อนจะตกที่ตำบลตันจงกูปังในรัฐยะโฮร์ ผู้โดยสารและลูกเรือทั้งหมด 100 คนเสียชีวิต เหตุการณ์นี้เป็นเหตุเครื่องบินตกครั้งแรกของมาเลเซียแอร์ไลน์ เที่ยวบินที่ 653 ออกเดินทางจากท่าอากาศยานนานาชาติปีนังเมื่อเวลา 19.21 น. ของวันที่ 4 ธันวาคม ค.ศ. 1977 ต่อมาเวลาประมาณ 19.54 น. ที่ความสูง 4,000 ฟุต (1,200 เมตร) เหนือเมืองบะตูอะรัง ขณะเตรียมลงจอดที่ท่าอากาศยานสุลต่านอับดุล อะซิซ ชาห์ ลูกเรือรายงานหอบังคับการบินของท่าอากาศยานว่ามี "สลัดอากาศที่ระบุตัวตนไม่ได้" อยู่บนเครื่อง ทางท่าอากาศยานจึงเตรียมแผนรับมือ หลังจากนั้นไม่นาน ลูกเรือได้รายงานว่า "เรากำลังมุ่งหน้าไปที่สิงคโปร์ ราตรีสวัสดิ์" ภายหลังผู้สืบสวนพบว่ามีเสียงปืนดังขึ้นหลายครั้งในช่วงท้ายของเครื่องบันทึกข้อมูลการบิน จึงสันนิษฐานว่านักบินและผู้ช่วยนักบินถูกสลัดอากาศยิงเสียชีวิต ทำให้เครื่องอยู่ในสภาวะ "ไร้การควบคุมจากผู้ชำนาญการ" เวลา 20.15 น. เครื่องบินขาดการติดต่อ ต่อมาเวลา 20.36 น. ชาวบ้านตำบลตันจงกูปัง รัฐยะโฮร์รายงานว่าได้ยินเสียงระเบิดและเห็นเศษซากเครื่องบินที่ไหม้ไฟตกในหนองน้ำ ภายหลังได้รับการยืนยันว่าเป็นของเที่ยวบินดังกล่าว มีการรายงานเพิ่มเติมว่าเครื่องตกกระแทกพื้นด้วยความเร็วสูงในลักษณะเกือบตั้งฉากกับพื้นดิน ผู้โดยสาร 93 คนและลูกเรือ 7 คน เสียชีวิตทั้งหมด สาเหตุของการจี้เครื่องบินและการตกยังไม่เป็นที่ทราบแน่ชัด อย่างไรก็ตาม เจ้าหน้าที่ของท่าอากาศยานในกัวลาลัมเปอร์กล่าวว่าสลัดอากาศเป็นสมาชิกของกองทัพแดงญี่ปุ่น ในปี ค.ศ. 1996 สำนักข่าวซีเอ็นเอ็นเขียนบทความระบุว่าสลัดอากาศเป็นสมาชิกของกองทัพแดงญี่ปุ่นเช่นกัน แต่ไม่ได้รับการยืนยัน หลังเหตุการณ์ดังกล่าว กรมการบินพลเรือนมาเลเซียได้จัดตั้งส่วนความปลอดภัยทางการบินขึ้น</doc>
