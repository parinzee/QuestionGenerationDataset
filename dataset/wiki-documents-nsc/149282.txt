<doc id="149282" url="https://th.wikipedia.org/wiki?curid=149282" title="พระเจ้ามย็องจงแห่งโชซ็อน">พระเจ้ามย็องจงแห่งโชซ็อน พระเจ้ามยองจง เป็นประมุขราชวงศ์โชซอนองค์ที่ 13 (พ.ศ. 2088 ถึง พ.ศ. 2110) หรือ องค์ชายเคียงวอน เป็นโอรสของพระเจ้าจุงจงกับมเหสีมุนจอง ขึ้นครองราชย์เมื่อพระชนมายุ 11 พรรษา ต่อจากพระเชษฐาต่างมารดา คือ พระเจ้าอินจง ที่สิ้นพระชนม์ไปด้วยพระสุขภาพไม่สู้จะดีในพ.ศ. 2088 มีพระมารดาคือ พระพันปีมุนจอง สำเร็จราชการแทน พระเจ้ามยองจงประสูติเมื่อ ค.ศ. 1534 เป็นองค์ชายคยองวอน (경원대군, 慶原大君) เป็นพระโอรสของพระเจ้าจุงจง กับพระมเหสีมุนจอง มเหสีองค์ที่สามของพระเจ้าจุงจง องค์ชายคยองวอนมีพระเชษฐาต่างพระราชมารดาเป็นองค์ชายรัชทายาทอยู่แล้ว ซึ่งเป็นพระโอรสของพระเจ้าจุงจงกับพระมเหสีชังกยอง มเหสีองค์ที่สองของพระเจ้าจุงจงที่สิ้นพระชนม์ไปแล้ว ปลายรัชกาลของพระเจ้าจุงจงเกิดการแก่งแย่งอำนาจระหว่างขุนนางตระกูลยุน คือ ฝ่ายยุนใหญ่ (대윤, 大尹) คือฝ่ายของยุนอิม ซึ่งเป็นพระเชษฐาของพระมเหสีชังกยอง สนับสนุนองค์ชายรัชทายาทให้ขึ้นครองราชย์ และฝ่ายยุนเล็ก (소윤, 小尹) นำโดยยุนวอนฮย็อง (윤원형, 尹元衡) ที่เป็นพระเชษฐาของพระมเหสีมุนจอง เมื่อค.ศ. 1544 พระเจ้าจุงจงสวรรคต องค์ชายรัชทายาทขึ้นครองราชย์เป็นพระเจ้าอินจง ขุนนางฝ่ายยุนใหญ่ขึ้นมามีอำนาจภายใต้การนำของยุนอิม แต่พระเจ้าอินจงทรงอยู่ในราชสมบัติได้เพียงแปดเดือนก็สวรรคตอย่างเป็นปริศนาในค.ศ. 1545 องค์ชายคยองวอนก็ได้ขึ้นครองราชสมบัติด้วยพระชนมายุเพียงสิบสองชันษา จึงมีพระราขมารดา คือ พระมเหสีมุนจอง หรือ พระพันปีซองยอล เป็นผู้สำเร็จราชการแทน ทำให้ฝ่ายยุนเล็กที่เป็นฝ่ายของพระพันปีซองยอลและยุนวอนฮย็องที่เป็นพระมาตุลาขึ้นมามีอำนาจแทนฝ่ายยุนใหญ่ และทำการกวาดล้างขุนนางฝ่ายยุนใหญ่เสียสิ้น โดยยุนวอนฮย็องกล่าวหายุนอิมว่าคิดก่อการกบฏยกราชสมบัติให้องค์ชายพงซอง (봉성군, 奉城君 พระโอรสของพระเจ้าจุงจงกับพระสนมฮงฮีบิน) เรียกว่า การสังหารหมู่ปราชญ์ปีอึลซา (을사사화, 乙巳士禍) ขุนนางจำนวนมากรวมทั้งยุนอิมถูกเนรเทศ ในรัชสมัยของพระเจ้ามยองจงเป็นสมัยที่ขุนนางฝ่ายยุนเล็กมีอำนาจมาก ไม่ว่าใครก็ไม่สามารถดำรงตำแหน่งขุนนางได้หากไม่ได้รับการสนับสนุนจากฝ่ายยุนเล็ก พระพันปีซองยอลทรงมีศรัทธาในพระพุทธศาสนาและโปรดพระภิกษุรูปหนึ่งชื่อ โพอู (보우, 普雨) ทำให้ทรงมีนโยบายฟื้นฟูพระพุทธศาสนาขึ้นในโจซอน พระเจ้ามยองจงมีพระโอรส ประสูติเมื่อค.ศ. 1551 แต่งตั้งให้เป็นองค์ชายรัชทายาทเมื่อค.ศ. 1557 ครั้นถึงค.ศ. 1553 พระเจ้ามยองจงมีพระชนมายุครบ 20 ชันษาสามารถออกว่าราชการเองได้ แต่พระพันปีมุนจองและยุนวอนฮย็องก็ยังไม่ทำการคืนอำนาจให้แก่พระเจ้ามยองจง จึงเป็นที่โจมตีของนักปราชญ์ฝ่ายซานิม นำโดยชิมอีกยอม (심의겸, 沈義謙) ซึ่งเป็นพระอนุชาของพระมเหสีอินซุน จนถูกขุนนางฝ่ายยุนเล็กทำการกวาดล้างขนาดย่อมในค.ศ. 1563 องค์ชายรัชทายาทสิ้นพระชนม์เมื่อค.ศ. 1563 ด้วยพระชนมายุเพียงสิบสองชันษา ได้รับพระนามว่า องค์ชายรัชทายาทซุนฮวี (순회세자, 順懷世子) หลังจากที่ทรงสำเร็จราชการแทนมายี่สิบปีพระพันปีซองยอลก็สิ้นพระชนม์เมื่อค.ศ. 1565 เป็นโอกาสให้พระเจ้ามยองจงทรงทวงพระราชอำนาจคืน โดยการประหารชีวิตยุนวอนฮย็อง และกำจัดอำนาจของขุนนางฝ่ายยุนเล็กออกไปจากราชสำนัก และเมื่อไม่มีพระราชโอรส ในค.ศ. 1567 ก็ทรงประกาศว่าจะมอบราชสมบัติให้กับองค์ชายฮาซอง (하성군, 河城君) ซึ่งเป็นโอรสขององค์ชายทอคึง พระอนุชาต่างพระมารดา (덕흥군, 德興君 พระโอรสของพระเจ้าจุงจง กับพระสนมอันชังบิน) พระเจ้ามยองจงทรงว่าราชการเองเพียงสองปี ก็สวรรคตในค.ศ. 1567 พระสุสานมีชื่อว่า คังนึง (강릉, 康陵) องค์ชายฮาซองขึ้นครองราชสมบัติต่อไป เป็นพระเจ้าซอนโจพระนามเต็มพระนามเต็ม. - สมเด็จพระราชา มยองจง คงฮอน ฮอนอึย โซมุน ควางซุก คยองฮโย แห่งเกาหลี (명종공헌헌의소문광숙경효대왕)พระบรมวงศานุวงศ์พระบรมวงศานุวงศ์. - พระราชบิดา: พระเจ้าจุงจง (중종) - พระราชมารดา: สมเด็จพระราชินีมุนจอง ตระกูลยุน แห่งพาพยอง (문정왕후 윤씨) พระมเหสี- สมเด็จพระราชินีอินซุน ตระกูลชิม แห่งชองซง พระสนม- พระสนมคยองบิน จากตระกูลลี แห่งจอนอึย (경빈 이씨 ,慶嬪 李氏) - พระสนมซุนบิน จากตระกูลยุน (순빈 윤씨 ,順嬪 尹氏) - พระสนมซุกอึย จากตระกูลซิน แห่งพยองซาน (숙의 신씨 ,淑儀 申氏) - พระสนมซุกอึย จากตระกูลจอง แห่งอนยาง (숙의 정씨 ,淑儀 鄭氏) - พระสนมซุกอึย จากตระกูลจอง แห่งทงแร (숙의 정씨 ,淑儀 鄭氏) - พระสนมซุกอึย จากตระกูลซิน แห่งกอชาง (숙의 신씨 ,淑儀 慎氏) - พระสนมซุกอึย จากตระกูลฮัน (숙의 한씨 ,淑儀 韓氏) พระโอรส- องค์ชายซุนฮเว, ลีบู (순회세자 이부 ,順懷世子 李暊, ค.ศ. 1551-1563) มกุฎราชกุมารแห่งโชซอน พระราชโอรสของสมเด็จพระราชินีอินซุน ตระกูลชิม</doc>
