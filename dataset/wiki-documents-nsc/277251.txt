<doc id="277251" url="https://th.wikipedia.org/wiki?curid=277251" title="เทศบาลตำบลบางม่วง">เทศบาลตำบลบางม่วง เทศบาลตำบลบางม่วง เป็นองค์กรปกครองส่วนท้องถิ่นรูปแบบเทศบาลในเขตอำเภอบางใหญ่ จังหวัดนนทบุรี และเป็นเทศบาลหนึ่งในห้าแห่งของอำเภอ ยกฐานะมาจากสุขาภิบาลบางม่วง ปัจจุบันมีความเจริญไปมาก เพราะแต่เดิมจุดนี้คือที่ว่าการอำเภอบางใหญ่ (เก่า) เป็นบริเวณที่คลองบางใหญ่ คลองอ้อม และคลองบางกอกน้อยมาบรรจบกัน ทำให้เกิดเป็นชุมชนหนาแน่น อย่างไรก็ตามเขตนี้ก็ยังเป็นบริเวณชานเมืองของกรุงเทพมหานครและมีสภาพเหมือนต่างจังหวัดครั้งอดีตประวัติ ประวัติ. ในอดีตตำบลบางม่วงมีทำเลที่ตั้งอยู่ริมแม่น้ำเจ้าพระยา (ปัจจุบันคือคลองอ้อมและคลองบางกอกน้อย) จึงเป็นพื้นที่หนึ่งในจังหวัดนนทบุรีที่มีการตั้งถิ่นฐานเป็นชุมชนมาตั้งแต่สมัยอยุธยาตอนต้น หลักฐานชัดเจนที่บ่งชี้ความเป็นปึกแผ่นและความเจริญของชุมชนแถบนี้ตั้งแต่สมัยโบราณอยู่ที่วัดปรางค์หลวง (ปัจจุบันอยู่ในเขตเทศบาลตำบลบ้านบางม่วง) โดยเฉพาะอย่างยิ่งสถาปัตยกรรมองค์พระปรางค์ซึ่งสันนิษฐานว่าสร้างขึ้นในรัชสมัยสมเด็จพระรามาธิบดีที่ 1 (พระเจ้าอู่ทอง) เมื่อมีการปฏิรูปการบริหารราชการและการปกครองท้องที่ในสมัยรัตนโกสินทร์ บริเวณที่ตั้งชุมชนบางม่วงก็มีฐานะเป็นตำบลบางม่วง ตำบลบางเลน และตำบลเสาธงหินตามกฎหมายลักษณะการปกครองท้องที่ โดยมีคลองอ้อมและคลองบางใหญ่เป็นเส้นแบ่งเขตระหว่างตำบลทั้งสาม ต่อมาตรงปากคลองบางใหญ่ซึ่งอยู่ในบริเวณชุมชนนี้เช่นกันได้กลายเป็นที่ตั้งของที่ว่าการอำเภอบางแม่นาง (ซึ่งเปลี่ยนชื่อเป็นอำเภอบางใหญ่ในภายหลัง) จึงทำให้มีประชากรเข้ามาอาศัยอยู่ในพื้นที่หนาแน่นขึ้นเรื่อย ๆ จนกระทั่งในวันที่ 18 กรกฎาคม พ.ศ. 2499 กระทรวงมหาดไทยจึงได้จัดตั้ง สุขาภิบาลบางม่วง ขึ้นครอบคลุมบริเวณชุมชนบางม่วง (บางใหญ่) ตรงปากคลองบางใหญ่ทั้งสองฝั่งคลองอ้อม เพื่อประโยชน์ในการทะนุบำรุงท้องถิ่นให้เจริญก้าวหน้า และแม้ว่าการย้ายที่ว่าการอำเภอบางใหญ่ไปตั้งในสถานที่ใหม่ตั้งแต่ปี พ.ศ. 2532 จะทำให้สภาพเศรษฐกิจของชุมชนบางม่วง (บางใหญ่เก่า) ซบเซาลง แต่ชุมชนแห่งนี้ก็ไม่ได้ถูกทิ้งร้างเสียทีเดียว ในวันที่ 13 กุมภาพันธ์ พ.ศ. 2542 ได้มีพระราชบัญญัติยกเลิกการปกครองส่วนท้องถิ่นรูปแบบสุขาภิบาล และให้ยกฐานะสุขาภิบาลที่มีอยู่ทั่วประเทศในขณะนั้นเป็นเทศบาลตำบลทั้งหมด เนื่องจากโครงสร้างการปกครองในรูปแบบนี้ไม่สอดคล้องกับบทบัญญัติของรัฐธรรมนูญและไม่เหมาะสมที่จะรองรับการกระจายอำนาจได้อย่างมีประสิทธิภาพ จากพระราชบัญญัติฉบับดังกล่าว จึงทำให้สุขาภิบาลบางม่วงได้รับการเปลี่ยนแปลงฐานะเป็น เทศบาลตำบลบางม่วง โดยมีผลบังคับใช้ตั้งแต่วันที่ 25 พฤษภาคม ปีเดียวกันที่ตั้งและอาณาเขต ที่ตั้งและอาณาเขต. เทศบาลตำบลบางม่วงตั้งอยู่ห่างจากตัวจังหวัดนนทบุรีไปทางทิศตะวันตกเฉียงใต้ประมาณ 15.5 กิโลเมตร และห่างจากตัวอำเภอบางใหญ่ประมาณ 8.5 กิโลเมตร มีพื้นที่ทั้งหมด 1.67 ตารางกิโลเมตร ครอบคลุมพื้นที่ตำบลบางม่วง (เฉพาะหมู่ที่ 2 ทั้งหมู่, บางส่วนของหมู่ที่ 12 และบางส่วนของหมู่ที่ 14), ตำบลบางเลน (เฉพาะบางส่วนของหมู่ที่ 4, บางส่วนของหมู่ที่ 5, และบางส่วนของหมู่ที่ 11) และตำบลเสาธงหิน (เฉพาะบางส่วนของหมู่ที่ 1, บางส่วนของหมู่ที่ 2 และบางส่วนของหมู่ที่ 3) โดยมีอาณาเขตติดต่อกับองค์กรปกครองส่วนท้องถิ่นข้างเคียงดังต่อไปนี้- ทิศเหนือ ติดต่อกับเขตเทศบาลตำบลเสาธงหินและเทศบาลตำบลบางเลน มีแนวเส้นตรงจากฝั่งเหนือของคลองสาธารณะไปถึงฝั่งตะวันตกของคลองอ้อมและคลองสวนเป็นเส้นแบ่งเขต - ทิศตะวันออก ติดต่อกับเขตเทศบาลตำบลบางเลน มีแนวเส้นขนานระยะห่าง 400 เมตรจากคลองอ้อมและคลองบางกอกน้อยเป็นเส้นแบ่งเขต - ทิศใต้ ติดต่อกับเขตเทศบาลตำบลบางเลนและเทศบาลตำบลบ้านบางม่วง มีคลองหน้ามณฑปและคลองบางม่วงเป็นเส้นแบ่งเขต - ทิศตะวันตก ติดต่อกับเขตเทศบาลตำบลบ้านบางม่วง มีแนวเส้นขนานระยะห่าง 400 เมตรจากคลองบางกอกน้อยและคลองอ้อมเป็นเส้นแบ่งเขตประชากร ประชากร. เมื่อสิ้นเดือนธันวาคม พ.ศ. 2559 ในเขตเทศบาลตำบลบางม่วงมีประชากรทั้งสิ้น 5,670 คน แยกเป็นชาย 2,795 คน หญิง 2,875 คน มีความหนาแน่นเฉลี่ย 3,395.21 คนต่อตารางกิโลเมตรการท่องเที่ยวการท่องเที่ยว. - วันเดียวเที่ยว 9 วัด เทศบาลตำบลบางม่วง อำเภอบางใหญ่ และการท่องเที่ยวแห่งประเทศไทย ภาคกลาง เขต 6 ได้จัดกิจกรรมท่องเที่ยวเชิงธรรมะขึ้นมาในชื่อ "โครงการวันเดียวเที่ยว 9 วัด" เพื่อเป็นการส่งเสริมการท่องเที่ยวในจังหวัดนนทบุรี โดยทางเทศบาลตำบลบางม่วงได้ชูวัดเด่น ๆ ในอำเภอบางใหญ่ที่อยู่ในพื้นที่ใกล้เคียงกัน ทางเทศบาลตำบลบางม่วงยินดีต้อนรับนักท่องเที่ยวที่จะร่วมเดินทางมาทำบุญนมัสการพระพุทธรูปที่สำคัญและศักดิ์สิทธิ์ เพื่อความเป็นสิริมงคลแก่ตนเองและครอบครัว พร้อมกับชมโบสถ์ที่งดงามและทำทานโดยการเลี้ยงอาหารปลาหน้าวัด - ตลาดน้ำบางม่วง ตลาดน้ำบางม่วงเกิดขึ้นจากความต้องการจะฟื้นฟูและรักษาไว้ซึ่งวิถีชีวิตแบบเดิมที่มีการค้าขายกันทางเรือ และเพื่อเป็นแหล่งรายได้ของชาวสวนที่นำสินค้าเกษตรมาขาย อีกทั้งยังช่วยส่งเสริมการท่องเที่ยวสองฝั่งคลองให้ดูคึกคัก ให้กลับมามีบรรยากาศของตลาดน้ำแบบเดิมอีกครั้ง และสิ่งสำคัญก็คือเป็นการปลูกฝังให้ทั้งคนรุ่นเก่าและคนรุ่นใหม่เห็นคุณค่าของแม่น้ำลำคลองให้น่าอยู่ เพื่ออนุรักษ์ไว้ซึ่งมรดกทางธรรมชาติที่มีความสวยงามให้แก่ลูกหลานต่อไป - "สวนสาธารณะเฉลิมพระเกียรติ 80 พรรษา" สวนแห่งนี้เปรียบเสมือนปอดใหม่กลางชุมชนของชาวเทศบาลตำบลบางม่วง มีต้นไม้ร่มรื่น มีลานออกกำลังกาย มีลู่วิ่งสามารถวิ่งชมธรรมชาติได้รอบๆสวนสาธารณะ อีกทั้งยังมีเจ้าแม่กวนอิมที่สูงที่สุดในจังหวัดนนทบุรีอีกด้วย ขณะนี้เทศบาลตำบลบางม่วงได้ส่งเสริมการท่องเที่ยวและส่งเสริมเศรษฐกิจในชุมชน โดยเริ่มจากการจัดพื้นที่ให้พ่อค้าแม่ค้าได้จำหน่ายอาหารริมน้ำ ณ แพริมน้ำข้างสำนักงานเทศบาล จึงขอเชิญนักท่องเที่ยวและท่านผู้สนใจชิมอาหารนานาชนิด พร้อมชมบรรยากาศริมน้ำได้ทุกวัน สอบถาม โทร. 0 2924 9480-3</doc>
