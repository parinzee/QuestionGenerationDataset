<doc id="332384" url="https://th.wikipedia.org/wiki?curid=332384" title="แอนอเมริกันอินปารีส">แอนอเมริกันอินปารีส แอนอเมริกันอินปารีส () เป็นซิมโฟนิกโพเอ็ม ผลงานประพันธ์ของจอร์จ เกิร์ชวินในปี ค.ศ. 1928 เป็นหนึ่งในงานประพันธ์ที่มีชื่อเสียงที่สุดของเกิร์ชวิน เกิร์ชวินแต่งผลงานชิ้นนี้เพื่อบรรเลงโดยวงนิวยอร์กฟิลฮาร์โมนิก จากประสบการณ์ที่เคยใช้ชีวิตช่วงสั้นๆ ช่วงหนึ่งในกรุงปารีส ประเทศฝรั่งเศส เพื่อไปขอศึกษาการประพันธ์ดนตรีคลาสสิกกับคีตกวีมีชื่อ เช่น นาเดีย บอแลงเกอร์ มอรีส ราเวล โดยใช้เสียงดนตรีพรรณนาถึงชีวิตความเป็นอยู่ของชาวปารีเซียง การจราจรขวักไขว่ตามท้องถนน บรรยากาศทั่วไปภายในเมือง แอนอเมริกันอินปารีสเปิดการแสดงรอบปฐมทัศน์ที่คาร์เนกีฮอลล์ เมื่อวันที่ 8 ธันวาคม ค.ศ. 1928 ในการแสดงรอบแรก เกิร์ชวินใช้แตรที่ถอดมาจากรถแท็กซีซึ่งนำติดตัวมาจากปารีส มาใช้แสดงประกอบการบรรเลงด้วยแซกโซโฟน และซีเลสตา เพื่อถ่ายทอดบรรยากาศของท้องถนนในกรุงปารีส การแสดงรอบปฐมทัศน์อำนวยเพลงโดยวอลเทอร์ แดมรอสช์ ในปี ค.ศ. 1951 เอ็มจีเอ็มได้สร้างภาพยนตร์เพลง เรื่อง An American in Paris กำกับโดยวินเซนเต มินเนลลี นำแสดงโดยยีน เคลลี และเลสลี แครอน โดยนำผลงานของเกิร์ชวินหลายชิ้นมาใช้ ภาพยนตร์ประสบความสำเร็จ ได้รับการเสนอชื่อเข้าชิงรางวัลออสการ์ 8 สาขา และได้รับรางวัล 6 สาขา รวมทั้งสาขาภาพยนตร์ยอดเยี่ยม</doc>
