<doc id="367139" url="https://th.wikipedia.org/wiki?curid=367139" title="หนังสือเรือนไทย">หนังสือเรือนไทย หนังสือเรือนไทย หรือ เรือนไทย เป็นหนังสือแนวตลกขบขัน ที่จัดทำขึ้นโดยนิสิตคณะสถาปัตยกรรมศาสตร์ จุฬาลงกรณ์มหาวิทยาลัย ซึ่งเป็นกิจกรรมนอกหลักสูตรอีกอย่างหนึ่งของนิสิตคณะสถาปัตย์ฯ ที่มีประวัติการทำสืบทอดกันมายาวนานต่อเนื่องเกือบ 50 ปี โดยในปัจจุบัน หนังสือเรือนไทย มีกำหนดออกวางจำหน่ายปีละหนึ่งครั้ง บริเวณหน้างานละคอนถาปัด หอประชุมใหญ่ จุฬาลงกรณ์มหาวิทยาลัย ราวเดือนพฤษภาคมของทุกปี โดยมีนิสิตชั้นปีที่2 ขึ้นปีที่3 ร่วมกันจัดทำระหว่างปิดภาคเรียนฤดูร้อน เพื่อฝึกฝนประสบการณ์ของนิสิตในการร่วมทำงานเป็นทีม รับผิดชอบบริหารจัดการโครงงาน และนำความคิดสร้างสรรค์มาใช้ผลิตชิ้นงาน ให้สำเร็จออกมาเป็นรูปเป็นร่างได้ และนำรายได้จากการขายหนังสือไปใช้ในกิจกรรมของคณะจุดเริ่มต้นของหนังสือเรือนไทย จุดเริ่มต้นของหนังสือเรือนไทย. จุดเริ่มต้นครั้งแรกของหนังสือเรือนไทย เกิดขึ้นช่วงประมาณปีพ.ศ. 2506-พ.ศ. 2508 โดยในสมัยนั้นที่คณะสถาปัตย์ฯ จุฬาฯ จะมีเรือนไทยหลังหนึ่งตั้งอยู่ภายในคอร์ทด้านในคณะ โดยมีจุดประสงค์เพื่อให้นิสิตได้ใช้ศึกษาโครงสร้าง และองค์ประกอบต่างๆของเรือนไทย โดยมีลักษณะเป็นเรือนไทยประยุกต์หลังเดี่ยว ชั้นล่างจะเป็นใต้ถุนโล่งและมีห้องคอนกรีตไว้เก็บแบบพิมพ์เขียว ชั้นบนมีตัวเรือน และชานพักขนาดใหญ่ ซึ่งนิสิตยังได้ใช้ประโยชน์พักผ่อนหย่อนใจ หรือเป็นที่วางเก็บข้าวของเครื่องใช้อีกด้วย และที่บริเวณใต้ถุนอาคารคณะสถาปัตย์ด้านหลังโถงบันไดกลาง ซึ่งอยู่ใกล้กันกับเรือนไทยหลังดังกล่าว ก็เป็นจุดที่นั่งพักผ่อนของนิสิตในเวลาว่าง ซึ่งจะมีบอร์ดแปะด้วยกระดาษร้อยปอนด์ตั้งไว้ ให้นิสิตได้ขีดเขียนข้อความ ทั้งเขียนข่าวประกาศและเขียนแก้ข่าว กลอน การ์ตูน และรูปต่างๆ ซึ่งด้วยฝีมือด้านการขีดเขียน และอุปนิสัยส่วนตัวของนิสิตสถาปัตย์ฯนี้เอง ทำให้เกิดเป็นการเขียนกันอย่างสนุกสนาน (ตัวอย่างงานเขียนการ์ตูนของ รศ.ดร.ภิญโญ สุวรรณคีรีบนบอร์ดแห่งนี้ครั้งยังเป็นนิสิต เคยถูกนำเอาไปดัดแปลงใช้ในงานฟุตบอลประเพณีจุฬาฯ-ธรรมศาสตร์) ต่อมา ได้มีการใช้คำเรียกเพื่อที่จะสื่อถึงจุดตรงที่เขียนกันนี้ว่า "เรือนไทย" ตามอาคารเรือนไทยหลังที่ตั้งอยู่ใกล้ๆบอร์ดนี้นั่นเอง และเมื่อเขียนกันสนุกมากๆเข้า จึงมีความคิดที่จะนำเอาข้อความและการ์ตูนบนบอร์ด รวบรวมออกมาเป็นรูปเล่ม ต่อมาเริ่มมีรูปแบบคล้ายหนังสือพิมพ์ โดยเริ่มจากนำหนังสือพิมพ์จริงมาแก้ข่าว ตัดปะ ให้เนื้อข่าวผิดเพี้ยนเป็นตลกขบขันแบบเรือนไทย และนำรายได้ที่เหลือจากการทำหนังสือรุ่น และหนังถาปัด มาทำหนังสือเรือนไทยโดยการส่งไปพิมพ์ที่โรงพิมพ์ในเวลาต่อมา ซึ่งยังจัดทำออกมาเป็นรายสะดวก และแบ่งกันอ่านอยู่ภายในคณะรูปแบบของหนังสือเรือนไทยในยุคแรก รูปแบบของหนังสือเรือนไทยในยุคแรก. ต่อมาในยุคของผศ.ดร.ฐานิศวร์ เจริญพงศ์ ครั้งยังเป็นนิสิต และสาราณียกรของหนังสือรุ่นคณะ ได้มีความคิดริเริ่มที่จะทำหนังสือเรือนไทยออกมาให้มีคุณภาพที่ดีขึ้น และออกขายให้แก่บุคคลภายนอกคณะด้วย โดยยังยึดรูปแบบของหนังสือพิมพ์รายวันขนาดแท็บลอยด์ มีพาดหัวข่าวหน้าหนึ่ง และคอลัมน์ข่าวต่างๆแบบหนังสือพิมพ์ทั่วไป เช่น ข่าวสังคม หน้ากีฬา พยากรณ์อากาศ แต่เป็นทำใหม่เป็นแนวตลกล้อเลียนเสียดสี มีทั้งการส่งคนไปสัมภาษณ์บุคคลต่างๆ เช่น ดาวจุฬาฯ นักฟุตบอล ทำอาร์ตเวิร์คอย่างดี และก็มีครั้งที่ได้เชิญ’รงค์ วงษ์สวรรค์ และอ.แสงอรุณ รัตกสิกรมาสัมภาษณ์ที่คอร์ทคณะสถาปัตย์ฯ เป็นต้น โดยกลุ่มนิสิตที่ทำเรือนไทยจะนำไปพิมพ์ที่โรงพิมพ์อักษรสัมพันธ์ หน้าวัดราชบพิธ ซึ่งสมัยนั้น จะต้องใช้วิธีเรียงพิมพ์ด้วยแม่แบบตัวอักษรตะกั่วทีละตัว จนเรียงกันเป็นคำ และเป็นบรรทัด ภาพก็ต้องนำไปทำเป็นฟิล์มและเป็นบล็อก จนกลุ่มผู้ทำถึงขั้นต้องไปเฝ้าหน้าแท่นพิมพ์ และกินนอนที่โรงพิมพ์เลย หนังสือเรือนไทยที่เสร็จสมบูรณ์ก็จะถูกนำไปวางขายตามงานต่างๆ เช่น งานฟุตบอลประเพณีฯ งานวันลอยกระทง หน้างานฉายหนังถาปัดเป็นต้นรูปแบบของหนังสือเรือนไทยในยุคปัจจุบัน รูปแบบของหนังสือเรือนไทยในยุคปัจจุบัน. นิสิตสถาปัตย์ฯในยุคถัดมาได้ค่อยๆเปลี่ยนขนาดรูปเล่ม จากรูปแบบของหนังสือเรือนไทยในแบบหนังสือพิมพ์เดิม ออกมาให้คล้ายกับรูปแบบของนิตยสาร หรือพ็อคเก็ตบุ๊คมากขึ้น และเปลี่ยนจากลักษณะข่าวพาดหัว หรือคอลัมน์ในหนังสือพิมพ์ เป็นลักษณะของคอลัมน์ต่างๆตามหน้านิตยสาร เช่น มีรูปถ่ายแฟชั่น มีคอลัมน์ตอบจดหมาย นวนิยายเรื่องยาว แบบทดสอบ ทำนายดวงชะตาราศี เป็นต้น โดยยังนำเสนอในแบบตลกล้อเลียนเสียดสี และเริ่มนำไปวางขายหน้างานละคอนถาปัดเป็นประจำทุกปี ปัจจุบันด้วยเทคโนโลยีทางการพิมพ์ที่ก้าวหน้ามากขึ้น ทำให้การทำหนังสือเรือนไทยมีความสะดวกสบายขึ้นกว่าแต่ก่อน นิสิตจะกำหนดแนวหัวข้อ (ธีม) ของหนังสือเรือนไทยต่างกันไปในแต่ละปี ซึ่งจะเกี่ยวกันกับแนวของละคอนถาปัดในปีนั้นๆหรือไม่ก็ได้ เนื้อหาด้านใน ก็ยังมีส่วนคล้ายคลึงกับเรือนไทยยุคก่อนหน้าอยู่บ้าง เช่น มีบทสัมภาษณ์อาจารย์และศิษย์เก่า คอลัมน์ต่างๆ เฉลยข้อสอบ เรื่องสั้น และการ์ตูนที่ลายเส้นในการนำเสนอเปลี่ยนไปตามยุคสมัย อีกทั้งผลงานเขียนในเรือนไทยยุคหลังบางชิ้น ได้ถูกนำไปเผยแพร่ในอินเทอร์เน็ต ทางเว็บบอร์ดสังคมออนไลน์ต่างๆ และฟอร์เวิร์ดเมล เช่น "ความเชื่อแปลกๆในวัยเด็ก" (ที่มาจากหนังสือเรือนไทยจัง ปีพ.ศ. 2542) และ "ติวฟิสิกส์กับอาจารย์ช่วน" (ที่มาจากหนังสือเรือนไทยในตำนาน ปีพ.ศ. 2544) เป็นต้น ปัจจุบันแม้รูปแบบของหนังสือเรือนไทยโดยรวมจะต่างไปจากสมัยเริ่มแรกบ้าง แต่ยังคงได้กลิ่นอายความเป็นเรือนไทยแต่ดั้งเดิม คือ รูปแบบตลกล้อเลียนในลักษณะ "เอาเรื่องจริงมาทำให้เป็นเรื่องเล่น และทำเรื่องเล่นๆกันจนเสียเหมือนกับเป็นเรื่องจริง" นั่นเองรายชื่อหนังสือเรือนไทยในยุคหลัง ตามปี พ.ศ.รายชื่อหนังสือเรือนไทยในยุคหลัง ตามปี พ.ศ.. - 2535: เรือนไทยฉบับหวือหวา ๓ อย่าง - 2536: เรือนไทยฉบับฉลองครบรอบ 60 ปีคณะ - 2537: เรือนไทยฉบับคนึงหา - 2538: - 2539: เรือนไทยฉบับจับฉ่าย - 2540: เรือนไทยฉบับขายคณะ - 2541: เรือนไทยฉบับกระหยิ่มยิ้มย่อง - 2542: เรือนไทยจัง - 2543: เรือนไทย 2543 - 2544: เรือนไทยในตำนาน - 2545: เรือนไทยฉบับปก-ปิด - 2546: เรือนไทยเก๊ก - 2547: เรือนไทยแมน - 2548: เรือนไทยไม่ไร้คู่ - 2549: เรือนไทยรักไทย - 2550: - 2551: เรือน(กระจก)ไทย - 2552 :เรือนไทยกะหล่ำปลี - 2553: เรือนไทยเกอร์ - 2554: เรือนไทยม๊ะ - 2555: เรือนไทยท่าน - 2556: เรือนไทยแมชชีน - 2557: เรือนไทยเดนหมาก- 2558: เรือนไทยเวลเลอร์ - 2559: เรือนไทยเท - 2560: เรือนไทยเฮา</doc>
