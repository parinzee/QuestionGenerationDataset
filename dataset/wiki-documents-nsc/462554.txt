<doc id="462554" url="https://th.wikipedia.org/wiki?curid=462554" title="ปลาจีน">ปลาจีน ปลาจีน เป็นชื่อสามัญของปลาเศรษฐกิจใช้ในการบริโภคกัน 3 ชนิด ซึ่งล้วนแต่เป็นปลาในวงศ์ปลาตะเพียน (Cyprinidae) ทั้งนั้น ซึ่งเป็นปลาที่นำเข้ามาจากประเทศจีน ตั้งแต่ก่อนปี พ.ศ. 2500 โดยเป็นปลาที่มีรูปร่าง ลักษณะคล้ายคลึงกัน ได้แก่- ปลาเฉา (Ctenopharyngodon idella) - ปลาหัวโต (Hypophthalmichthys nobilis) - ปลาลิ่น (Hypophthalmichthys molitrix) โดยทั้งหมดเป็นปลากินพืช นิยมเลี้ยงกันในบ่อดิน โดยปลาไม่อาจจะแพร่พันธุ์ได้ในธรรมชาติ ต้องทำการฉีดฮอร์โมนผสมเทียม ซึ่งปลาจีนมีการทดลองเลี้ยงครั้งแรก ทั้ง 3 ชนิด โดย หลวงสุวรรณวาจกกสิกิจ (ทองดี เรศานนท์) ภายในมหาวิทยาลัยเกษตรศาสตร์ และปลาจีน อาจรวมไปถึง ปลาไน (Cyprinus carpio) ด้วยก็ได้ ในเอเชียตะวันออก เช่น จีน, ญี่ปุ่น, เกาหลี มีการเลี้ยงปลาเหล่านี้ในนาข้าว เพื่อให้กินวัชพืชในนาข้าว และเมื่อปลาได้ขนาด ก็จะถูกจับขึ้นมาบริโภค</doc>
