<doc id="844047" url="https://th.wikipedia.org/wiki?curid=844047" title="พ่อจ๋าอย่าร้องไห้">พ่อจ๋าอย่าร้องไห้ พ่อจ๋าอย่าร้องไห้ (; จีน: 搭錯車; พินอิน: Dā cuòchē) ภาพยนตร์ชีวิตสัญชาติไต้หวัน ออกฉายในปี ค.ศ. 1983 กำกับโดย หยู กันผิง นำแสดงโดย ซุน เหย่ว และ หลิว รุ่ยฉี เป็นเรื่องราวของคนเก็บขวดผู้เป็นใบ้ ที่พบเด็กทารกหญิงในกองขยะ เขาเก็บเด็กคนนั้นมาเลี้ยงดู และด้วยรักที่เหมือนพ่อแท้ ๆ ของเด็ก ทำให้เขาเลิกเหล้าได้ เมื่อเด็กผู้หญิงนั้นเติบโตขึ้น เธอประสบความสำเร็จจนกระทั่งเป็นนักร้องชื่อเสียงโด่งดัง แต่ทว่าทางต้นสังกัดให้ปกปิดประวัติไว้ เพราะไม่ต้องการให้สังคมรับรู้ว่าเธอคือเด็กกำพร้า ทำให้คนขายขวดยังต้องขายขวดต่อไป จนกระทั่งเธอเปิดคอนเสิร์ตใหญ่ขณะที่ผู้เป็นพ่อกำลังป่วยหนักใกล้เสียชีวิตโดยที่เธอไม่รู้ เมื่อเขาเสียชีวิต เธอแม้พยายามจะกลับมาดูใจแล้วแต่ก็ไม่ทัน ด้วยเนื้อหาที่กินใจและวิพากษ์สังคม ทำให้ภาพยนตร์ประสบความสำเร็จอย่างมาก โดยเข้าฉายที่ไต้หวันถึง 8 ครั้ง และฮ่องกง 11 ครั้ง ชนะรางวัลม้าทองคำ 4 รางวัล โดยเฉพาะเพลงประกอบที่ชื่อ 酒矸倘賣無 (Jiǔ gān tǎng mài wú) โด่งดังมาก กลายเป็นที่จดจำมาจนถึงปัจจุบัน มีการขับร้องใหม่และเรียบเรียงดนตรีใหม่อีกหลายครั้ง หรือการแปลงเนื้อเป็นภาษาไทย ในปี ค.ศ. 2005 ได้มีการนำเนื้อเรื่องกลับมาสร้างใหม่เป็นซีรีส์โดยจีนแผ่นดินใหญ่ นำแสดงโดย หลี เสวียเจี้ยน และ หลี หลิน กำกับโดย เกา ซีซี (ในประเทศไทยออกอากาศทางไทยพีบีเอสในเดือนกุมภาพันธ์ ปี ค.ศ. 2008)</doc>
