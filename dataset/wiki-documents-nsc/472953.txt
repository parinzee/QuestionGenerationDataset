<doc id="472953" url="https://th.wikipedia.org/wiki?curid=472953" title="แอนเดอส์ เบห์ริง เบรวิก">แอนเดอส์ เบห์ริง เบรวิก แอนเดอส์ เบห์ริง เบรวิก (Anders Behring Breivik ออกเสียงตามภาษานอร์เวย์ อันเดิช เบห์ริง บไรวีก, เกิด 13 กุมภาพันธ์ พ.ศ. 2522) เป็นมือสังหารหมู่และผู้ก่อการร้ายชาวนอร์เวย์ ในเหตุระเบิดและกราดยิงหมู่ต่อเนื่องเมื่อวันที่ 22 กรกฎาคม พ.ศ. 2554 เขาได้วางระเบิดอาคารของรัฐในกรุงออสโล ซึ่งส่งผลให้มีผู้เสียชีวิตแปดศพ และก่อเหตุกราดยิงที่ค่ายสันนิบาตเยาวชนกรรมกรของพรรคแรงงานบนเกาะอูเตอยา ซึ่งคร่า 69 ชีวิต ส่วนใหญ่เป็นวัยรุ่น เบรวิกอธิบายอุดมการณ์ขวาจัดของเขาในบทคัดย่อต้นฉบับ ชื่อ "2083: คำประกาศอิสรภาพยุโรป" ซึ่งเบรวิกได้แจกจ่ายทางอิเล็กทรอนิกส์ในวันก่อเหตุ ในนั้น เขาได้เผยถึงโลกทัศน์ของเขา ซึ่งรวมถึงความกลัวอิสลาม การสนับสนุนขบวนการไซออนิสต์ และคัดค้านเฟมินิสต์ นอกจากนี้ ยังแสดงการสนับสนุนกลุ่มขวาจัด อาทิ สันนิบาตป้องกันอังกฤษ และกำลังกึ่งทหาร อาทิ สกอร์เปียนส์ เบรวิกถือว่าอิสลามและ "มากซิสต์ทางวัฒนธรรม" เป็นศัตรู และสนับสนุนการทำลายล้าง "ยูราเบีย" (Eurabia) และความหลากหลายทางวัฒนธรรมอย่างรุนแรง และการเนรเทศมุสลิมทั้งหมดจากยุโรปตามแบบจำลองของกฤษฎีกาเบเนซ (Beneš decrees) เบรวิกเขียนว่า แรงจูงใจหลักของเขาที่ก่อเหตุร้ายกาจดังกล่าวนี้เพื่อโฆษณาคำประกาศเจตนาของเขา เบรวิกเข้าร่วมบล็อกกลัวอิสลามและชาตินิยมหลายบล็อก รวมทั้ง document.no และเป็นผู้อ่านประจำของ Gates of Vienna, the Brussels Journal และ Jihad Watch การไต่สวนคดีของเขาเริ่มในวันที่ 16 เมษายน พ.ศ. 2555 และคำแถลงการณ์ปิดคดีจัดขึ้นในวันที่ 22 มิถุนายน วันที่ 24 สิงหาคม พ.ศ. 2555 ศาลแขวงออสโลตัดสินว่าเบรวิกจิตปกติและมีความผิดฐานฆาตกรรม 77 ศพ เขาถูกตัดสินคุมขังเพื่อความปลอดภัย (ซึ่งเป็นโทษจำคุกแบบพิเศษ) โดยมีกรอบเวลา 21 ปี และเวลาอย่างต่ำ 10 ปี มีความเป็นไปได้ว่าจะต่อเวลาอีกตราบเท่าที่เขาดูเป็นอันตรายต่อสังคม ซึ่งเป็นโทษสูงสุดในนอร์เวย์ เบรวิกประกาศว่า เขาไม่รับรองความชอบด้วยกฎหมายของศาล และจึงจะไม่อุทธรณ์</doc>
