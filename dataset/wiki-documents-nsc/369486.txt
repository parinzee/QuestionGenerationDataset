<doc id="369486" url="https://th.wikipedia.org/wiki?curid=369486" title="วิชญ์ เทพหัสดิน ณ อยุธยา">วิชญ์ เทพหัสดิน ณ อยุธยา พลเอก วิชญ์ เทพหัสดิน ณ อยุธยา (ชื่อเล่น: น้อย) สมาชิกสภานิติบัญญัติแห่งชาติ กรรมการอิสระ บริษัท บางจาก คอร์ปอเรชัน จำกัด (มหาชน) และอดีตกรรมการผู้ทรงคุณวุฒิในคณะกรรมการปิโตรเลียม อดีตประธานคณะที่ปรึกษากองทัพบก เกิดเมื่อวันที่ 19 ตุลาคม พ.ศ. 2493 เป็นบุตรชายคนโตของ พล.อ.ยศ เทพหัสดิน ณ อยุธยา รัฐมนตรีประจำสำนักนายกรัฐมนตรีในรัฐบาล พล.อ.เกรียงศักดิ์ ชมะนันท์ และ คุณหญิงเพลิน เทพหัสดิน ณ อยุธยา มีน้องสาว 2 คน คือ นางสาวณัฐธยาน์ เทพหัสดิน ณ อยุธยา และ น.ส.สิริยส เทพหัสดิน ณ อยุธยา เป็นหนึ่งในนายทหารที่ ควบคุมการชุมนุมของแนวร่วมประชาธิปไตยต่อต้านเผด็จการแห่งชาติ พ.ศ. 2553 ปฏิบัติหน้าที่ตาม พรก.บริหารราชการในสถานการณ์ฉุกเฉิน พ.ศ. 2548 เขาเป็นกรรมการศูนย์อำนวยการแก้ไขสถานการณ์ฉุกเฉิน เนื่องจากดำรงตำแหน่งผู้ช่วยผู้บัญชาการทหารบก จบการศึกษาจากโรงเรียนเตรียมทหารรุ่นที่ 11 (ตท.11-ร่วมรุ่นเดียวกับ พล.อ.อ.อิทธพร ศุภวงศ์, พล.ร.อ.สุวิทย์ ธาระรูป), โรงเรียนนายร้อยพระจุลจอมเกล้ารุ่นที่ 22 (จรป.22-ร่วมรุ่นเดียวกับ พล.อ.พิเชษฐ์ วิสัยจร, พล.ต.ขัตติยะ สวัสดิผล) รับราชการในเหล่าทหารราบ ได้รับตำแหน่งสำคัญ เช่น ผู้บัญชาการมณฑลทหารบกที่ 41 ในปี พ.ศ. 2545, ผู้บัญชาการมณฑลทหารบกที่ 11 ในปี พ.ศ. 2547, ราชองครักษ์ ในปี พ.ศ. 2548, รองแม่ทัพภาคที่ 1 ในปีเดียวกัน, แม่ทัพน้อยที่ 1 ในปี พ.ศ. 2549, ที่ปรึกษาสถาบันวิชาการป้องกันประเทศ, หัวหน้าคณะนายทหารฝ่ายเสนาธิการประจำผู้บังคับบัญชา ในปี พ.ศ. 2551, ตุลาการศาลทหารสูงสุด เมื่อเดือนเมษายน พ.ศ. 2552 และได้รับเลื่อนยศเป็น พลเอก (พล.อ.) พร้อมกับรับตำแหน่งผู้ช่วยผู้บัญชาการทหารบก ในเดือนตุลาคม ปีเดียวกัน ถือเป็นนายทหารที่ใกล้ชิดสนิทสนมกับ พล.อ.ประวิตร วงษ์สุวรรณ รัฐมนตรีว่าการกระทรวงกลาโหม คนหนึ่ง โดยที่ พล.อ.วิชญ์ มีชื่อที่เรียกอย่างไม่เป็นทางการจากสื่อมวลชนว่า "บิ๊กน้อย" ในปี พ.ศ. 2553 มีข่าวคราวว่าอาจจะได้รับตำแหน่งเป็นผู้บัญชาการทหารบกต่อจาก พล.อ.อนุพงษ์ เผ่าจินดา ที่จะเกษียณในกลางปีเดียวกัน ร่วมกับ พล.อ.พิรุณ แผ้วพลสง แต่แล้วท้ายที่สุดตำแหน่งนี้ก็ตกเป็นของ พล.อ.ประยุทธ์ จันทร์โอชา ในที่สุด พล.อ.วิชญ์ เคยตกเป็นข่าวว่าอาจเป็นนายทหารผู้นำการรัฐประหาร โดยผู้ที่เปิดเผย คือ พล.ต.ขัตติยะ สวัสดิผล หรือ เสธ.แดง ซึ่งเป็นเพื่อนร่วมรุ่นและ นายประชา ประสพดี ส.ส.จังหวัดสมุทรปราการ พรรคเพื่อไทย ซึ่งเจ้าตัวได้ออกมาปฏิเสธอย่างแข็งกร้าวพร้อมกับตอบโต้กลับไปแต่ทว่าเมื่อ พล.ต.ขัตติยะถูกลอบสังหารและเสียชีวิตลง พล.อ.วิชญ์ ในฐานะเพื่อนร่วมรุ่นก็ได้ไปร่วมในงานศพด้วย ได้รับแต่งตั้งให้ดำรงตำแหน่งประธานที่ปรึกษากองทัพบก เมื่อวันที่ 1 ตุลาคม พ.ศ. 2553 ในปี พ.ศ. 2557 ได้รับแต่งตั้งเป็นสมาชิกสภานิติบัญญัติแห่งชาติ ในปี พ.ศ. 2558 ได้รับแต่งตั้งเป็นกรรมการผู้ทรงคุณวุฒิในคณะกรรมการปิโตรเลียมลาออกเมื่อวันที่ 10 กุมภาพันธ์ 2559 ผู้รับตำแหน่งแทนได้แก่พลเรือเอก ทวีวุฒิ พงศ์พิพัฒน์ ในวันที่ 5 เมษายน พ.ศ. 2559 ได้รับแต่งตั้งเป็น กรรมการอิสระ บริษัท บางจาก คอร์ปอเรชัน จำกัด (มหาชน)</doc>
