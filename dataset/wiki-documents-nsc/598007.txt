<doc id="598007" url="https://th.wikipedia.org/wiki?curid=598007" title="เลมีเซราบล์ (ละครเพลง)">เลมีเซราบล์ (ละครเพลง) เลมีเซราบล์ () เป็นละครเพลงที่ดัดแปลงจากวรรณกรรมภาษาฝรั่งเศสในชื่อเดียวกัน ของวิกตอร์ อูโก ประพันธ์ดนตรีโดยคลอดด์-มิเชล โชนเบิร์ก คำร้องต้นฉบับภาษาฝรั่งเศสโดยอัลเลง บูบลิลและฌอง-มาร์ก นาเตล ต่อมาได้แปลงคำร้องเป็นภาษาอังกฤษโดยเฮอร์เบิร์ต เครตซเมอร์ เลมีเซราบล์ออกแสดงครั้งแรกเป็นภาษาฝรั่งเศสในปี ค.ศ. 1980 จำนวน 100 รอบแสดง ต่อมาแคเมรอน แมคอินทอช ที่มีชื่อเสียงในฐานะผู้อำนวยการสร้างละครเพลง แคตส์ ได้รับข้อเสนอให้ดัดแปลงเป็นภาษาอังกฤษ เพื่อออกแสดงที่โรงละครควีนส์ ในย่าน เวสต์เอนด์ ลอนดอน ในปี ค.ศ. 1985 และประสบความสำเร็จอย่างล้นหลาม จนนำไปออกแสดงที่โรงละครบรอดเวย์ นิวยอร์ก สหรัฐอเมริกา ในปี ค.ศ. 1987 และย้ายไปทำการแสดง ณ โรงละครอิมพีเรียล ต่อเนื่องจนถึงปี ค.ศ. 2003 จำนวน 6,680 รอบ ได้รับการเสนอชื่อเข้าชิงรางวัลโทนี โดยได้รับ 8 รางวัลจาก 12 สาขาที่เสนอชื่อ เพลงเอกจากละคร ได้แก่เพลง I Dreamed a Dream ซึ่งขับร้องโดยตัวละคร ฟองตีน มาจากต้นฉบับในละครเพลงปี 1980 ชื่อ J'avais r&ecirc;vé d'une autre vie ("I had dreamed of another life") กลายเป็นเพลงดังที่มีนักร้องนำไปคัฟเวอร์จำนวนมาก เช่น นีล ไดมอนด์ อารีธา แฟรงคลิน อีเลน เพจ รวมไปถึงฉบับของซูเซิน บอยล์ ที่ร้องในการประกวดบริเทนส์กอตแทเลินต์ ปี 2009 และเผยแพร่ทางเว็บไซต์ยูทูบ โดยมีผู้เข้าชมมากกว่าสี่พันล้านครั้งทั่วโลก เพียงหนึ่งสัปดาห์นับแต่วันเผยแพร่</doc>
