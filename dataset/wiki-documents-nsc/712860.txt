<doc id="712860" url="https://th.wikipedia.org/wiki?curid=712860" title="เพิร์ล เอส. บัค">เพิร์ล เอส. บัค เพิร์ล ไซเดนสทริคเกอร์ บัค (; 26 มิถุนายน ค.ศ. 1892 – 6 มีนาคม ค.ศ. 1973) หรือ เพิร์ล เอส. บัค เป็นนักเขียนชาวอเมริกัน เป็นที่รู้จักในฐานะนักเขียนผู้ถ่ายทอดชีวิตชนบทของชาวจีน เธอได้รับรางวัลพูลิตเซอร์ ในปี ค.ศ. 1932 จากหนังสือ The Good Earth (ทรัพย์ในดิน) และต่อมาได้รับรางวัลโนเบลสาขาวรรณกรรม ในปี ค.ศ. 1938 เพิร์ล เอส. บัค เกิดในปี ค.ศ. 1892 เป็นบุตรคนที่ 4 จากทั้งหมด 7 คน ของครอบครัวมิชชันนารีที่ทำงานในประเทศจีน เมื่อเธออายุได้ 5 เดือน ครอบครัวก็ย้ายกลับไปอยู่ที่เมืองเจ้อเจียง จนกระทั่งเกิดเหตุการณ์กบฏนักมวยในช่วง ค.ศ. 1900 ครอบครัวของเพิร์ลได้ลี้ภัยไปอยู่ที่เซี่ยงไฮ้ หลังเหตุการณ์กบฏยุติ เพิร์ลได้ไปศึกษาด้านปรัชญาที่สถาบันในรัฐเวอร์จิเนีย สหรัฐฯ จนถึงปี ค.ศ. 1914 เธอก็กลับมาดูแลครอบครัวที่จีน เพิร์ลได้พบกับสามีคนแรก จอห์น ลอสซิง บัค และแต่งงานกันในปี ค.ศ. 1917 ทั้งคู่สร้างครอบครัวที่เมืองหนานจิง ก่อนที่เพิร์ลจะกลับไปที่สหรัฐฯ ชั่วคราวเพื่อเรียนปริญญาโทที่มหาวิทยาลัยคอร์เนล ครอบครัวของเธออาศัยอยู่ที่หนานจิงจนกระทั่งเมืองถูกปิดล้อมโดยกองทัพของเจียง ไคเชก จึงต้องลี้ภัยไปอยู่ที่ญี่ปุ่น ก่อนจะกลับมาที่หนานจิงอีกครั้ง เมื่อครอบครัวประสบปัญหาด้านการเงิน เพิร์ลจึงเริ่มเขียนหนังสือ หนังสือเล่มที่ 2 ของเธอ The Good Earth ได้รับรางวัลพูลิตเซอร์ในปี ค.ศ. 1932 หลังได้รับรางวัลพูลิตเซอร์ 3 ปี เพิร์ลหย่ากับจอห์น และแต่งงานใหม่กับริชาร์ด วอล์ช ก่อนจะย้ายไปอยู่ที่สหรัฐฯ เป็นการถาวร ในปี ค.ศ. 1938 เพิร์ลได้รับรางวัลโนเบลสาขาวรรณกรรม เป็นสตรีชาวอเมริกันคนแรกที่ได้รับรางวัลนี้ หลังได้รับรางวัลโนเบล เธอยังคงเขียนหนังสือเกี่ยวกับวัฒนธรรมเอเชีย และได้อุทิศตนเพื่องานด้านสิทธิมนุษยชน จนกระทั่งเสียชีวิตด้วยโรคมะเร็งปอด ในปี ค.ศ. 1973 ขณะมีอายุได้ 80 ปี</doc>
