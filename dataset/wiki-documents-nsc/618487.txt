<doc id="618487" url="https://th.wikipedia.org/wiki?curid=618487" title="วันโชวะ">วันโชวะ วันโชวะ () คือวันหยุดของประเทศญี่ปุ่น ตรงกับวันที่ 29 เมษายนของทุกปี เพื่อเป็นเกียรติแด่วันคล้ายวันพระราชสมภพสมเด็จพระจักรพรรดิญี่ปุ่นแห่งยุคโชวะ (สมเด็จพระจักรพรรดิฮิโระฮิโตะ) พ.ศ. 2468-2532 จุดประสงค์ของวันหยุดนี้เพื่อที่จะปลุกใจสาธารณชนในช่วงที่สับสนของยุคโชวะ วันโชวะ พ.ศ. 2489 บังเอิญตรงกับวันที่ศาลทหารระหว่างประเทศสำหรับตะวันออกไกล (International Military Tribunal for the Far East) ของฝ่ายสัมพันธมิตร ลงโทษประหารชีวิตบุคคลระดับสูงของรัฐบาลจักรพรรดิฮิโระฮิโตะระหว่างสงครามโลกครั้งที่สอง ซึ่งรวมถึงฮิเดะกิ โทโจ อดีตนายกรัฐมนตรีญี่ปุ่นประวัติ ประวัติ. สมเด็จพระจักรพรรดิฮิโระฮิโตะสวรรคตเมื่อวันที่ 7 มกราคม พ.ศ. 2532 จึงเลิกการเฉลิมฉลองวันที่ 29 เมษายนของทุกปี ในฐานะวันคล้ายวันพระราชสมภพ และเปลี่ยนเป็นวันสีเขียว ซึ่งอยู่ในสัปดาห์ทอง (Golden Week) ของญี่ปุ่นแทน ประกอบด้วยวันสีเขียว (29 เมษายน) วันที่ระลึกรัฐธรรมนูญ (3 พฤษภาคม) วันหยุดราชการ (4 พฤษภาคม) และวันเด็กแห่งชาติ (5 พฤษภาคม) แต่หลังจากออกกฎหมายใหม่ วันสีเขียวย้ายไปเป็นวันที่ 4 พฤษภาคม ส่วนวันที่ 29 เมษายนของทุกปี ตั้งชื่อใหม่เป็นวันโชวะตั้งแต่เดือนพฤษภาคม พ.ศ. 2549 วันโชวะเป็นวันหยุดที่กระตุ้นสาธารณชนให้ระลึกถึงเหตุการณ์ต่าง ๆ ในช่วงเวลา 63 ปีของยุคโชวะ มากกว่าเพื่อยกย่องพระจักรพรรดิ เพราะในรัชสมัยนั้นมีเหตุการณ์สำคัญหลายอย่าง เช่น การสิ้นสุดยุคไทโช การบุกครองแมนจูเรียของญี่ปุ่น การตั้งรัฐบาลด้วยการลอบสังหาร ซึ่งรวมถึงกบฏในวันที่ 15 พฤษภาคม พ.ศ. 2475 และ 26 กุมภาพันธ์ พ.ศ. 2479 การเริ่มต้นของลัทธิฟาสซิสต์ สงครามโลกครั้งที่สอง การยอมจำนนของญี่ปุ่น การถูกยึดครองโดยชาติมหาอำนาจ และปาฏิหาริย์ทางเศรษฐกิจของญี่ปุ่นหลังสงคราม</doc>
