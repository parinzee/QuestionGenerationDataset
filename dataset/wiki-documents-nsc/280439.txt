<doc id="280439" url="https://th.wikipedia.org/wiki?curid=280439" title="ลูอีช บงฟา">ลูอีช บงฟา ลูอีช โฟลเรียนู บงฟา () นักกีตาร์และนักแต่งเพลงชาวบราซิล มีชื่อเสียงในฐานะผู้แต่งเพลงประกอบภาพยนตร์ Orfeu Negro ลูอีช บงฟาเกิดที่รีโอเดจาเนโร เริ่มหัดเล่นกีตาร์ด้วยตัวเองตั้งแต่เด็ก และได้รับการฝึกฝนจากครูสอนกีตาร์คลาสสิกชาวอุรุกวัยชื่อ อีซาอีอัส ซาบีโอ (Isaías Sávio) ตั้งแต่อายุ 12 ปี บงฟาเริ่มเล่นดนตรีอาชีพและมีชื่อเสียงตั้งแต่อายุ 25 ปี และมีโอกาสได้ร่วมงานกับอังโตนีอู การ์ลูช โชบิง และวีนีซีอุช จี โมไรช์ โดยได้ร่วมแต่งเพลงประกอบละครเวที Orfeu da Conceição ของจี โมไรช์ ซึ่งต่อมาได้ถูกนำมาสร้างเป็นภาพยนตร์โดยมาร์เซล คามุส ผู้กำกับชาวฝรั่งเศส Orfeu Negro ในปี 1959 ในช่วงทศวรรษ 1960 ถึง 1970 บงฟาย้ายไปอาศัยในสหรัฐอเมริกา และได้ร่วมงานกับศิลปินชื่อดังเป็นจำนวนมาก เช่น ควินซี โจนส์, จอร์จ เบนสัน, สแตน เก็ตซ์, แฟรงก์ ซินาตรา และเอลวิส เพรสลีย์ ผลงานเพลงที่มีชื่อเสียงที่สุดของบงฟา คือเพลงจากภาพยนตร์ Orfey Negro "Samba de Orfeu" และ "Manhã de Carnaval" (Morning of Carnival, เช้าวันงานคาร์นิวัล) โดยเฉพาะเพลงหลัง ถูกนำมาใส่คำร้องภาษาอังกฤษโดยจอร์จ ไวส์ ขับร้องโดยเพอร์รี โคโม และอีกฉบับหนึ่ง คำร้องภาษาอังกฤษโดยคาร์ล ซิกแมน ใช้ชื่อว่า "A Day in the Life of a Fool" ขับร้องโดยแฟรงก์ ซินาตรา เพลง Manhã de Carnaval นี้ได้รับการบันทึกสถิติโลกกินเนสส์ ว่าเป็นหนึ่งในสิบเพลงสแตนดาร์ดยอดนิยม</doc>
