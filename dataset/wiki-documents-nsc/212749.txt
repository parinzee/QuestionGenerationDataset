<doc id="212749" url="https://th.wikipedia.org/wiki?curid=212749" title="รวมศักดิ์ ไชยโกมินทร์">รวมศักดิ์ ไชยโกมินทร์ พลโท รวมศักดิ์ ไชยโกมินทร์ (23 เมษายน พ.ศ. 2469 - 4 มกราคม พ.ศ. 2556) อดีตแม่ทัพภาคที่ 3 ที่ปรึกษาทางด้านประวัติศาสตร์แก่กองทัพบก เป็นผู้เชี่ยวชาญทางด้านประวัติศาสตร์การศึกสงครามไทย จนได้รับฉายาว่านายพลนักประวัติศาสตร์ ได้รับการยกย่องเชิดชูเกียรติจากกรมส่งเสริมวัฒนธรรม กระทรวงวัฒนธรรม ให้เป็นผู้มีผลงานดีเด่นทางด้านวัฒนธรรม สาขามนุษยศาสตร์ (ประวัติศาสตร์) เมื่อปี พ.ศ. 2531ประวัติ ประวัติ. พล.ท. รวมศักดิ์ ไชยโกมินทร์ เกิดเมื่อวันที่ 23 เมษายน พ.ศ. 2469 ที่ตำบลบ้านเหนือ อำเภอเมือง จังหวัดกาญจนบุรี ซึ่งเป็นบุตรคนที่ 3 ของนายอยู่ ไชยโกมินทร์ และนางอ้อน ไชยโกมินทร์ มีพี่น้องชายและหญิงรวมทั้งสิ้น 7 คน เริ่มเข้าศึกษาในชั้นมูลที่โรงเรียนวัดบ้านทวน อำเภอพนมทวน จังหวัดกาญจนบุรี และศึกษาต่อในระดับชั้นประถมศึกษาจนจบที่โรงเรียนประถมศึกษาวัดเทวสังฆาราม (วัดเหนือ) จากนั้นจึงได้ศึกษาต่อในระดับชั้นมัธยมศึกษาปีที่ 1 - 6 ที่โรงเรียนวิสุทธรังษี จังหวัดกาญจนบุรี ซึ่งเป็นโรงเรียนประจำจังหวัดกาญจนบุรี จนจบชั้นมัธยมศึกษาปีที่ 6 เมื่อปีพ.ศ. 2485 เมื่อจบชั้นมัธยมศึกษาปีที่ 6 แล้ว พล.ท. รวมศักดิ์ ไชยโกมินทร์เดินทางเข้าศึกษาต่อที่กรุงเทพมหานคร โดยตั้งใจจะเข้าโรงเรียนนายร้อยทหารบก ปีแรกสอบเข้าไม่ได้ แต่ปีต่อมาสามารถสอบเข้าได้ตามประสงค์ และได้เรียนในรุ่นเตรียม มท.บ.รุ่นที่ 7 ศึกษาจนสำเร็จการศึกษาเมื่อปี พ.ศ. 2492 จากโรงเรียนนายร้อยทหารบก  กรุงเทพมหานคร และท่านยังได้ศึกษาหลักสูตรของกองทัพบกที่สำคัญหมดทุกหลักสูตรและได้ศึกษาต่อในวิทยาลัยป้องกันราชอาณาจักร หรือ วปอ. รุ่นที่ 23 ณ ต่างประเทศ และได้ศึกษาวิชาการรบในป่าที่มลายู และวิชาการกระโดดร่มที่ประเทศสหรัฐอเมริกา พล.ท.รวมศักดิ์ ไชยโกมินทร์ ได้สมรสกับคุณวิไล สุวารี มีบุตรธิดาทั้งสิ้น 5 คน เมื่อมีเวลาว่าง ท่านจะกลับไปเยี่ยมครอบครัวที่เมืองกาญจนบุรีเสมอ โดยเฉพาะอย่างยิ่งครั้นตอนที่มารดาได้รับการยกย่องจากสภาสังคมสงเคราะห์แห่งประเทศไทยให้เป็นแม่ตัวอย่างที่มีความกล้าหาญ เนื่องจากบุตรของท่านได้รับราชการเป็นทหารอากาศ ทหารบก ทหารเรือ ตำรวจและพลเรือน หลังจากเกษียณอายุราชการ ได้กลับมาทำไร่ที่บ้านเกิด ที่ตำบลวังด้ง อำเภอเมือง จังหวัดกาญจนบุรี ชื่อ "ไร่ห้าเหล่า" พล.ท.รวมศักดิ์ ไชยโกมินทร์ ถึงแก่อนิจกรรม เมื่อวันศุกร์ที่ 4 มกราคม พุทธศักราช 2556 ที่โรงพยาบาลศิริราช กรุงเทพมหานคร ด้วยโรคมะเร็งต่อมลูกหมาก สิริรวมอายุ 86 ปีการรับราชการทหารการรับราชการทหาร. - พ.ศ. 2492 ได้รับการบรรจุเป็นว่าที่ร้อยตรี ตำแหน่งผู้บังคับหมวด กรมทหารราบที่ 13 ค่ายประจักษ์ศิลปาคม จังหวัดอุดรธานี - พ.ศ. 2494 ถูกย้ายมาอยู่ที่ศูนย์กลางทหารราบ จังหวัดลพบุรี และได้ไปทำราชการสงคราม ตำแหน่งผู้บังคับหมวดปืนกลหนัก ณ ประเทศเกาหลี - พ.ศ. 2496 ได้สมัครเข้าเป็นทหารพลร่ม ซึ่งเป็นรุ่นแรกของกองทัพบก และได้ศึกษาจนจบหลักสูตรโดดร่มและจู่โจม จนได้รับการคัดเลือกเป็นครูฝึกกระโดดร่มของกองทัพบกที่ค่ายเอราวัณ จังหวัดลพบุรี เป็นเวลา 5 ปี หลังจากนั้นจึงย้ายไปดำรงตำแหน่งผู้บังคับกองร้อย กองพันพลร่มป่าหวาย จังหวัดลพบุรี และยึดอาชีพทหารพลร่มนานถึง 24 ปี - พ.ศ. 2520 ได้ย้ายไปดำรงตำแหน่งรองผู้บัญชาการกองพลทหารราบที่ 4 จังหวัดพิษณุโลก - พ.ศ. 2522 ได้รับพระราชทานยศเป็นนายพลตรี ดำรงตำแหน่งผู้บังคับการทหารบก จังหวัดเชียงใหม่ - พ.ศ. 2524 ได้รับแต่งตั้งให้ดำรงตำแหน่ง ผู้บัญชาการกองพลทหารราบที่ 4 จังหวัดพิษณุโลก - พ.ศ. 2525 ได้รับการแต่งตั้งให้ดำรงตำแหน่งรองแม่ทัพภาคที่ 3 จังหวัดพิษณุโลก - พ.ศ. 2528 ดำรงตำแหน่งเป็นพลโท แม่ทัพภาคที่ 3 จังหวัดพิษณุโลก - พ.ศ. 2529 ปลดเกษียณเป็นข้าราชการบำนาญรางวัล รางวัล. พล.ท. รวมศักดิ์ ไชยโกมินทร์ เป็นผู้มีความรู้ความสามารถมาก จนได้รับแต่งตั้งให้เป็นกรรมการ ในสถาบันต่าง ๆ มากมายทั้งด้านการเมือง การปกครอง การศึกษาและวัฒนธรรม นอกจากนี้แล้ว ท่านเป็นประธาน ชมรมประวัติศาสตร์เมืองกาญจนบุรี เป็นที่ปรึกษาประวัติศาสตร์กองทัพบก ที่ปรึกษามูลนิธิคุ้มครองสัตว์ป่า ฯลฯ ต่อมาได้รับการยกย่องเชิดชูเกียรติจากสำนักงาน คณะกรรมการวัฒนธรรม (ปัจจุบันคือกรมส่งเสริมวัฒนธรรม) ให้เป็นผู้มีผลงานดีเด่นทางด้านวัฒนธรรม สาขามนุษยศาสตร์ (ประวัติศาสตร์) ประจำปี พ.ศ. 2531เครื่องราชอิสริยาภรณ์เครื่องราชอิสริยาภรณ์. - เครื่องราชอิสริยาภรณ์อันมีเกียรติยศยิ่งมงกุฎไทย ชั้นมหาวชิรมงกุฎ (ม.ว.ม.) - เครื่องราชอิสริยาภรณ์อันเป็นที่เชิดชูยิ่งช้างเผือก ชั้นประถมาภรณ์ช้างเผือก (ป.ช.) - เหรียญรัตนาภรณ์ รัชกาลที่ 9 ชั้นที่ 3 (ภ.ป.ร. ๓)</doc>
