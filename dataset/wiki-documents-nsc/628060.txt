<doc id="628060" url="https://th.wikipedia.org/wiki?curid=628060" title="ยูลีอาน ดรัคส์เลอร์">ยูลีอาน ดรัคส์เลอร์ ยูลีอาน ดรัคส์เลอร์ (; เกิดวันที่ 20 กันยายน ค.ศ. 1993) เป็นนักฟุตบอลชาวเยอรมัน ปัจจุบันเล่นให้กับปารีแซ็ง-แฌร์แม็งในลีกเอิงของฝรั่งเศส และทีมชาติเยอรมนี โดยเล่นในตำแหน่งกองกลางตัวรุก ดรัคส์เลอร์สร้างชื่อมาก่อนกับชัลเคอ 04 สโมสรในบุนเดสลีกา เยอรมนี ในเดือนมกราคม ค.ศ. 2014 ได้รับการขนานนามจาก เดอะการ์เดียน ว่าเป็นหนึ่งในสิบผู้เล่นดาวรุ่งแห่งยุโรป ในต้นฤดูกาล 2015–16 ได้ย้ายมาเล่นให้กับว็อลฟส์บวร์คด้วยสัญญา 5 ปี โดยไม่มีการเปิดเผยค่าตัว แต่ในฤดูกาลถัดมา ดรัคส์เลอร์มีท่าทีที่เป็นปฏิปักษ์กับสโมสร และเปิดเผยว่าต้องการย้ายออกไป สร้างความไม่พอใจแก่บรรดาผู้สนับสนุน และไม่ได้รับเลือกให้ลงเล่นหรือแม้กระทั่งมีชื่อติดเป็นตัวสำรอง จึงกลายมาเป็นข่าวกับอีกหลายสโมสรในหลายลีก เช่น ลิเวอร์พูล, อาร์เซนอล แต่ในปลายปี ค.ศ. 2016 ก็ได้ย้ายไปสู่ปารีแซ็ง-แฌร์แม็ง ในที่สุด ด้วยค่าตัวประมาณ 45 ล้านยูโร ด้วยสัญญา 4 ปีครึ่ง</doc>
