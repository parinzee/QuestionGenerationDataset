<doc id="364034" url="https://th.wikipedia.org/wiki?curid=364034" title="สิบสองหางออนไลน์">สิบสองหางออนไลน์ สิบสองหางออนไลน์ () เป็นเกมออนไลน์แนวแอ็คชันอาร์พีจีสัญชาติไทย พัฒนาโดยทีมของบริษัทบิ๊กบั๊กสตูดิโอซึ่งประกอบด้วยชาวไทยเพียง 4 คน เริ่มพัฒนาเมื่อเดือนเมษายน พ.ศ. 2551 และใช้เวลาพัฒนา 3 ปี ปัจจุบัน บริษัท ไอ ดิจิตอล คอนเนคท์ จำกัด ได้ลิขสิทธิ์เกมนี้เพื่อเปิดให้บริการอย่างเป็นทางการ เกมดังกล่าวได้รับรางวัลชนะเลิศ "VC Thailand Game Awards 2010" ประเภทเกมพีซี จากสำนักงานส่งเสริมอุตสาหกรรมซอฟต์แวร์แห่งชาติ (SIPA) รวมถึงได้รับโล่จากรัฐมนตรีว่าการกระทรวงเทคโนโลยีสารสนเทศและการสื่อสาร ทั้งนี้ ทีมพัฒนายังมีแผนเปิดให้บริการในต่างประเทศเรื่องย่อ เรื่องย่อ. สิบสองหางออนไลน์ เป็นเรื่องสมมุติที่เกี่ยวกับโลกในอนาคตอีก 5,000 ปี โดยก่อนหน้านั้นโลกได้พบกับภัยพิบัติอันร้ายแรง จนทำให้สิ่งมีชีวิตที่อยู่ในโลก รวมทั้งมนุษย์ได้หายสาบสูญไปจนหมดสิ้น และเมื่อเวลาผ่านไป ธรรมชาติก็ได้ฟื้นกลับมาใหม่ พร้อมกับกระแสเวทมนตร์ที่ค่อยๆ เกิดขึ้นอีกครั้ง จนทำให้ก่อเกิดเทพต่างๆ ขึ้นบนโลกแห่งนี้ ด้วยพลังเวทมนตร์ในการก่อกำเนิดเทพแสงนั้น บังเอิญทำให้กระรอกน้อยตัวหนึ่งมีสติปัญญาขึ้นมา เทพแสงจึงได้เล่าเรื่องราวที่เกิดขึ้นบนโลกทั้งหมดให้กระรอกน้อยฟัง และได้มอบไม้เท้าแห่งปัญญาให้ พร้อมขนานนามให้ใหม่ว่า "เฟิร์สเทล" (First Tail) เฟิร์สเทลตัดสินใจออกเดินทางเพื่อเล่าเรื่องราวต่างๆ พร้อมคำสอนจากเทพแสงให้เหล่าสัตว์ทั้งหลายฟัง หลายสิบปีผ่านไป เฟิร์สเทลได้พาเหล่าสัตว์กลับมาหาเทพแสง เทพแสงจึงสั่งสอนให้เหล่าสัตว์ทั้งหลายต่างดำรงเผ่าพันธุ์กันด้วยความสามัคคี และนั่นเป็นจุดเริ่มต้นของอารยธรรมใหม่ ซึ่งเป็นอารยธรรมของสัตว์ที่เคยด้อยสติปัญญา กลายเป็นสัตว์ที่มีสติปัญญาเทียบเท่ามนุษย์ แต่ทว่า หลายร้อยปีหลังจากสร้างอารยธรรมสัตว์ขึ้นมา บรรดาสัตว์เหล่านั้นได้หลงลืมสิ่งที่เฟิร์สเทลได้เคยสอนถึงการอยู่ร่วมกันด้วยความปรองดอง โดยสัตว์ทั้งหลายนั้นได้แตกแยกออกเป็นฝ่ายต่างๆ และกระจัดกระจายกันอยู่ตามเกาะต่างๆ โดยมีวัฒนธรรมและความเชื่อที่แตกต่างกัน แม้แต่เหล่าเทพเองก็ไม่มีความเกี่ยวดองกัน ต่างอาศัยอยู่ในเฉพาะถิ่นของตน และดำเนินชีวิตแตกต่างกันออกไป จนกระทั่งเทพแห่งแสงอัลคาเซียได้สามารถรับรู้ถึงกระแสแห่งกาลเวลา และได้เล็งเห็นถึงภัยพิบัติครั้งใหม่ที่กำลังจะเกิดขึ้น จึงได้มอบหมายให้โบลดาส แม่ทัพผู้คุ้มครองเมืองแห่งแสงคัดเลือกผู้กล้าที่มีคุณสมบัติเพียงพอให้เข้าเฝ้า เพื่อมอบภารกิจที่จะเปลี่ยนชะตาของโลกให้ จากนั้นก็ได้รวบรวมผู้กล้าซึ่งเป็นบรรดาสัตว์ทั้ง 12 ชนิด เพื่อนำสาส์นไปขอความช่วยเหลือจากเหล่าเทพทั้ง 6 เหล่า โดยพวกเขาได้พบกับเทพดินที่อาศัยอยู่ในป่าแห่งทิศเหนือในเวลาต่อมา จากนั้น เหล่าผู้กล้าได้เดินทางไปยังดินแดนที่เต็มไปด้วยอุปสรรคต่างๆมากมาย พวกเขานำสาส์นจากเทพแห่งแสงไปมอบให้แก่เทพแห่งไฟในดินแดนหิมะที่หนาวเหน็บ และได้เดินทางไปยังที่อยู่ของเทพแห่งลมนามว่าซันซันซึ่งเป็นเขตทะเลทราย จากนั้น เหล่าผู้กล้าเดินทางสู่แดนแห่งน้ำ และได้รับความช่วยเหลือจากจอมเวทย์เร็กกุในการทำให้พวกเขาสามารถหายใจใต้น้ำได้ และได้พบกับเทพแห่งน้ำในเวลาต่อมา ระหว่างการนำสาส์นมอบแก่เทพต่างๆนี้เอง เมืองแห่งแสงก็เกิดเหตุการณ์ที่ไม่คาดฝันขึ้น นั่นคือความมืดได้เข้ามาครอบครองเมืองแห่งแสง เหล่าสัตว์หางทั้งหลายจึงร่วมมือกันต่อสู้กับกองทัพของเทพเงาที่บุกโจมตีเมืองแห่งแสงอย่างสุดฝีมือ ในภารกิจต่อมา หัวหน้าอินทรีอิทาลุส ซึ่งเป็นผู้สังเกตการณ์ดินแดนรอบนอกอาณาจักร ได้สั่งให้เหล่าฮีโร่ไปตามสืบผู้บุกรุกที่มีลักษณะเหมือนเครื่องจักรกล แล้วพวกเขาก็ได้พบกับอารยธรรมที่เก่าแก่กลางทะเลทราย ซึ่งมีความเป็นไปได้ว่าสองปริศนานี้อาจมีความเกี่ยวข้องถึงกัน ภายหลังจากที่รู้ว่าหุ่นยนต์ได้บุกมายังดินแดนของเหล่าผู้กล้าแล้ว เมื่อแซปป้าคิดว่าเทคโนโลยีของหุ่นยนต์มีความล้ำหน้ากว่าที่พวกผู้กล้าใช้อยู่ จึงคิดว่าการไปสำรวจห้องสมุดที่อยู่ใต้เมืองแสงอาจจะได้ข้อมูลเกี่ยวกับเทคโนโลยีโบราณเหล่านี้เพิ่มเติม ที่ถ้ำใต้ดินของเหล่าตุ่น ซึ่งอยู่ใต้เมืองแห่งแสง ได้มีความมืดเข้าครอบงำ เหล่าสรรพสัตว์ต่างหายสาบสูญไปอย่างไร้ร่องรอย ซึ่งเหล่าผู้กล้าต่างได้ต่อสู้กับหนึ่งในเทพขึ้นเป็นครั้งแรก แล้วพวกเขาก็ก้าวเข้าสู่การทำสงครามรูปแบบการเล่น รูปแบบการเล่น. สิบสองหางออนไลน์ เป็นเกมออนไลน์แบบ MMORPG ที่สามารถเล่นได้หลายคน ซึ่งทางผู้ผลิตได้พยายามนำข้อดีของเกมอื่นๆมารวมกัน โดยเป็นเกมที่เน้นการทำภารกิจตามที่กำหนดไว้ในแต่ละฉาก ผู้เล่นสามารถเลือกฉากที่ต้องการเล่นได้ ซึ่งเมื่อสำเร็จภารกิจแล้วจะได้รับค่าประสบการณ์พิเศษ รวมถึงของรางวัลต่างๆ ที่แตกต่างกันไปตามแต่ละภารกิจ และมีรูปแบบการเล่นแบ่งออกเป็น 2 ประเภทคือ "Players vs. Com" ที่ผู้เล่นทั้งหมดจะต้องช่วยกันฟันฝ่าภารกิจที่กำหนดไว้ให้สำเร็จ และ "Players vs. Players" ที่แบ่งผู้เล่นออกเป็นหลายๆฝ่าย เพื่อแข่งขันทำภารกิจให้สำเร็จก่อนฝ่ายอื่น โดยผู้เล่นจะได้รับบทเป็นสัตว์ 12 ชนิด ที่มีความสามารถเฉพาะตัวประเภทต่างๆ ไม่ว่าจะเป็นความสามารถด้านเวทมนตร์ ต่อสู้ การปรุงยา หรือการประดิษฐ์สิ่งของ และจุดเด่นของเกมนี้คือการใช้ตัวละครทุกเผ่าพันธุ์มารวมพลังกันจะช่วยเพิ่มพลังความแข็งแกร่งในการต่อสู้ โดยการร่วมกลุ่มแบบเป็นทีม ตลอดจนการต่อสู้หลายรูปแบบภายในเกม เกมนี้สามารถใช้ได้ทั้งคีย์บอร์ดและจอยสติ๊กในการเล่น การบังคับดังกล่าวเป็นแบบ Real Time Physic ซึ่งเป็นการบังคับให้ตัวละครสามารถหลบหลีกการโจมตีได้ โดยเป็นรูปแบบที่ต่างจากเกม MMORPG อื่นๆ เกมดังกล่าวมีการเล่นที่ต้องฝ่าฟันอุปสรรคตามแต่ละภารกิจหรือ Chapter ที่แตกต่างกันออกไป โดยปัจจุบันมีถึง Chapter ที่ 12ตัวละคร ตัวละคร. ตัวละครที่ผู้เล่นจะต้องสวมบทบาทจะเป็นสัตว์ 12 ชนิด แต่ละชนิดจะถูกแบ่งออกเป็น 3 ประเภทเทพ เทพ. ภายในเกมดังกล่าว ยังมีเทพประจำที่สร้างสีสันให้กับเกม โดยมีเอกลักษณ์เฉพาะอยู่อีก 6 ตน ดังนี้:- เทพแสง อัลคาเซีย - เป็นเทพที่ตั้งมั่นในความดีและความยุติธรรม ฉลาดรอบรู้ ที่เหล่าสัตว์และเทพต่างให้ความเคารพ - เทพไฟ มุราดิน - เป็นเทพที่มีอารมณ์ร้อน รักศักดิ์ศรี กระหายสงคราม และชำนาญการรบ - เทพน้ำ อาเนโมเน่ - เป็นเทพที่มีจิตใจดี เมื่อขึ้นบกจะมาพร้อมกับแอมโมไนท์ยักษ์ และมีนาคาคอยพิทักษ์กายตลอดเวลา - เทพลม ซันซัน - เป็นเทพจากทะเลทราย มีความร่าเริงและเป็นมิตร - เทพดิน บาร์เบร็อก - เป็นอมนุษย์ร่างยักษ์ที่มาพร้อมกับภูติร่างเล็ก - เทพเงา เซร่า - เป็นเทพที่เต็มไปด้วยความลับ ซึ่งเร้นกายอยู่ในวิหารแห่งความมืดการพัฒนา การพัฒนา. สิบสองหางออนไลน์ เป็นเกมออนไลน์ที่ได้รับการพัฒนาโดยชาวไทย 4 คน ซึ่งแบ่งออกเป็นฝ่ายโปรแกรมเมอร์ 1 คน และฝ่ายศิลป์ 3 คน โดยทีมผู้ออกแบบได้วางคอนเซ็ปต์มุ่งเน้นให้ผู้เล่นรู้จักความสามัคคี อันเนื่องมาจากการสถานการณ์ความขัดแย้งภายในประเทศของช่วงเวลานั้น โดยทีมพัฒนาได้สร้างตัวละครที่เป็นสัตว์ทั้ง 12 ชนิด ซึ่งการดีไซน์ของฝ่ายศิลป์ได้แบ่งงานออกเป็นคนละฝ่ายตามถนัดของตัวเอง ก่อนที่จะปรับแต่งรูปแบบให้เข้ากันในภายหลัง และเน้นการออกแบบกราฟิกให้ใกล้เคียงกับเกมคอนโซล พร้อมกับวางรูปแบบการเล่นที่มุ่งเน้นถึงความสนุก ซึ่งทางทีมพัฒนาได้ปรับปรุงกราฟิกให้มีความทันสมัย โดยให้สอดคล้องกับสเปคคอมพิวเตอร์ในประเทศไทย และได้เพิ่มโหมดภาพแบบสีสดใส (Vivid Color) สำหรับการคำนวณเร่งค่าสีให้กับจอภาพ รวมถึงใช้เทคโนโลยีไดเรกต์เอกซ์เวอร์ชันใหม่รวมอยู่ด้วย กรรมการผู้จัดการบริษัทบิ๊กบั๊กสตูดิโอ ได้เปิดเผยว่าเนื้อหาของเกมมีทั้งหมด 4 เฟส และมีการเปิดทดสอบเฟสแรกในเดือนกุมภาพันธ์ พ.ศ. 2554 เกมดังกล่าวถือได้ว่าประสบความสำเร็จนับจากวันที่เปิดเซิร์ฟเวอร์ และยังคงเต็มอยู่จนถึงทุกวันนี้ ส่งผลให้ทางทีมงานต้องเปิดเซิร์ฟเวอร์เพิ่มอย่างเร่งด่วนก่อนกำหนดเดิมที่วางไว้ ภายหลังจากนั้น ทางผู้ผลิตได้ออกแบบไอเทมอย่าง Bug Suit ที่มีรูปแบบแปลกใหม่ในดีไซน์ของตัวละครสัตว์ที่สวมชุดแมลง ซึ่งเป็นไอเทมได้รับความนิยมอย่างสูง รวมถึงปัจจุบัน ทางทีมพัฒนายังได้อัปเดตเกมครั้งใหญ่โดยเพิ่มบอสใหม่ และชุดแฟชั่นใหม่ และในเดือนกรกฎาคม พ.ศ. 2554 ทางผู้จัดทำได้เพิ่มระบบตลาดการซื้อขายทองคำขึ้น ซึ่งเป็นระบบที่จำลองรูปแบบการเก็งกำไรในตลาดทอง และแหล่งซื้อขายไอเทมดังกล่าวในเกมคือสถานที่มีชื่อว่า Dwukfu ระบบนี้มีรูปแบบคล้ายกับการเก็งกำไรทองคำของจริง กล่าวคือ หากมีผู้เล่นซื้อทองไปจำนวนมาก ราคาจากแหล่งขายจะเพิ่มขึ้น ในทางกลับกัน หากมีผู้เล่นขายทองคืนให้มาก ราคาจากแหล่งขายจะลดลง โดยระบบดังกล่าวนี้มีผู้เล่นหลายรายต่างให้ความสนใจ อย่างไรก็ตาม พบว่าไม่มีผู้เล่นมาเล่นในระบบนี้เท่าใดนักในเบื้องต้น เนื่องด้วยยังไม่ทราบถึงวิธีการและกลไกในระบบตลาดทอง นอกจากนี้ ทางผู้ผลิตยังได้มีการอัปเดตร้านในเกมที่มีชื่อว่า Pedo Shop สำหรับการแลกไอเทมหายากจากไอเทมต่างๆในเวลาต่อมาการตลาด การตลาด. สิบสองหางออนไลน์ ได้เปิดรับสมัครผู้เข้าร่วมทดสอบเกมมาแล้วครั้งหนึ่งในช่วง กันยายน พ.ศ. 2552 ก่อนที่ทางบริษัทไอดิจิตอลคอนเนคท์ จำกัด ซึ่งเป็นผู้ให้บริการ ได้แถลงข่าวเปิดตัวอย่างเป็นทางการในวันที่ 22 กุมภาพันธ์ พ.ศ. 2554 โดยเป็นการร่วมมือกับบริษัทบิ๊กบั๊กสตูดิโอ ที่ใช้เวลาพัฒนาเกมดังกล่าวรวม 3 ปี เกมดังกล่าว มีระบบการเล่นที่น่าสนใจอย่าง Hero Support Skill ซึ่งเป็นระบบที่เพิ่มความสามารถให้กับตัวละครที่เล่นอยู่ โดยอาศัยตัวละครรองอื่นที่อยู่ในไอดีเดียวกัน อย่างไรก็ตาม มีผู้เล่นเพียงไม่กี่รายเท่านั้นที่ทราบว่ามีระบบนี้อยู่ในเกม ในวันที่ 28 มีนาคม พ.ศ. 2554 ทาง Hero Rangers ได้เปิดให้ผู้สนใจทดสอบเกมครั้งที่สอง และได้รับความสนใจจากเกมเมอร์อย่างมาก โดยมีการแจก AC Code รอบแรก จำนวน 2,500 โค้ด ซึ่งหมดภายในช่วงเวลาไม่ถึง 5 นาที และมีการแจกโค้ดรอบที่สองอีก 2,000 โค้ด ในเวลา 19.00 น. ของวันเดียวกัน สิบสองหางออนไลน์ ยังได้รับเลือกให้เป็นหนึ่งในเกมออนไลน์ 3 มิติ ที่เปิดตัวในงาน Neolution Games Mania ที่เซ็นทรัลพระราม 2 ร่วมกับเกมออนไลน์อื่นๆ ในระหว่างวันที่ 4 ถึง 6 มีนาคม พ.ศ. 2554 สิบสองหางออนไลน์ ยังได้เปิดตัวมิชชั่นใหม่ที่มีชื่อว่า ไฟล์ทแบ็คทูเดอะซิตี้ (Flight Back to the City) ซึ่งเป็นรูปแบบการเล่นใหม่ที่ออกจากรูปแบบ MMORPG ที่มีอยู่เดิม โดยผู้เล่นจะรับบทเป็นตุ่นนักประดิษฐ์ผู้ขับเครื่องบินที่นำผู้เล่นกลับไปยังเมืองแห่งแสงเพื่อให้พ้นอันตราย ซึ่งวิธีการควบคุมเหมือนกับการบังคับในเกมเครื่องบินทั่วไป มิชชั่นนี้ได้รับการกล่าวว่าเป็นมิชชั่นที่สร้างความสนุกสนาน แต่มีระดับความยากในการเล่นสูงเช่นกันการตอบรับ การตอบรับ. ในปี พ.ศ. 2553 เกมสิบสองหางออนไลน์ได้รับรางวัล "VC Thailand Game Awards 2010" ประเภทเกมพีซี ซึ่งจัดโดยสำนักงานส่งเสริมอุตสาหกรรมซอฟต์แวร์แห่งชาติ จากการเสนอชื่อโดยสมาคมอิเล็คโทรนิคบันเทิง ซึ่งอยู่ในโครงการ "Venture Capital Forum" โดยเป็นโครงการเปิดเวทีแสดงศักยภาพของผู้ประกอบการไทยให้ออกสู่สายตาแก่นักลงทุน ทั้งในประเทศและต่างประเทศ และได้รับโล่เกียรติยศจาก รัฐมนตรีว่าการกระทรวงเทคโนโลยีสารสนเทศและการสื่อสาร ณ โรงแรมฮิลตัน จังหวัดภูเก็ต ระหว่างวันที่ 23-27 สิงหาคม พ.ศ. 2553 เว็บไซต์ประชาชาติธุรกิจกล่าวถึง สิบสองหางออนไลน์ ว่าเป็นหนึ่งในเกมออนไลน์ไทยในยุคดอตคอมเพียงไม่กี่รายที่ได้รับความนิยม รวมทั้งมีการเปิดเผยว่าทางยุโรปและอเมริกามีความสนใจต่อเกมดังกล่าว ตลอดจนได้มีการติดต่อจากประเทศเกาหลี แต่ทางผู้ผลิตได้ปฏิเสธไปเนื่องด้วยตลาดเกมออนไลน์ในประเทศเกาหลีค่อนข้างเต็มอยู่ก่อนแล้ว ส่วนอุปสรรคการตอบรับของเกมยังอาจมาจากการที่ระบบเกมอาจไม่สมบูรณ์ กระแสเกมออนไลน์จากจีนได้เข้าร่วมแข่งขัน และอาจรวมถึงภาวะเศรษฐกิจในช่วงดังกล่าว อย่างไรก็ตาม สิบสองหางออนไลน์ ก็ยังประสบความสำเร็จในแง่ของจำนวนผู้เล่นที่มีมากจนทางทีมงานต้องเปิดเซิร์ฟเวอร์เพิ่มก่อนกำหนดเดิมที่ทีมงานได้วางแผนเอาไว้ ในขณะที่ทางผู้จัดการรายสัปดาห์ ได้วิเคราะห์เกมดังกล่าวในเบื้องต้นว่าเป็นเกมที่มีระบบการต่อสู้ที่สนุกและกราฟิกสวยงาม รวมถึงเชื่อว่าจะเป็นเกมสัญชาติไทยที่ได้รับความนิยมจากนักเล่นเกมออนไลน์ในเวลาต่อมา เว็บไซต์ผู้จัดการออนไลน์ ได้กล่าวถึง สิบสองหางออนไลน์ ว่าเป็นเกม MMORPG ที่เน้นระบบความแปลกใหม่ มีระบบการต่อสู้แบบเลื่อนตำแหน่งชี้เพื่อโจมตีแบบเรียลไทม์ที่ยังไม่มีเกมออนไลน์ไทยรายใดทำมาก่อน รวมทั้ง ทางเว็บไซต์ยังได้เปิดเผยภาพบางส่วนจากเกม ก่อนที่จะมีการเปิดตัวอย่างเป็นทางการ ส่วนทางกรุงเทพธุรกิจ ได้รายงานถึงการตอบรับภายในประเทศว่ายังคงอยู่ในเกณฑ์ที่ดี แม้ว่าตลาดใกล้ถึงจุดอิ่มตัวก็ตาม ตลอดจนทางผู้ผลิตได้มีแผนนำ สิบสองหางออนไลน์ ไปขายในต่างประเทศด้วยเช่นกัน ซึ่งกำลังอยู่ในช่วงของการเจรจาอยู่ในขณะนี้ สำหรับเดลินิวส์ได้กล่าวถึง สิบสองหางออนไลน์ ว่าได้รับการตอบรับในเกณฑ์ที่ดีมากในประเทศไทย โดยมีจำนวนผู้เล่นรวมกว่า 4 แสนราย และทำรายได้รวมที่ 50 ล้านบาท ภายในระยะเวลา 1 ปี รวมทั้งตัวแทนจากประเทศเยอรมนีได้ติดต่อขอซื้อลิขสิทธิ์เกมดังกล่าวไปให้บริการที่ประเทศเยอรมนี, อังกฤษ และสเปน อย่างไรก็ตาม เว็บไซต์เอ็มไทย และเว็บไซต์เกมมัน ได้รายงานถึงช่วงหลังจากที่ได้มีการทดสอบเกมช่วงก่อนกำหนดการเปิดตัว โดยหลังจากการทดลองเล่นแล้ว พบว่ายังมีจุดที่ควรปรับแก้อยู่บ้างในบางส่วน อาทิ การมีเซิร์ฟเวอร์ไม่เพียงพอต่อการรองรับผู้เล่นจำนวนมาก รวมถึงการปรับฐานข้อมูลให้มีความเสถียรมากยิ่งขึ้น และปัญหาบั๊กในตัวเกม ทั้งที่เกิดจากการเล่นและจากตัวระบบ ตลอดจน ได้มีการแนะให้มีการเพิ่มเนื้อหากับข้อมูลที่ทำให้ผู้เล่นใหม่สามารถเข้าใจได้ง่ายขึ้น ซึ่งทางทีมงานได้มีแผนที่จะปรับแก้และให้ทดสอบอีกครั้งในเวลาต่อมา แต่ถึงกระนั้นทางเว็บไซต์พบว่า ผู้เล่นต่างมีความเห็นตรงกันถึงความน่ารักของตัวละครที่มีเอกลักษณ์อย่างมาก ระบบภารกิจที่น่าสนใจ ความแปลกใหม่ในการนำเสนอ รวมถึงไอเทมที่โดดเด่นการแฮก ปัญหาภายในเกม และการปิดตัวลงของเกม การแฮก ปัญหาภายในเกม และการปิดตัวลงของเกม. ก่อนหน้าที่เกมจะถูกปิดตัวลง ทีมงาน BigBugStudio ได้พบปัญหาของบริษัทอย่างมาก เช่น ทีมงานที่อยู่มาตั้งแต่ก่อตั้งตัวเกมลาออกไปจำนวนมาก เกมไม่อัปเดตให้รองรับระบบปฎิบัติการWindows 8.1 และมีไม่มีระบบป้องกันการใช้โปรแกรมช่วยเล่น หรือการป้องกันการแฮกข้อมูลที่แน่นหน้าเพียงพอ จึงส่งผลทำให้ตัวเกมถูกลดความสนุกลงไปมาก และก็ถูกปล่อยร้างเอาไว้มาเกือบ 3-4ปี ในวันที่ 3 พฤศจิกายน พ.ศ. 2559 เวลาประมาณ 9โมงเช้า ตามเวลาประเทศไทย ทางเพจHero Rangers : ฮีโร่ เรนเจอร์ส ซึ่งเป็นเพจการตลาดของ i Digital Connect Co., Ltd. ได้ทำการประกาศว่า จะปิดเซิฟเวอร์เกมของ 12หางออนไลน์ ซึ่งส่งผลทำให้แฟนๆของเกมช็อคและเสียใจเป็นอย่างยิ่ง และทีมงานได้จัดกิจกรรม 12Tails Memories และ กระทงระเบิดกระจาย ส่งท้าย ก่อนที่ตัวเกมจะถูกปิดลง ในวันที่ 29 ธันวาคม พ.ศ. 2559 เวลาประมาณ 23 นาฬิกา 58 นาที ตามเวลาประเทศไทยรางวัลที่ได้รับรางวัลที่ได้รับ. - รางวัลชนะเลิศประเภทเกมพีซี จาก VC Thailand Game Awards 2010 โดยสำนักงานส่งเสริมอุตสาหกรรมซอฟต์แวร์แห่งชาติ (SIPA) - รางวัลเกมไทยยอดเยี่ยม จาก Thailand Game Prizes 2012 - รางวัลเว็บไซต์เกมยอดเยี่ยม จาก Thailand Game Prizes 2012สื่ออื่นสื่ออื่น. - หนังสือการ์ตูนออนไลน์ เอกราช บรรดาศักดิ์ และทีมงานไทยคอมิกส์ สังกัดสำนักพิมพ์วิบูลกิจ ดัดแปลงเนื้อเรื่องและตัวละครเกมสิบสองหางออนไลน์เป็นหนังสือการ์ตูนออนไลน์ชื่อ "12 หางออนไลน์ - ปฐมบทแห่ง 12 หาง" และเปิดให้อ่านโดยไม่คิดค่าบริการ บทแรกเป็นเรื่องราวของหมาป่ากับแกะ มีจำนวน 540 หน้าตามที่ทำสัญญากันไว้ ส่วนบทต่อ ๆ ไปกำลังดำเนินโครงการ โดยกำหนดว่าจะนำเสนอตัวละครบทละสองตัว</doc>
