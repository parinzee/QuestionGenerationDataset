<doc id="629870" url="https://th.wikipedia.org/wiki?curid=629870" title="เพย์โฟน (เพลง)">เพย์โฟน (เพลง) "เพย์โฟน" () เป็นเพลงของวงดนตรีแนวป็อปร็อกอเมริกัน มารูนไฟฟ์ ร้องร่วมกับแรปเปอร์ชาวอเมริกัน วิซ คาลิฟา เพลงออกจำหน่ายวันที่ 17 เมษายน ค.ศ. 2012 เป็นซิงเกิลเปิดตัวสตูดิโออัลบั้มชุดที่สี่ โอเวอร์เอกซ์โพสต์ (ค.ศ. 2012) เพลงเขียนโดยแอดัม เลอวีน เบนนี บลังโก อัมมาร์ มาลิก โรโบป็อป เชลล์แบ็กและคาลิฟา แลโปรดิวซ์โดยบลังโก และเชลล์แบ็ก เพลงเป็นแนวป็อปบัลลาด และพูดถึงเรื่องความรักที่จบลง เพลงได้รับคำวิจารณ์ด้านดี นักวิจารณ์ยกย่องเมโลดีที่ฟังติดหูและเรียกว่าเป็น "ความสำเร็จจากวิทยุ" (a radio success) แต่บางคนติเรื่องบทบาทของคาลิฟา มิวสิกวิดีโอทางการกำกับโดยแซมมวล เบเยอร์ แสดงเลอวีนที่กำลังกำจัดโจรปล้นธนาคารและพยายามจะเป็น "ฮีโร" ท่ามกลางห่ากระสุน เขาขโมยปืนจากโจรได้และก็กลายเป็นผู้มีความผิดเสียเอง ด้วยเหตุนี้ เขาจึงต้องหนีขบวนรถตำรวจด้วย ซึ่งเขาทำได้โดยแทบไม่ต้องพยายาม วิดีโอได้รับคำชมจากนักวิจารณ์ซึ่งกล่าวว่า เหมือนได้ชมภาพยนตร์แอ็กชันสั้น ๆ เรื่องหนึ่ง วิดีโอได้เข้าชิงรางวัลเอ็มทีวีวิดีโอมิวสิกอะวอดส์ สาขา วิดีโอเพลงป็อปยอดเยี่ยม (Best Pop Video) แต่พ่ายให้กับเพลง "วอตเมกส์ยูบิวตีฟูล" ของวันไดเรกชัน บนชาร์ตบิลบอร์ดฮอต 100 เพลงเปิดตัวที่อันดับที่สาม และขึ้นสูงสุดที่อันดับที่สอง เพลงขายได้ 493,000 หน่วยในสัปดาห์แรก กลายเป็นสัปดาห์ที่ขายเพลงดิจิตอลของศิลปินกลุ่มได้มากที่สุด และเป็นสัปดาห์ที่ขายดีที่สุดอันดับที่ 11 จากทั้งหมด เพลงขึ้นอันดับหนึ่งบนชาร์ตของแคนาดาถึง 8 สัปดาห์ต่อเนื่อง เพลงยังขึ้นอันดับหนึ่งบนชาร์ตของสหราชอาณาจักร เป็นซิงเกิลแรกของวงที่ทำได้ "เพย์โฟน" เป็นเพลงที่ขายดีที่สุดอันดับห้าของปี ค.ศ. 2012 ด้วยยอดขาย 9.5 ล้านซิงเกิล</doc>
