<doc id="267430" url="https://th.wikipedia.org/wiki?curid=267430" title="วัดไผ่เงินโชตนาราม">วัดไผ่เงินโชตนาราม วัดไผ่เงินโชตนาราม ตั้งอยู่ที่ 882 ซอยวัดไผ่เงิน ถนนจันทน์ แขวงบางโคล่ เขตบางคอแหลม กรุงเทพมหานครประวัติ ประวัติ. วัดไผ่เงินโชตนารามสร้างขึ้นเมื่อประมาณ ปี พ.ศ. 2335 (ร. 1) ไม่ทราบนามและประวัติผู้สร้าง เดิมชื่อว่า วัดไผ่ล้อม ต่อมาทางราชการได้เวนคืนที่ดินตำบลคลองเตย ซึ่งวัดเงิน ตั้งอยู่ เพื่อสร้างท่าเรือกรุงเทพฯ ด้วยเหตุนี้ วัดเงิน จึงได้รื้อเสนาสนะมารวมสร้างกับ วัดไผ่ล้อม แล้วเปลี่ยนนามเป็น วัดไผ่เงิน ในปี พ.ศ. 2482 (ร. 8) ต่อมาทางวัดได้อัญเชิญ หลวงพ่อสัมฤทธิ์ ซึ่งเป็นพระประทานจาก วัดโชติการาม (วัดพระยาไกร) ที่ได้กลายเป็นวัดร้าง พร้อมกับย้ายเสนาสนะมารวมสร้างที่วัดไผ่เงิน จึงเท่ากับเป็นการรวม 3 วัดเข้าไว้ด้วยกัน และได้เปลี่ยนนามวัดเป็นวัดไผ่เงินโชตนาราม ในปี พ.ศ. 2483 ภายในพระวิหารมีหลวงพ่อสัมฤทธิ์ เป็นพระพุทธรูปสมัยสุโขทัยตอนปลายต่อสมัยอยุธยา เนื้อสัมฤทธิ์ หน้าตักกว้าง 104 นิ้ว เป็นพระพุทธรูปที่อัญเชิญมาจากเวียงจันทน์ ในสมัยธนบุรี เป็นที่เลื่อมใสศรัทธาของประชาชนทั่วไปเหตุพบศพทารก 2002 ศพ เหตุพบศพทารก 2002 ศพ. วันที่ 16 พฤศจิกายน มีชาวบ้านพบถุงพลาสติกทิ้งไว้หน้าโกดังเก็บศพของวัด เมื่อปิดถุงดูก็พบว่าด้านในมีการซุกศพทารกแรกเกิดอยู่ นับเป็นจุดเริ่มต้นของคดี ตำรวจสถานีตำรวจนครบาลวัดพระยาไกรเข้าตรวจสอบที่เกิดเหตุ และพบศพในโกดังเก็บศพช่องที่ 17 ที่มีกลิ่นเหม็นเน่าโชยออกมา ด้านในมีถุงพลาสติกกว่า 250 ถุง บรรจุซากทารกที่สมบูรณ์ทั้งหมด กว่า 348 ศพ สุเทพ ชะบางบอน สัปเปร่อ และสุชาติ ภูมี ผู้ช่วยสัปเปร่อ สารภาพว่านำศพทารกดังกล่าวเก็บไว้แล้วหลายปี และทยอยเผาไปบางส่วน แต่ช่วงหลังมาเมรุของวัดเสียหายจึงไม่ได้เผา โดยศพดังกล่าวรับมาจากคลินิกทำแท้งย่านบางคอแหลมหลายแห่ง หลังจากนั้นประมาณครึ่งเดือน สุเทพได้เปิดเผยว่ายังมีศพทารกอีกนับพันซุกซ่อนอยู่ในช่องเก็บหมายเลข 9 และ 10 ของโกดังเดียวกัน โดยซุกซ่อนศพมาเป็นเวลากว่า 6 ปี และไม่มีใครระแคะระคาย เจ้าหน้าที่ไปตรวจสอบนับศพได้ 1,656 ศพ รวมแล้วพบศพเด็ก 2,002 ศพ เมื่อมีรายงานข่าวแล้ว มีผู้คนนำของบูชามากราบไหว้ให้กับวิญญาณ บางคนมาขอหวย บางคนมาดูเพราะความสงสาร เหตุการณ์ดังกล่าวทำให้ตำรวจและกระทรวงสาธารณสุขหันมาให้ความสนใจกับปัญหาการทำแท้งมากขึ้น วันที่ 6 มกราคม ศาลจังหวัดตลิ่งชันได้เบิกตัวลัญฉกร จันทมนัส อดีตผู้ช่วยพยาบาลที่เปิดคลินิกทำแท้งเถื่อน ในความผิดฐานประกอบสถานพยาบาลโดยไม่ได้รับอนุญาต ประกอบวิชาเวชกรรมโดยไม่ได้รับอนุญาต ทำให้หญิงอื่นแท้งลูกโดยหญิงนั้นยินยอม มาร่วมนัดสอบคำให้การจำเลย ซึ่งลัญฉกรปฏิเสธตลอดข้อกล่าวหา โดยหลังมีการให้ปากคำแล้ว ได้รับการปล่อยตัวชั่วคราว โดยใช้เงินประกัน 2 แสนบาท เมื่อวันที่ 27 มกราคม เวลา 9.30 น. ศาลอาญากรุงเทพใต้อ่านคำพิพากษาคดีหมายเลขดำ ด.19/2554 พิพากษาให้สุชาติ ภูมี ผู้ช่วยสัปเปร่อ จำเลยที่ 1 ลงโทษ 2002 กระทง กระทงละ 4 เดือน รวมเป็น 8008 เดือน แต่เนื่องจากยอมรับสารภาพจึงลดโทษให้กึ่งหนึ่ง เหลือ 4004 เดือน สุดท้ายให้จำคุก 20 ปี ส่วนสุเทพ ชะบางบอน สัปเปร่อ จำเลยที่ 2 ได้แถลงขอสู้คดี อัยการเตรียมยื่นฟ้องใหม่ภาพยนตร์ "ศพเด็ก 2002 ศพ" ภาพยนตร์ "ศพเด็ก 2002 ศพ". จากกรณีดังกล่าวได้มีการนำไปสร้างเป็นภาพยนตร์ชื่อ "ศพเด็ก 2002 ศพ" กำกับโดย พจน์ อานนท์ นำแสดงโดย สมชาย เข็มกลัด และพิชญ์นาฏ สาขากร ซึ่งพิชญ์นาฏได้เล่าว่าตนรู้สึกขนหัวลุกขณะถ่ายทำภาพยนตร์เรื่องนี้ ด้านสมชายระบุว่าต้องการให้ภาพยนตร์เรื่องนี้เป็นอุทาหรณ์ให้แก่สังคม</doc>
