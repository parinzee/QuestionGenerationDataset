<doc id="370671" url="https://th.wikipedia.org/wiki?curid=370671" title="มุขมณฑลแคนเทอร์เบอรี">มุขมณฑลแคนเทอร์เบอรี มุขมณฑลแคนเทอร์เบอรี () เป็นมุขมณฑลของคริสตจักรแห่งอังกฤษ ครอบคลุมพื้นที่เทศมณฑลเคนต์ตะวันออก มุขมณฑลนี้ก่อตั้งโดยนักบุญออกัสตินแห่งแคนเทอร์เบอรีในปี ค.ศ. 597 มีศูนย์กลางอยู่ที่มหาวิหารแคนเทอร์เบอรี นับเป็นมุขมณฑลที่เก่าแก่ที่สุดของคริสตจักรแห่งอังกฤษ ประมุขของมุขมณฑลคืออาร์ชบิชอปแห่งแคนเทอร์เบอรี แต่เนื่องจากตำแหน่งนี้ต้องเป็นทั้งมุขนายกมหานครประจำภาคแคนเทอร์เบอรี ไพรเมตแห่งอังกฤษทั้งหมด และผู้นำระดับโลกของแองกลิคันคอมมิวเนียน อาร์ชบิชอปนี้จึงมักปฏิบัติราชการที่พระราชวังแลมเบทที่ลอนดอน ไม่ได้ปฏิบัติงานที่มุขมณฑล ดังนั้นปริมุขนายกในภาคคริสตจักรเดียวกันคือบิชอปแห่งโดเวอร์จึงมาอยู่ประจำการแทนและเรียกว่า "บิชอปในแคนเทอร์เบอรี" มีอำนาจการบริหารเสมือนเป็นมุขนายกประจำมุขมณฑลเอง นอกจากนี้ปริมุขนายกอีกตำแหน่งหนึ่งคือบิชอปแห่งเมดสโตน แต่ตำแหน่งนี้เพิ่งถูกยกเลิกไปในเดือนพฤศจิกายนปี ค.ศ. 2010 ในด้านการจัดระเบียบองค์กร มุขมณฑลแคนเทอร์เบอรีถูกแบ่งออกเป็น 3 เขตอัครพันธบริกร ซึ่งประกอบด้วยดีนารี 16 เขต ได้แก่- เขตอัครพันธบริกรแคนเทอร์เบอรี ประกอบด้วย Canterbury East Bridge Reculver Thanet และ West Bridge - เขตอัครพันธบริกรแอชฟอร์ด ประกอบด้วย Ashford Dover Elham และ Sandwich - เขตอัครพันธบริกรเมดสโตน ประกอบด้วย Cranbrook, Maidstone, North Downs, Romney, Ospringe, Sittingbourne และ Tenterden</doc>
