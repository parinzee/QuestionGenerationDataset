<doc id="554946" url="https://th.wikipedia.org/wiki?curid=554946" title="คนอึดต้องกลับมาอึด 2">คนอึดต้องกลับมาอึด 2 คนอึดต้องกลับมาอึด 2 () เป็นภาพยนตร์โลดโผน/ตลกอเมริกันปี ค.ศ. 2013 และเป็นภาพยนตร์ต่อจาก คนอึดต้องกลับมาอึด ในปี ค.ศ. 2010 กำกับโดยดีน พาริซอต โดยอิงจากหนังสือการ์ตูนเรื่อง RED นำแสดงโดยบรูซ วิลลิส, จอห์น มัลโควิช, แมรี-หลุยส์ พาร์เกอร์, แคเธอรีน ซีตา-โจนส์, อี บย็อง-ฮ็อน, แอนโทนี ฮ็อปกินส์และเฮเลน เมียร์เรน ออกฉายในโรงภาพยนตร์สหรัฐเมื่อวันที่ 19 กรกฎาคม ค.ศ. 2013เรื่องย่อ เรื่องย่อ. 3 ปีหลังจากเหตุการณ์ในภาคแรก แฟรงก์ โมเสสพยายามกลับไปใช้ชีวิตตามปกติกับซาราห์ รอสส์ แฟนสาว แฟรงก์พบกับมาร์วิน บ็อกส์ เพื่อนเก่าซึ่งบอกเขาว่าตอนนี้มีคนกำลังจับตาดูอยู่แต่แฟรงก์ไม่เชื่อ หลังพบกันครั้งที่สอง รถของมาร์วินถูกระเบิด ถึงแม้ว่าแฟรงก์จะไม่เชื่อว่ามาร์วินตาย แต่เขากับซาราห์ก็ไปร่วมงานศพของมาร์วิน หลังงานศพ แฟรงก์พบว่ามีเจ้าหน้าที่ต้องการพาตัวเขาไปสอบสวน ระหว่างการสอบสวน มีหน่วยปฏิบัติการพิเศษนำโดยแจ็ก ฮอร์ตันบุกเข้ามาในห้องสอบสวนและฆ่าทุกคนยกเว้นแฟรงก์ ฮอร์ตันขู่แฟรงก์ว่าจะทรมานซาราห์หากเขาไม่ยอมบอกข้อมูล แฟรงก์หนีไปได้และฆ่าหน่วยปฏิบัติการพิเศษหลายคน ก่อนที่มาร์วินซึ่งแกล้งตายจะมาช่วย โดยมีซาราห์มาด้วย มาร์วินบอกแฟรงก์ว่าตอนนี้ทั้งคู่ถูกหมายหัวเพราะมีส่วนเกี่ยวข้องกับปฏิบัติการไนท์เชด ซึ่งเป็นปฏิบัติการลับที่มีเป้าหมายระเบิดสหภาพโซเวียตสมัยสงครามเย็น ด้านฮอร์ตันแจ้งต่อสาธารณชนว่าแฟรงก์และพวกเป็นผู้ก่อการร้ายและต้องถูกกำจัด วิกตอเรียโทรหาแฟรงก์เพื่อบอกว่า MI6 จ้างเธอมาฆ่าแฟรงก์ ด้านฮอร์ตันจ้างฮาน นักฆ่ารับจ้างมือหนึ่งที่มีความแค้นกับแฟรงก์ให้มาทำงาน แฟรงก์ มาร์วินและซาราห์ขโมยเครื่องบินของฮานและบินที่ไปที่ปารีสเพื่อหาตัวชายที่มีฉายาว่า "เจ้ากบ" เมื่อไปถึงปารีส ทั้งหมดพบกับแคทยา สายลับรัสเซียและอดีตคนรักของแฟรงก์ เธอบอกว่ากำลังสืบเรื่องไนท์เชดเหมือนกันและขอร่วมล่าตัวเจ้ากบ แต่เจ้ากบไหวตัวทันและพยายามหลบหนี แต่แฟรงก์และแคทยาจับตัวเขาไว้ได้ ซาราห์ล่อลวงเจ้ากบจนเขายอมมอบกุญแจไขกล่องนิรภัย ต่อมาแคทยาวางยาแฟรงก์และขโมยกุญแจไป แต่มาร์วินบอกว่านั่นเป็นกุญแจปลอม ของจริงยังอยู่กับเขา แฟรงก์ มาร์วินและซาราห์พบว่าในกล่องนิรภัยมีเอกสารที่ชี้ไปถึงดร. เอ็ดเวิร์ด เบลีย์ นักฟิสิกส์สติเฟื่องผู้สร้างระเบิดไนท์เชด ทั้งหมดพบว่าเบลีย์ยังมีชีวิตอยู่และถูกคุมขังอยู่ในคุกลับสำหรับผู้ป่วยจิตเวชในลอนดอน ระหว่างทางไปลอนดอน ทั้งหมดพบกับวิกตอเรียซึ่งช่วยจัดฉากการตายให้ทุกคน แฟรงก์ วิกตอเรีย มาร์วินและซาราห์ลอบเข้าไปในคุกลับและพาตัวเบลีย์ออกมา เบลีย์บอกว่าระเบิดยังอยู่ในมอสโก ทั้งหมดจึงไปที่มอสโก ส่วนวิกตอเรียถูก MI6 จับตัว เบลีย์บอกว่าระเบิดซ่อนอยู่ในพระราชวังเครมลิน ทั้งหมดจึงลอบเข้าไปในเครมลินและพบระเบิดที่ทำจากปรอทแดง แต่ก่อนจะหนีออกมา ทั้งหมดถูกแคทยาขัดขวางแต่แฟรงก์พยายามเกลี้ยกล่อมเธอ ทั้งหมดร่วมฉลองที่นำระเบิดออกมาได้โดยแฟรงก์ได้รับโทรศัพท์จากวิกตอเรียที่หนีจาก MI6 มาได้ เธอเตือนว่าเบลีย์ถูกจับเพราะจะใช้ระเบิด ไม่ใช่จะขายระเบิด ฉับพลันเบลีย์จ่อปืนที่แฟรงก์และอธิบายเรื่องทั้งหมด รวมถึงร่วมกับฮอร์ตันเพื่อสร้างระเบิด เบลีย์ยิงแคทยาตายและโยนความผิดให้แฟรงก์ก่อนจะหลบหนีไปกับฮอร์ตัน ฮอร์ตันซ้อนแผนโดยชิงระเบิดและตั้งใจจะขังเบลีย์ไว้จนตาย แต่ระหว่างการเดินทางด้วยเครื่องบิน เบลีย์ฉีดยาต้านพิษให้ตัวเองกับฮอร์ตันก่อนจะใช้แก๊สพิษฆ่าทุกคนบนเครื่อง ทั้งสองบินไปที่สถานทูตอิหร่านในลอนดอน ด้านแฟรงก์สู้กับฮานก่อนจะเกลี้ยกล่อมให้เขาช่วยจับเบลีย์และหยุดระเบิด ซาราห์ล่อลวงทูตอิหร่านและจับเขาเป็นตัวประกัน ด้านมาร์วินวางระเบิดห้องน้ำเพื่อให้แฟรงก์และฮานที่ปลอมตัวเป็นช่างประปาเข้ามา ทั้งหมดพบว่าเบลีย์ฆ่าฮอร์ตันและทำให้ระเบิดทำงานแล้ว ระหว่างยิงสู้กับเจ้าหน้าที่สถานทูต เบลีย์จับตัวซาราห์และหนีไปที่สนามบิน แฟรงก์ มาร์วิน ฮานและวิกตอเรียนำระเบิดไล่ตามเบลีย์ไป โดยแฟรงก์นำระเบิดขึ้นเครื่องบินก่อนเผชิญหน้ากับเบลีย์ เบลีย์ยอมปล่อยตัวซาราห์และสั่งให้แฟรงก์นำระเบิดลงไป แฟรงก์ ซาราห์ มาร์วิน ฮานและวิกตอเรียยืนมองเครื่องบินของฮานที่เบลีย์ใช้หลบหนีบินไปก่อนจะระเบิดเป็นลูกไฟขนาดใหญ่ ภายหลังมีการเฉลยว่าแฟรงก์แอบซ่อนระเบิดในเครื่องก่อนเผชิญหน้ากับเบลีย์ ฮานโวยวายที่แฟรงก์ระเบิดเครื่องบินของเขา ภาพยนตร์จบลงเมื่อแฟรงก์ มาร์วินและซาราห์ฉลองในภารกิจที่การากัสนักแสดง</doc>
