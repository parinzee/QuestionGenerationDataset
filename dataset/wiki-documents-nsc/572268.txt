<doc id="572268" url="https://th.wikipedia.org/wiki?curid=572268" title="เจ้าจอมมารดางิ้ว">เจ้าจอมมารดางิ้ว เจ้าจอมมารดางิ้ว เป็นหม่อมห้ามสามัญในพระเจ้าบรมวงศ์เธอ พระองค์เจ้าลักขณานุคุณ พระราชโอรสในพระบาทสมเด็จพระนั่งเกล้าเจ้าอยู่หัว และเป็นหม่อมมารดาในสมเด็จพระนางเจ้าโสมนัสวัฒนาวดี พระมเหสีในพระบาทสมเด็จพระจอมเกล้าเจ้าอยู่หัวประวัติ ประวัติ. เจ้าจอมมารดางิ้ว เป็นธิดาของทองสุข กับทองจันทร์ สุวรรณทัต มีพี่ชายคนโตเข้ารับราชการ เป็นพระยาราชภักดีศรีรัตนสมบัติบวรพิริยพาห (ทองคำ สุวรรณทัต) ต่อมาเธอได้เข้าเป็นหม่อมห้ามสามัญในพระเจ้าบรมวงศ์เธอ พระองค์เจ้าลักขณานุคุณ พระราชโอรสในพระบาทสมเด็จพระนั่งเกล้าเจ้าอยู่หัว และให้สูติกาลพระธิดาคือ หม่อมเจ้าหญิงโสมนัส ในปี พ.ศ. 2377 แต่ไม่ช้านานนักพระองค์เจ้าลักขณานุคุณก็สิ้นพระชนม์ไปเสียในปี พ.ศ. 2378 เมื่อพระบาทสมเด็จพระนั่งเกล้าเจ้าอยู่หัวทราบเช่นนั้นจึงรับหม่อมเจ้าโสมนัสมาบำรุงเลี้ยงในพระบรมมหาราชวัง และสถาปนาเป็น พระเจ้าหลานเธอ พระองค์เจ้าโสมนัสวัฒนาวดี ลุมาในรัชกาลพระบาทสมเด็จพระจอมเกล้าเจ้าอยู่หัว ทรงรับแต่งตั้งให้พระองค์เจ้าโสมนัสเป็น สมเด็จพระนางเจ้าโสมนัสวัฒนาวดี แล้วได้สถาปนาให้หม่อมงิ้วในพระองค์เจ้าลักขณานุคุณขึ้นเป็น เจ้าจอมมารดางิ้ว ด้วยเป็นมารดาในพระอัครมเหสี และพำนักอยู่กับพระธิดาในพระบรมมหาราชวัง แต่หลังการสวรรคตของสมเด็จพระนางเจ้าโสมนัสวัฒนาวดีในปี พ.ศ. 2395 เจ้าจอมมารดางิ้วได้ขอลาออกจากพระบรมมหาราชวังกลับไปพำนักอยู่กับพระยาราชภักดี (ทองคำ สุวรรณทัต) ผู้เป็นพี่ชาย และกล่าวกันว่าเจ้าจอมมารดางิ้วมีทรัพย์สมบัติมากนักจนต้องใช้เรือเอี้ยมจุ๊นบรรทุก</doc>
