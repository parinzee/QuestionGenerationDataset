<doc id="543708" url="https://th.wikipedia.org/wiki?curid=543708" title="สราวุธ ประทีปากรชัย">สราวุธ ประทีปากรชัย สราวุธ ประทีปากรชัย เป็นผู้รักษาประตูฟุตบอลทีมชาติไทย และสโมสรฟุตบอลธนาคารกรุงเทพ รวมถึงเป็นหนึ่งในผู้เข้าแข่งขันกีฬาฟุตบอลในโอลิมปิกฤดูร้อน 1968 ตลอดจนมีผลงานในฟุตบอลชิงถ้วยพระราชทานคิงส์คัพ นอกจากนี้ สราวุธยังได้ทำหน้าที่เป็นผู้ฝึกสอนผู้รักษาประตูให้แก่สโมสรฟุตบอลทีทีเอ็ม พิจิตรประวัติ ประวัติ. สราวุธ ประทีปากรชัย เกิดวันที่ 10 เมษายน พ.ศ. 2490 ที่กรุงเทพมหานคร สำเร็จการศึกษาระดับประถมจากโรงเรียนวัฒนศิลป์ ระดับมัธยมต้นจากสมาคมโรงเรียนราษฎร์ ระดับมัธยมปลายจากโรงเรียนปานะพันธ์ และระดับอุดมศึกษาจากคณะบริหารธุรกิจ มหาวิทยาลัยกรุงเทพ เมื่อครั้งที่อยู่ระดับประถม เขาได้รับการฝึกสอนการเป็นผู้รักษาประตูจากอาจารย์รังสี บำบัดสรรพโลก เป็นคนแรก ในภายหลัง ช่วง พ.ศ. 2504 สราวุธได้เข้าร่วมสังกัดสโมสรฟุตบอลโอสถสภา โดยมีส่วนช่วยให้ทีมดังกล่าวประสบความสำเร็จเป็นทีมชนะเลิศฟุตบอลเยาวชนของกรุงเทพมหานคร และได้เข้าร่วมทีมสโมสรฟุตบอลศุลกากรชุดรองแชมป์ถ้วยน้อย (ข) ประจำปี พ.ศ. 2507 จากนั้น สราวุธได้เข้าร่วมทีมสโมสรฟุตบอลธนาคารกรุงเทพ โดยได้รับการฝึกสอนจากอาจารย์สำเริง ไชยยงค์ และมีส่วนให้ทีมได้ตำแหน่งชนะเลิศรายการฟุตบอลเยาวชนแห่งประเทศไทยหลายสมัย ครั้นเมื่อ อัศวิน ธงอินเนตร เสียชีวิตลงใน พ.ศ. 2508 สราวุธก็เข้าทำหน้าที่เป็นผู้รักษาประตูตัวจริงของสโมสรฟุตบอลธนาคารกรุงเทพชุดแชมป์ถ้วยใหญ่ 2 สมัย พ.ศ. 2509 สราวุธได้เข้าทำหน้าที่เป็นผู้รักษาประตูให้แก่ทีมชาติไทยเป็นครั้งแรกในการแข่งขันเอเชียนเกมส์ 1966 ในช่วงระยะเวลา 10 ปีที่ผ่านมา เขาลงแข่งไม่น้อยกว่า 120 นัด และนัดที่สร้างชื่อเสียงให้กับเขามากที่สุดคือการแข่งปรีโอลิมปิกนัดสุดท้าย ที่สนามศุภชลาศัย โดยเป็นการพบกับทีมชาติอินโดนีเซีย ซึ่งสราวุธทำหน้าที่รักษาประตูอย่างสุดความสามารถ ส่งผลให้ทีมชาติไทยสามารถเข้าสู่รอบ 16 ทีมสุดท้ายของการแข่งกีฬาฟุตบอลในโอลิมปิกฤดูร้อน 1968 รวมถึงได้รับการตั้งฉายาจากหนังสือพิมพ์เอลเฮรัลโดของประเทศเม็กซิโก ให้แก่สราวุธว่าเป็น "เจ้าแมวป่า" (Gato) เนื่องด้วยการพุ่งตัวรับลูกได้อย่างว่องไว หลังจากการอำลาการทำหน้าที่เป็นผู้รักษาประตูให้แก่ทีมชาติไทยใน พ.ศ. 2519 ทางสมาคมฟุตบอลแห่งประเทศไทยได้แต่งตั้งสราวุธเป็นผู้ฝึกสอนทีมชาติไทยในการเข้าแข่งขันเจแปนคัพครั้งแรก ที่ประเทศญี่ปุ่นเกียรติประวัติเกียรติประวัติ. - พ.ศ. 2509 - ถ้วยทองฟุตบอลเยาวชนชิงชนะเลิศแห่งทวีปเอเชีย - พ.ศ. 2512 - เข็มเชิดชูเกียรติผู้รักษาประตูยอดเยี่ยม จากพระบาทสมเด็จพระเจ้าอยู่หัวภูมิพลอดุลยเดช - พ.ศ. 2518 - เหรียญทองกีฬาแหลมทอง 1975 - พ.ศ. 2555 - โล่เกียรติภูมิทีมชาติไทย ชุดชนะเลิศการแข่งขันกีฬาแหลมทอง 1975 จากพระเจ้าหลานเธอ พระองค์เจ้าสิริวัณณวรีนารีรัตน์ - พ.ศ. 2556 - รางวัลเชิดชูเกียรตินักเตะทีมชาติไทย ชุดโอลิมปิกฤดูร้อน 1968 - พ.ศ. 2557 - รางวัลฮอลล์ออฟเฟม (ฟุตบอล) สยามกีฬาอวอร์ดส์ ครั้งที่ 8</doc>
