<doc id="868587" url="https://th.wikipedia.org/wiki?curid=868587" title="พีต้า เมลลาร์ก">พีต้า เมลลาร์ก พีต้า เมลลาร์ก เป็นตัวละครหลักจากไตรภาคเกมล่าชีวิต ของซูซาน คอลลินส์ เขาเป็นลูกชายของคนขายขนมปัง อาศัยอยู่ในเขต 12 ของประเทศพาเน็ม ซึ่งเป็นประเทศสมมติที่มีแคปิตอลปกครองด้วยอำนาจเผด็จการ ในหนังสือเล่มแรก พีต้าต้องเข้าแข่งขันเกมล่าชีวิตในฐานะบรรณาการจากเขต 12 โดยเกมล่าชีวิตคือการแข่งขันที่แคปิตอลจัดขึ้นให้เด็กวัยรุ่นจากแต่ละเขตฆ่ากันเองในสนามประลองจนถึงคนสุดท้าย ก่อนการแข่งขันจะเริ่ม พีต้าได้แสดงไหวพริบในการทำตัวให้เป็นที่รักของคนดู เขาเปิดเผยว่าเขาหลงรักแคตนิส ตัวละครนำของเรื่องที่เขาเคยช่วยชีวิตเธอจากความอดอยากโดยการมอบขนมปังให้ ในระหว่างเกม ทั้งสองได้ช่วยกันเอาชีวิตรอดและเล่นบท "คู่รักที่ชะตาไม่เป็นใจ" เพื่อดึงดูดสปอนเซอร์ เกมจบลงด้วยการที่พีต้าและแคตนิสเป็นผู้พิชิตร่วมกันเนื่องจากแคตนิสได้ใช้อุบายต้อนผู้คุมเกมให้จนมุม พีต้าเปิดเผยกับแคตนิสว่าเขาหลงรักแคตนิสจริงๆ แม้เธอจะยังคงสับสนก็ตาม ในปีกแห่งไฟ พีต้าและแคตนิสจำเป็นต้องเล่นบทคู่รักกันต่อไปเพื่อความปลอดภัยของตัวเองและครอบครัวของทั้งสองฝ่าย แต่แคปิตอลต้องการกำจัดแคตนิสที่ได้จุดกระแสต่อต้านแคปิตอลขึ้น ทั้งสองต้องกลับไปแข่งขันเกมล่าชีวิตอีกครั้ง ซึ่งเกมล่าชีวิตครั้งนี้มีขึ้นเพื่อกำจัดแคตนิสโดยเฉพาะ ในระหว่างเกม เหล่าบรรณาการจากเขตอื่นๆได้พยายามช่วยเหลือทั้งสองให้รอดชีวิต แคตนิสได้ทำลายสนามประลองและหลบหนีแคปิตอลไปได้ด้วยการช่วยเหลือของเขต 13 ที่เตรียมก่อกบฎ แต่พีต้าถูกที้งไว้ในสนามประลองและถูกแคปิตอลจับกุมเป็นตัวประกัน ในม็อกกิ้งเจย์ พีต้าถูกแคปิตอลทรมานด้วยพิษของแทรกเกอร์แจ็คเกอร์ทำให้เขาคิดว่าแคตนิสเป็นศัตรูและใช้เขาเป็นเครื่องมือเพื่อเกลี้ยกล่อมไม่ให้เขตอื่นๆร่วมมือกับเขต 13 พีต้าได้รับการช่วยเหลือออกมาจากแคปิตอลได้ด้วยกองกำลังของเกลและเขต 13 แต่เขากลับทำร้ายแคตนิสจนบาดเจ็บสาหัสเนื่องจากเห็นเธฮเป็นศัตรู พีต้าได้เริ่มฟื้นฟูความจำของเขาที่มีกับแคตนิสและได้ร่วมต่อสู้ในสมรภูมิสุดท้ายกับแคปิตอล หลังจากที่ฝ่ายกบฎได้รับชัยชนะ พีต้ามีอาการที่ดีขึ้นจนเป็นปกติ แคตนิสยอมรับว่าพีต้าคือคนที่ใช่สำหรับเธอ ทั้งสองแต่งงานและมีลูกด้วยกันสองคน โดยได้กลับไปอาศัยอยู่ด้วยกันที่เขต 12 ของพาเน็มที่ไม่มีเกมล่าชีวิตอีกต่อไป จอช ฮัทเชอร์สัน ได้รับบทเป็นพีต้า เมลลาร์กในฉบับภาพยนตร์ดัดแปลงทั้งสี่ภาค</doc>
