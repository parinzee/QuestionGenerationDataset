<doc id="615311" url="https://th.wikipedia.org/wiki?curid=615311" title="พระราชวังแห่งอาบอแม">พระราชวังแห่งอาบอแม พระราชวังแห่งอาบอแม () เป็นกลุ่มพระราชวัง 12 แห่งกระจายตัวอยู่ในพื้นที่ 99 เอเคอร์ ตั้งอยู่ในใจกลางเมืองอาบอแมในประเทศเบนิน เดิมอาบอแมเป็นเมืองหลวงของราชอาณาจักรดาออแม ราชอาณาจักรแห่งนี้ได้รับการสถาปนาในปี ค.ศ. 1625 โดยชาวฟง ซึ่งได้พัฒนาอาณาจักรแห่งนี้ให้มีอำนาจทางการทหารและอำนาจทางการค้า อาณาจักรแห่งนี้ทำการค้ากับชาวยุโรป โดยเฉพาะอย่างยิ่งการค้าทาส ซึ่งทาสเหล่านี้เป็นทาสเชลย การค้าทาสนี้มีการค้าขายจนถึงตอนปลายคริสต์ศตวรรษที่ 19 ในช่วงที่ราชอาณาจักรแห่งนี้เจริญสูงสุด พระราชวังแห่งนี้รองรับผู้คนถึง 8,000 คน พระราชวังของกษัตริย์รวมไปถึงอาคาร 2 ชั้นชื่อว่า "cowrie house" หรือ akuehue ภายใต้พระมหากษัตริย์ 12 พระองค์ระหว่างปี ค.ศ. 1625-1900 ราชอาณาจักรได้กลายเป็นอาณาจักรที่มีอำนาจสูงสุดในชายฝั่งตะวันตกของทวีปแอฟริกา ยูเนสโกได้พิจารณาให้พระราชวังแห่งนี้เป็นมรดกโลก อย่างไรก็ตามพระราชวังแห่งนี้ได้ถูกนำเข้าบัญชีแหล่งมรดกโลกที่กำลังตกอยู่ในภาวะอันตรายจากการที่เมืองอาบอแมถูกพายุทอร์นาโดโจมตีในวันที่ 15 มีนาคม ค.ศ. 1984 พายุทอร์นาโดในครั้งนี้ได้สร้างความเสียหายให้แก่พิพิธภัณฑ์ในหลายส่วน เช่น หลุมฝังพระศพของกษัตริย์และห้องอัญมณี เป็นต้น อย่างไรก็ตามด้วยความช่วยเหลือจากหน่วยงานในระดับนานาชาติทำให้พระราชวังได้รับการบูรณะปรับปรุงขึ้นอีกครั้ง ด้วยการบูรณะปรับปรุงในครั้งนี้ ยูเนสโกได้ตัดสินใจถอดพระราชวังแห่งอาบอแมออกจากรายชื่อแหล่งมรดกโลกที่กำลังตกอยู่ในภาวะอันตรายในเดือนกรกฎาคม ค.ศ. 2007 ในปัจจุบัน พระราชวังแห่งนี้ไม่มีผู้อยู่อาศัยแล้ว</doc>
