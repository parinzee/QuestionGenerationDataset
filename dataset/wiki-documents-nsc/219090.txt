<doc id="219090" url="https://th.wikipedia.org/wiki?curid=219090" title="เทศบาลเมืองปากน้ำสมุทรปราการ">เทศบาลเมืองปากน้ำสมุทรปราการ ปากน้ำสมุทรปราการ เป็นองค์กรปกครองส่วนท้องถิ่นประเภทเทศบาลเมือง ตั้งอยู่ในตำบลบางเมือง อำเภอเมืองสมุทรปราการ จังหวัดสมุทรปราการ มีประชากรในปี พ.ศ. 2560 จำนวน 31,887 คนประวัติ ประวัติ. ตำบลบางเมืองเดิมทีเป็นหมู่บ้านเกษตรกรประกอบอาชีพทำนาเป็นส่วนใหญ่ จะมีชุมชนอยู่ในตอนกลางของพื้นที่ ส่วนพื้นที่รอบนอกเป็นทุ่งนา จากสภาพดังกล่าวที่มีบ้านเรือนรวมกันอยู่เป็นกลุ่ม เป็นที่มาของชื่อบางเมือง คือ เป็นศูนย์รวมของบ้านเรือน เมื่อจะทำนาก็จะเดินทางออกมาในเขตรอบนอก ซึ่งมีพื้นที่กว้างขวางมาก ต่อมาได้มีการก่อสร้างหมู่บ้านจัดสรรที่ดินขึ้น มีประชาชนเข้ามาอยู่อาศัยเพิ่มมากขึ้นตามลำดับ จนต้องแบ่งเขตปกครองออกเป็น 2 ส่วน คือ สุขาภิบาล และสภาตำบล ส่วนที่เป็นสุขาภิบาลจะเป็นส่วนบ้านเรือนประชาชนในเขตที่ดินจัดสรร ส่วนพื้นที่ที่ทำนาจะอยู่ในส่วนสภาตำบล ในช่วงนี้ประชาชนเริ่มเปลี่ยนอาชีพจากทำนาเริ่มหันมาเลี้ยงปลาสลิดเป็นบางส่วน บางส่วนขายที่ดินไปจนเข้าระบบที่ดินหมู่บ้านจัดสรร ทำให้มีประชากรเพิ่มขึ้นมากตามลำดับ มีการสร้างวัดขึ้น 1 แห่ง คือ วัดคลองบางปิ้ง และโรงเรียน 2 แห่ง คือ โรงเรียนคลองมหาวงษ์ และโรงเรียนคลองบางปิ้ง เขตสภาตำบลเดิมมีชุมชนอยู่ 2 หมู่บ้าน คือ บ้านบางปิ้ง และบ้านคลองนา ต่อมาประชากรเพิ่มมากขึ้น บ้านบางปิ้ง และหมู่ 8 ชุมชนบางปิ้ง ส่วนบ้านคลองนาแบ่งเป็น 2 หมู่คือ หมู่ 4 บ้านคลองนา และหมู่ 9 บ้านพัฒนาสุข ประมาณปี พ.ศ. 2537–2538 รัฐบาลโดยกระทรวงมหาดไทยมีนโยบายที่จะพัฒนาและส่งเสริมการปกครองส่วนท้องถิ่น สภาตำบลบางเมืองมีคุณสมบัติตามเกณฑ์ จึงได้ยกฐานะขึ้นเป็นองค์การบริหารส่วนตำบลบางเมือง เริ่มก่อตั้งด้วยจำนวนหมู่บ้าน 4 แห่ง คือ บ้านบางปิ้ง (หมู่ 6), ชุมชนบางปิ้ง (หมู่ 8), บ้านคลองนา (หมู่ 4), และบ้านพัฒนาสุข (หมู่ 9) มีสมาชิกจากการเลือกตั้ง 8 คน จากผู้ใหญ่บ้าน 4 คน, แพทย์ประจำตำบล 1 คน และกำนันประจำตำบล 1 คน รวมสมาชิกเริ่มก่อตั้ง 14 คน การก่อตั้งครั้งแรกยังไม่มีที่ทำการ จึงใช้ที่ทำการอำเภอเป็นที่ทำการชั่วคราว จนปี พ.ศ. 2540 จึงได้ย้ายที่ทำการมายังหมู่บ้านศรีเอกสยามในพื้นที่หมู่ 8 ตำบลบางเมือง และย้ายเข้าในโครงการบ้านพนาสนธิ์ จนสมาชิกสภาหมดวาระที่ 1 ปี พ.ศ. 2543 จำนวนประชากร หมู่ 6 บ้านบางปิ้ง มีจำนวนมาก ประกอบกับพื้นที่ไม่อำนวยต่อการพัฒนาจึงได้ขอแบ่งแยกหมู่ 6 ออกเป็น 2 หมู่บ้าน โดยแบ่งแยกหมู่ 10 บ้านทรัพย์บุญชัยออกมา 1 หมู่บ้าน และทำการเลือกสมาชิกเพิ่มเติมอีก 2 ท่าน นับแต่นั้นมา องค์การบริหารส่วนตำบลบางเมือง จึงแบ่งเป็นพื้นที่ทั้งหมด 5 หมู่บ้านจนถึงปัจจุบัน สมาชิกสภาทั้งหมด 10 คน มีนายศิริ จั่นฮวบ เป็นนายกองค์การบริหารส่วนตำบลบางเมือง ปัจจุบันองค์การบริหารส่วนตำบลบางเมือง ยกฐานะเป็นเทศบาลเมืองปากน้ำสมุทรปราการที่ตั้งและอาณาเขต ที่ตั้งและอาณาเขต. เทศบาลเมืองปากน้ำสมุทรปราการ มีที่ทำการตั้งอยู่เลขที่ 111 หมู่บ้านพนาสนธิ์ซิตี้ หมู่ที่ 8 ตำบลบางเมือง อำเภอเมืองสมุทรปราการ จังหวัดสมุทรปราการ ห่างจากที่ว่าการอำเภอเมืองสมุทรปราการ ระยะทาง 3 กิโลเมตร เขตเทศบาลมีพื้นที่ทั้งหมด 9.30 ตารางกิโลเมตร ครอบคลุมพื้นที่ 5 หมู่บ้าน ได้แก่ หมู่ 4, หมู่ 6, หมู่ 8, หมู่ 9, และหมู่ 10 ตำบลบางเมือง อำเภอเมืองสมุทรปราการ จังหวัดสมุทรปราการ มีอาณาเขตติดต่อกับองค์กรปกครองส่วนท้องถิ่นอื่น ๆ ดังนี้- ทิศเหนือ ติดต่อกับองค์การบริหารส่วนตำบลเทพารักษ์ - ทิศใต้ ติดต่อกับเทศบาลตำบลบางปู และองค์การบริหารส่วนตำบลแพรกษา - ทิศตะวันออก ติดต่อกับองค์การบริหารส่วนตำบลแพรกษา และองค์การบริหารส่วนตำบลแพรกษาใหม่ - ทิศตะวันตก ติดต่อกับเทศบาลตำบลบางเมือง และเทศบาลนครสมุทรปราการ</doc>
