<doc id="611462" url="https://th.wikipedia.org/wiki?curid=611462" title="เลิศทะเล เลือดระยอง">เลิศทะเล เลือดระยอง เลิศทะเล เลือดระยอง เป็นนักมวยไทยที่มีชื่อเสียงคนหนึ่งในยุคแรกเริ่ม เกิดที่อำเภอแกลง จังหวัดระยอง เคยชกคู่ชกถึงตาย และเคยไปชกมวยสากลที่ปีนังด้วยประวัติ ประวัติ. เลิศทะเลมีบิดาเป็นชาวจีนไหหลำ ขึ้นชกมวยไทยตั้งแต่สมัยเวทีหลักเมือง เวทีสวนเจ้าเชตุและเวทีราชดำเนินสมัยที่ยังไม่มีหลังคา เลิศทะเลเคยครองเสื้อสามารถของกองทัพบกเมื่อ พ.ศ. 2479 หลังจากที่ชกชนะคะแนนทวี ใจมีบุญที่เวทีหลักเมือง ต่อมาขึ้นชกที่เวทีสวนเจ้าเชตุ แพ้คะแนนประเสริฐ ส.ส. ไปแบบสนุก และเคยชกกับถวัลย์ วงศ์เทเวศร์ 2 ครั้ง แพ้ครั้งหนึ่ง เสมอครั้งหนึ่ง เมื่อเวทีราชดำเนินเปิดตัวขึ้น เลิศทะเลเคยเดินทางมาชกกับ สมพล กล้าศึก เอกชัย วีระชัย เคยชกกับสมเดช ยนตรกิจแต่แพ้แตกไปแค่ยกแรก ต่อมา ขึ้นชกแพ้น็อคประยุทธ์ อุดมศักดิ์ เมื่อ พ.ศ. 2481 หลังจากนั้นไม่มีใครจัดชกอีก เลิศทะเลจึงไปทำงานเป็นกลาสีเรือ ในช่วงที่เป็นกลาสีเรือ เลิศทะเลไปชกมวยที่ปีนัง ซึ่งปรากฏว่าเลิศทะเลขึ้นชกในแบบมวยสากล ชนะน็อค คิด คาบาเนลลาจากฟิลิปปินส์ในยกที่ 6 จากนั้นไปเป็นครูมวยในมาเลเซีย กลับมาไทยอีกครั้งใน พ.ศ. 2493 และขึ้นชกมวยไทยอีกที่หาดใหญ่ ชนะคะแนน ลิงลม ศรสิงห์ จากนั้นขึ้นชกกับสุวรรณ คล่องผจญเมื่อ 18 สิงหาคม พ.ศ. 2493 ซึ่งเลิศทะเลเป็นฝ่ายชนะน็อคในยกที่ 3 และปรากฏว่าสุวรรณมีอาการเส้นฏลหิตแตกในสมอง เสียชีวิตไปเมื่อ 20 สิงหาคม หลังการชกครั้งนี้ เลิศทะเลชกมวยไทยอยู่นานประมาณ 20 ปี จนร่างกายไม่ไหวจึงแขวนนวม และเป็นครูสอนเชิงมวยให้กับนักมวยในคณะเลือดระยองหลายคนคือศักดิ์ชัย เลือดระยองหรือศักดิ์ชัย นาคพยัคฆ์ และสมพงษ์ เลือดระยองหรือสมพงษ์ พิทักษ์สมุทร และมีหลานชายเป็นนักมวยหลายคนเช่น เมืองแกลง สิงห์ศรทอง สามย่าน สิงห์ศรทอง และประแสร์ สิงห์ศรทอง ในบั้นปลายชีวิตเลิศทะเลมีปัญหาเรื่องดวงตาฝ้าฟางจนมองไม่ค่อยเห็น อาศัยอยู่กับภรรยาที่นนทบุรี ไม่ปรากฏว่ายังมีชีวิตอยู่หรือเสียชีวิตแล้ว</doc>
