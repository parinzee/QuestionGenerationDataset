<doc id="497225" url="https://th.wikipedia.org/wiki?curid=497225" title="เพชรมรกต ว.สังข์ประไพ">เพชรมรกต ว.สังข์ประไพ เพชรมรกต ว.สังข์ประไพ เกิดวันที่ 14 กุมภาพันธ์ พ.ศ. 2537 เป็นนักมวยไทยชาวไทยจากอำเภอพิบูลมังสาหาร จังหวัดอุบลราชธานี ซึ่งในเดือนพฤศจิกายน พ.ศ. 2554 เขาได้ครองตำแหน่งแชมป์รุ่นมินิฟลายเวทของเวทีมวยลุมพินี รวมทั้งได้รับการกล่าวว่าเป็นหนึ่งในนักมวยไทยที่มีรูปแบบการชกที่โดดเด่น มีสถิติการชกเป็นที่ยอมรับของผู้ชม วันที่ 3 มกราคม พ.ศ. 2556 เพชรมรกตเข้าแข่งขันคู่เอกรายการศึกวันมิตรชัย ซึ่งจัดขึ้น ณ เวทีมวยราชดำเนิน โดยเพชรมรกตเป็นฝ่ายชนะคะแนนติ่งทอง ช.โค้วยู่ฮะอีซูซุ ทั้งนี้ เพชรมรกตมีณัฐเดช วชิรรัตนวงศ์ เป็นหัวหน้าคณะ และมีค่าตัวปัจจุบันอยู่ที่ 65,000 บาทประวัติ ประวัติ. เพชรมรกต ว.สังข์ประไพ มีชื่อจริงคือ นพดล ดรุณพันธ์ เป็นบุตรของนายสมบูรณ์ และนางหนู ดรุณพันธ์ เขาเริ่มชกมวยครั้งแรกเมื่ออายุ 12 ขวบโดยใช้ชื่อ มาวิน ลูกแอนเจ็ด เข้าแข่งขัน จากนั้น เขาก็ได้รับวุฒิประกาศนียบัตรวิชาชีพจากเทคโนโลยีบริหารธุรกิจ อุบลราชธานี วันที่ 25 มีนาคม พ.ศ. 2554 เพชรมรกตเข้าแข่งขันชิงชัยรุ่น 105 ปอนด์กับวันชัย ส.กิตติศักดิ์ ซึ่งเป็นผู้ชนะเพื่อนร่วมค่ายของเพชรมรกตอย่างเดอะเล็ก ว.สังข์ประไพ มาแล้วครั้งหนึ่ง ต่อมา ในวันที่ 10 พฤษภาคม เพชรมรกตได้พบกับคู่ชกอย่างวัน​เฮง มีนะ​โยธิน ในรายการศึกเพชรยินดี ที่เวทีมวยลุมพินี โดยได้รับการจัดให้เป็นหนึ่งในมวยคู่เอกระดับสุดยอดของประเทศ และในวันที่ 9 พฤศจิกายน พ.ศ. 2554 เพชรมรกตได้พบกับคู่ชกพนมรุ้งเล็ก เกียรติหมู่ 9 ซึ่งเป็นคู่เอกของรายการศึกดาวรุ่งพระบาท ในรุ่น 115 ปอนด์ ซึ่งก่อนการแข่งขันเพชรมรกตได้รับการพิจารณาว่าเป็นรองด้านกระดูกมวย วันที่ 10 กรกฎาคม พ.ศ. 2555 เพชรมรกตเข้าแข่งขันรายการศึกไพรอนันต์ ที่เวทีมวยลุมพินี โดยได้พบกับมานะศักดิ์ ปิ่นสินชัย ในฐานะคู่เอกของรายการที่ซึ่งทั้งคู่ยังไม่เคยพบกันมาก่อน รวมทั้ง ในวันที่ 17 สิงหาคม เพชรมรกตเข้าแข่งขันรายการศึกไพรอนันต์ ที่เวทีมวยลุมพินี โดยเป็นฝ่ายต่อน้ำหนักให้แก่เอกมงคล ไก่ย่างห้าดาวยิม ทั้งนี้ เพชรมรกตได้รับการกล่าวว่าเป็นนักมวยที่มีความสูงยาว และอยู่ในรูปแบบของมวยเข่า ซึ่งเพชรมรกตเป็นฝ่ายชนะคะแนนขาดในคู่เอกของรายการ และในวันที่ 11 กันยายน เพชรมรกตได้เข้าแข่งขันรายการศึกเพชรปิยะ ที่เวทีมวยลุมพินี โดยได้รับการพิจารณาว่ามีโอกาสชนะคู่ชกอย่างศักดิ์สุริยา ​ไก่ย่างห้าดาวยิม ซึ่งเป็นคู่ค้ำของรายการ และเพชรมรกตเป็นฝ่ายชนะคะแนนจากการแข่งขันเกียรติประวัติเกียรติประวัติ. - แชมป์ 105 ปอนด์ เวทีมวยลุมพินี</doc>
