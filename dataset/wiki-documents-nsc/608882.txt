<doc id="608882" url="https://th.wikipedia.org/wiki?curid=608882" title="เหตุเครื่องบินตกบริเวณเทือกเขาแอนดีส พ.ศ. 2515">เหตุเครื่องบินตกบริเวณเทือกเขาแอนดีส พ.ศ. 2515 กองทัพอากาศอุรุกวัย เที่ยวบินที่ 571 หรือภัยพิบัติการบินแอนดีส เป็นเหตุการณ์เครื่องบินเช่าเหมาลำ แฟร์ไชลด์ FH-227D ของกองทัพอากาศอุรุกวัย มีผู้โดยสาร 45 คน เป็นนักกีฬารักบีและครอบครัว เดินทางจากมอนเตวิเดโอ ประเทศอุรุกวัย เพื่อไปแข่งขันที่ซานติอาโก ประเทศชิลี เมื่อวันที่ 13 ตุลาคม พ.ศ. 2515 ประสบกับสภาพอากาศเลวร้าย ต้องแวะพักที่เมืองเมนโดซา ประเทศอาร์เจนตินา และบินอ้อมเทือกเขาแอนดีส ก่อนจะประสบอุบัติเหตุระหว่างบินผ่านช่องเขาบริเวณชายแดนอาร์เจนตินาและชิลี นักบินได้บังคับเครื่องบินร่อนลงและกระแทกกับพื้นผิวโลก ในเบื้องต้นมีผู้เสียชีวิต 12 คน และเสียชีวิตเพิ่มอีก 5 คนในวันรุ่งขึ้น ผู้รอดชีวิตที่เหลือต้องทรมานกับสภาพอุณหภูมิเย็นจัด และอากาศเบาบาง โดยไม่มีเครื่องนุ่งห่ม รองเท้า เวชภัณฑ์ และเสบียงอาหาร แต่ยังคงอยู่รอดได้โดยการกินเนื้อของเพื่อนผู้เสียชีวิตเป็นอาหาร จนกระทั่งสมาชิกสองคนในกลุ่ม ชื่อ นานโด ปาร์ราโด และ โรแบร์โต คาเนสซา ออกเดินเท้าข้ามเทือกเขาแอนดีสเป็นเวลา 10 วัน ข้ามพรมแดนชิลี และได้รับความช่วยเหลือจากทางการ เมื่อวันที่ 23 ธันวาคม พ.ศ. 2515 หลังเกิดเหตุเป็นเวลา 72 วัน มีผู้รอดชีวิต 16 คน เหตุการณ์นี้เป็นที่รู้จักในอเมริกาใต้ในชื่อว่า ปาฏิหาริย์แห่งแอนดีส (; )</doc>
