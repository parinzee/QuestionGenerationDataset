<doc id="490997" url="https://th.wikipedia.org/wiki?curid=490997" title="อธิปพัฒน์ พรอริยสมบัติ">อธิปพัฒน์ พรอริยสมบัติ อธิปพัฒน์ พรอริยสมบัติ (ชื่อเดิม: ประวิทย์ ชินเวศยวงศ์; 3 พฤศจิกายน พ.ศ. 2516 — ) เจ้าของฉายา วิทย์ ปากน้ำ เป็นนักหมากรุกสากลชาวไทย ผู้ซึ่งครองตำแหน่งแชมป์ประเทศไทยในปี พ.ศ. 2551 และ 2553 โดยได้เป็นตัวแทนทีมชาติไทยเข้าแข่งขันในโอลิมปิกหมากรุกสากลครั้งที่ 38 รวมถึงครั้งที่ 39 ซึ่งทางสมาพันธ์หมากรุกโลกได้จัดให้เขาอยู่ในอันดับที่ 16 ของประเทศ นอกจากนี้ เขายังเป็นผู้ฝึกสอนให้แก่นักกีฬาผู้เข้าแข่งขันรายการหมากรุกสากลเยาวชนชิงแชมป์โลกด้วยเช่นกันประวัติ ประวัติ. อธิปพัฒน์เข้าแข่งขันหมากรุกสากลในรายการระดับประเทศและระดับโลกหลายรายการ อาทิ โอลิมปิกหมากรุกสากลครั้งที่ 38 ใน พ.ศ. 2551 ที่เดรสเดิน ประเทศเยอรมนี รวมถึงวันที่ 1 เมษายน พ.ศ. 2552 เขาได้เข้าแข่งขันในรายการหมากรุกสากลไทยแลนด์โอเพ่น 2009 แต่เป็นฝ่ายแพ้ต่อนักหมากรุกชาวอินเดียในรอบที่ 5 และในวันที่ 16 สิงหาคม พ.ศ. 2552 เขาเข้าแข่งขันรายการหมากรุกสากลชิงชนะเลิศประจวบคัพ 2009 ที่ซึ่งเขาเป็นผู้ชนะอันดับ 1 ของรายการ เขายังมีผลงานที่น่าสนใจในการแข่งขันหมากรุกสากลในรายการไทยแลนด์โอเพ่น ที่จัดขึ้นในวันที่ 16 เมษายน พ.ศ. 2553 ที่โรงแรมเซ็นจูรี่พาร์ค ซึ่งเขาเป็นฝ่ายชนะภูมิพงศ์ วิวรรธนะเดช ในรอบที่ 5 และในเดือนตุลาคมของปีเดียวกันนี้ เขาได้เข้าแข่งขันโอลิมปิกหมากรุกสากลครั้งที่ 39 ในฐานะทีมชาติไทย</doc>
