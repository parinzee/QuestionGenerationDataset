<doc id="157467" url="https://th.wikipedia.org/wiki?curid=157467" title="พระเจ้าเอ็ดเวิร์ดมรณสักขี">พระเจ้าเอ็ดเวิร์ดมรณสักขี พระเจ้าเอ็ดเวิร์ดมรณสักขี () (ราว ค.ศ. 962 - 18 มีนาคม ค.ศ. 978 ) เป็นพระเจ้าแผ่นดินราชวงศ์เวสเซ็กซ์ของราชอาณาจักรอังกฤษ พระเจ้าเอ็ดเวิร์ดมรณสักขีเสด็จพระราชสมภพเมื่อราว ค.ศ. 962 เชื่อกันว่าเป็นพระราชโอรสในสมเด็จพระเจ้าเอ็ดการ์ผู้รักสงบและพระนางเอเธลฟรีดหรือวูลฟธริธ และทรงราชย์ระหว่างวันที่ 8 กรกฎาคม ค.ศ. 975 จนกระทั่งถูกปลงพระชนม์เมื่อวันที่ 18 มีนาคม ค.ศ. 978 ที่ปราสาทคอร์ฟ, มลฑลดอร์เซ็ท ในอังกฤษ สิทธิในการสืบราชบัลลังก์ของพระองค์ถูกท้าโดยผู้สนับสนุนของพระเจ้าเอเธล์เรดที่ 2 หรือ “พระเจ้าเอเธล์เรดผู้ไม่พร้อม” (Ethelred the Unready) แต่จากการหนุนหลังโดยบาทหลวงดันสตันแห่งกลาสตันบรี (Dunstan of Glastonbury) ผู้ต่อมาเป็นบิชอปแห่งวูสเตอร์ ทำให้ทรงถูกยอมรับโดยสภาวิททัน (Witan หรือ Witenagemot) และทรงได้รับการสวมมงกุฏเป็นพระเจ้าแผ่นดินโดยหลวงพ่อดันสตันและออสวอลด์ อาร์ชบิชอปแห่งยอร์ก (นักบุญออสวอลด์แห่งวูสเตอร์) รัชสมัยของพระองค์เป็นรัชสมัยที่สั้นที่เป็นช่วงเวลาเพียงไม่ถึงสามปีที่เต็มไปด้วยปัญหาความขัดแย้งของผู้อ้างตัวในสิทธิในราชบัลลังก์จากหลายฝ่าย พระเจ้าเอ็ดเวิร์ดถูกปลงพระชนม์ที่ปราสาทคอร์ฟในมณฑลดอร์เซ็ท โดยผู้รับใช้ของพระมารดาเลี้ยงพระชนนีพระราชินีเอลฟธริธ แห่งอังกฤษ (พระมเหสีองค์ที่สองหรือสามของพระเจ้าเอ็ดการ์) เมื่อวันที่ 18 มีนาคม ค.ศ. 978 พระเจ้าเอ็ดเวิร์ดทรงได้รับนามว่า “ผู้พลีชีพ” (Martyr) เพราะการสวรรคตของพระองค์เป็นการสวรรคตที่ทารุณ โดยผู้เป็นปฏิปักษ์ต่อพระองค์ที่เป็นผู้ไม่เคร่งศาสนาเท่าใด นอกจากนั้นก็มักจะแสดงพระองค์ว่าเป็นผู้พิทักษ์คริสตจักร พระเจ้าเอ็ดเวิร์ดทรงได้รับการสถาปนาให้เป็น “นักบุญ” เพียง 23 ปีหลังจากการเสด็จสวรรคต จากนั้นก็มีการก่อตั้งลัทธิบูชาของพระองค์กันที่แอบบีชาฟต์สบรีที่พระบรมศพถูกย้ายมาฝังเมื่อปี ค.ศ. 980 กล่าวกันว่ามีปาฏิหาริย์เกิดขึ้นหลายครั้งที่ที่ฝังพระบรมศพของพระองค์รวมทั้งคนเป็นโรคเรื้อนที่หายหรือคนตาบอดที่หายตาบอด พระเจ้าเอ็ดเวิร์ดทรงเป็นนักบุญในคริสต์ศาสนาของนิกายอีสเติร์นออร์โธด็อกซ์, นิกายโรมันคาทอลิกและนิกายอังกลิคัน</doc>
