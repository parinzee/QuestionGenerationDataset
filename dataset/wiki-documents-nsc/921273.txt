<doc id="921273" url="https://th.wikipedia.org/wiki?curid=921273" title="ไอเซยาห์ เบอร์ลิน">ไอเซยาห์ เบอร์ลิน เซอร์ ไอเซยาห์ เบอร์ลิน (Isaiah Berlin 6 มิถุนายน ค.ศ. 1909 - 5 พฤศจิกายน ค.ศ. 1997) เป็นนักทฤษฎีสังคมและการเมืองชาวอังกฤษ - รัสเซีย เป็นนักปรัชญาการเมือง และนักประวัติศาสตร์ภูมิปัญญา เบอร์ลินเป็นที่รู้จักกันดีจากงานเขียนของเขาเรื่อง "มโนทัศน์เรื่องเสรีภาพสองแบบ" (Two Concepts of Liberty) การบุกเบิกคุณค่าพหุนิยม และสำรวจแนวคิดและผลกระทบของนักคิดที่ต่อต้านยุคเรืองปัญญาประวัติ ประวัติ. เบอร์ลิน เกิดในกรุงริกา ซึ่งปัจจุบันเป็นเมืองหลวงของประเทศลัตเวีย ในปีค.ศ. 1909 ครอบครัวของเขาย้ายไปอยู่ที่ประเทศรัสเซียเมื่อเขาอายุ 6 ขวบ และที่เมืองเปโตรกราด ปีค.ศ. 1917 เบอร์ลินได้เห็นเหตุการณ์ปฏิวัติทั้งสองครั้ง ทั้งการปฏิวัติสังคมนิยมประชาธิปไตย และการปฏิวัติเดือนตุลาคม ในปีค.ศ. 1921 เขาและพ่อแม่อพยพไปอยู่ที่ประเทศอังกฤษ เบอร์ลินเข้ารับการศึกษาที่โรงเรียนเซนต์ปอลในกรุงลอนดอน และวิทยาลัยคอร์ปัส คริสตี มหาวิทยาลัยอ๊อกซฟอร์ดการทำงาน การทำงาน. ในช่วงสงครามโลกครั้งที่ 2 เบอร์ลินได้เข้ารับราชการเป็นเจ้าหน้าที่ฝ่ายข่าวสารและข้อมูลโดยประจำอยู่ที่กรุงนิวยอร์ก วอชิงตัน มอสโกว และเลนินกราด ตามลำดับ การทำงานของเขาเป็นที่พอใจและได้รับคำชมจากวินสตัน เชอร์ชิล นายกรัฐมนตรีขณะนั้น หลังเสร็จสิ้นสงครามแล้ว เบอร์ลินมาเป็นอาจารย์ที่มหาวิทยาลัยอ๊อกซฟอร์ด โดยดำรงตำแหน่งตำแหน่งศาสตราจารย์ชิชิลีด้านทฤษฎีการเมืองและสังคม (Chichele Professor of Social and Political Theory) เป็นประธานผู้ก่อตั้งวิทยาลัยวูล์ฟสัน มหาวิทยาลัยออกซฟอร์ด เขายังดำรงตำแหน่งประธานของบริติชอะคาเดมี (British Academy) อีกด้วยผลงานเขียน ผลงานเขียน. เมาริซ์ เบารา (Maurice Bowra) ได้เขียนไว้ว่า "เหมือนกับพระเยซูเจ้าและโสกราตีส เบอร์ลินไม่ได้เขียนอะไรนัก ทว่าเขาคิดและพูดมากและก็มีผลอิทธิพลอย่างมหาศาล" ในช่วงชีวิตของเบอร์ลินมีผลงานที่เขาตีพิมพ์น้อย จนกระทั่งเมื่อได้พบกับเฮนรี ฮารดี้ ซึ่งเป็นลูกศิษย์และสนใจในการรวบรวมผลงานที่ตีพิมพ์ของเขาเพื่อเผยแพร่ ฮารดี้พบว่า เบอร์ลินมีผลงานที่ร่างไว้ หรือที่กระจัดกระจายอยู่มาก หนังสือที่โด่งดังของเบอร์ลินมีอาทิ ชีวประวัติคาร์ล มาร์กซ์ นักคิดรัสเซีย มโนทัศน์และทฤษฎีการเมืองเรื่องเสรีภาพ และประวัติศาสตร์ภูมิปัญญา เป็นต้น นอกจากนี้ยังมีงานตีพิมพ์จดหมายของเขาโดยในปี ค.ศ. 2014 เฮนรี ฮารดี้ได้เผยแพร่จดหมายของเบอร์ลินเล่มที่สี่ ซึ่งเป็นเล่มสุดท้ายในชุดจดหมายออกมารางวัล รางวัล. เบอร์ลินได้รับการแต่งตั้งให้เป็นอัศวินในปี ค.ศ. 1971 และได้รับรางวัลเยรูซาเล็ม (Jerusalem Prize) สำหรับการปกป้องเสรีภาพพลเมืองตลอดชีวิตของเขา ในปี ค.ศ. 1979งานเขียนที่ได้รับการแปลเป็นภาษาไทย งานเขียนที่ได้รับการแปลเป็นภาษาไทย. 1. แด่ศตวรรษของเรา: ความเรียงสามชิ้นของไอเซยา เบอร์ลิน (Messages to Our Century: Three Essays of Isaiah Berlin) แปลโดย เนติวิทย์ โชติภัทร์ไพศาล ชยางกูร ธรรมอัน และธรณ์เทพ มณีเจริญ (กรุงเทพฯ: มูลนิธิเสฐียรโกเศศ-นาคะประทีป, 2561).</doc>
