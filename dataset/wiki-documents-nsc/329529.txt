<doc id="329529" url="https://th.wikipedia.org/wiki?curid=329529" title="การสงบศึก 11 พฤศจิกายน ค.ศ. 1918">การสงบศึก 11 พฤศจิกายน ค.ศ. 1918 การสงบศึกระหว่างฝ่ายพันธมิตรกับเยอรมนีได้มีการลงนามในรถไฟโดยสารในป่ากงเปียญ เมื่อวันที่ 11 พฤศจิกายน ค.ศ. 1918 ซึ่งถือว่าเป็นจุดสิ้นสุดของสงครามโลกครั้งที่หนึ่งบนแนวรบด้านตะวันตก ผู้ลงนามหลัก ได้แก่ จอมพล เฟอร์ดินานด์ ฟอค ผู้บัญชาการสูงสุดฝ่ายพันธมิตร และมัทธิอัส เออร์ซเบอร์เกอร์ ผู้แทนของเยอรมนี การสงบศึกดังกล่าวเป็นข้อตกลงทางทหารซึ่งเป็นความพ่ายแพ้อย่างเด็ดขาดของเยอรมนี หากแต่มิใช่ทั้งการยอมจำนนโดยไม่มีเงื่อนไขหรือสนธิสัญญาเงื่อนไข เงื่อนไข. การสงบศึกประกอบด้วยเงื่อนไขหลักสำคัญต่อไปนี้:- สิ้นสุดความเป็นปรปักษ์ทางทหารภายใน 6 ชั่วโมงหลังลงนาม - การเคลื่อนย้ายกองกำลังเยอรมันทั้งหมดออกจากฝรั่งเศส เบลเยี่ยม ลักเซมเบิร์ก และอาลซัส-ลอแรนในทันที - การเคลื่อนย้ายกองกำลังเยอรมันทั้งหมดออกจากดินแดนทางตะวันตกของแม่น้ำไรน์ บวกรัศมีหัวสะพานอีก 30 กิโลเมตรจากฝั่งขวาของแม่น้ำไรน์ที่เมืองไมนซ์ โคเบลนซ์ และโคโลญน์ พร้อมทั้งให้กองกำลังพันธมิตรและสหรัฐอเมริกายึดครองในภายหลัง - การถอนกำลังเยอรมันทั้งหมดในแนวรบด้านตะวันออกกลับสู่ดินแดนเยอรมันเมื่อวันที่ 1 สิงหาคม ค.ศ. 1914 - ปฏิเสธสนธิสัญญาเบรสท์-ลีตอฟสก์กับรัสเซียและสนธิสัญญาบูคาเรสต์กับโรมาเนีย - การกักกันกองเรือเยอรมัน - การส่งมอบยุทธปัจจัยดังนี้ ปืนใหญ่ 5,000 กระบอก ปืนกล 25,000 กระบอก ปืนครก 3,000 กระบอก เครื่องบิน 1,700 ลำ เครื่องยนต์รถจักร 5,000 เครื่อง และรถเดินราง 150,000 คัน</doc>
