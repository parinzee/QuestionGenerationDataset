<doc id="363469" url="https://th.wikipedia.org/wiki?curid=363469" title="อัลเบร์โต กรานาโด">อัลเบร์โต กรานาโด อัลเบร์โต กรานาโด (8 สิงหาคม ค.ศ. 1922 - 5 มีนาคม ค.ศ. 2011) เป็นแพทย์ นักเขียน และนักวิทยาศาสตร์ชีวเคมีชาวอาร์เจนตินาซึ่งได้รับสัญชาติคิวบา กรานาโดเป็นที่รู้จักกันในฐานะผู้แต่งหนังสือ Travelling with Che Guevara: The Making of a Revolutionary และเป็นผู้ร่วมทางกับเช เกบารา ในการเดินทางด้วยรถจักรยานยนต์ขนาด 500 ซีซี ชื่อ La Poderosa เป็นระยะทางกว่า 8,000 กิโลเมตร ตามลำพังสองคนไปทั่วทวีปอเมริกาใต้ ช่วงเดือนมกราคม ถึงกรกฎาคม 1952 ในการเดินทางครั้งนี้ เกบาราได้บันทึกสิ่งที่พบเห็นไว้ในสมุดบันทึกส่วนตัว เขาได้เห็นความยากจนข้นแค้นของประชาชน และเป็นแรงบันดาลใจให้เขาคิดก่อการปฏิวัติยึดอำนาจจากผู้ปกครองประเทศต่างๆ ในอเมริกาใต้ เพื่อสร้างความเท่าเทียมกันในสังคม ในปี ค.ศ. 1993 บุตรสาวของเกบารา ได้ตีพิมพ์สมุดบันทึกการเดินทางของเกบารากับกรานาโด เป็นหนังสือชื่อ The Motorcycle Diaries และถูกนำมาสร้างเป็นภาพยนตร์ภาษาสเปนชื่อ Diarios de motocicleta ในปี ค.ศ. 2004</doc>
