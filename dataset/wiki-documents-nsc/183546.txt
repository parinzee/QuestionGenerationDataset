<doc id="183546" url="https://th.wikipedia.org/wiki?curid=183546" title="เฉาไก้">เฉาไก้ เฉาไก้ () หรือชื่อในสำเนียงแต้จิ๋วว่า เตียวไก่ เป็นตัวละครในวรรณกรรมจีนเรื่องซ้องกั๋ง หรือ108 ผู้กล้าหาญแห่งเขาเหลียงซาน ซึ่งเป็นหนึ่งในสี่สุดยอดวรรณกรรมจีน มีชื่อเสียงเป็นที่รู้จักในฐานะผู้ก่อตั้งเขาเหลียงซาน แต่อย่างไรก็ดี เฉาไก้ไม่นับว่าเป็นหนึ่งใน 108 ผู้กล้า เพราะว่าเขาเสียชีวิตก่อนทั้ง 108 ผู้กล้าจะรวมตัวกัน เฉาไก้เสียชีวิตจากพิษของลูกธนูที่สื่อเหวินกงเป็นผู้ยิงในการต่อสู้ที่ป้อมตระกูลเจิง หลังจากเฉาไก้เสียชีวิต เขาก็ได้กลายเป็นศูนย์รวมจิตใจของพลพรรคเหลียงซาน และมีการทำพิธีเพื่อบูชาดวงวิญญาณของเฉาไก้อย่างสม่ำเสมอประวัติ ประวัติ. เฉาไก้ถือกำเนิดขึ้นจากครอบครัวที่มีฐะนะดี ในหมู่บ้านตงซี(東溪村) อำเภอยุ่นเฉิง มณฑลซานตง และเมื่อเขาเติบโตขึ้นก็ได้เป็นหัวหน้าหมู่บ้านตงซี ครั้งหนึ่งเฉาไก้เคยทำการขจัดปัดเป่าอาถรรพ์ร้ายที่เกิดขึ้นภายในหมู่บ้านของตนเอง โดยการแสดงพละกำลังเคลื่อนย้ายเจดีย์ศักดิ์สิทธิ์ในหมู่บ้านซีชุนไปยังหมู่บ้านตงชุน จนทำให้เฉาได้ได้รับฉายาว่า"ราชันย์สวรรค์"(晁天王) เฉาไก้มีสหายสนิทได้แก่ อู๋ย่ง กงซุนเซิ่ง หลิวถัง และสามพี่น้องสกุลหยวน อันได้แก่ หยวนเสี่ยวเอ้อร์ หยวนเสี่ยวอู่ หยวนเสี่ยวชี นอกจากนี้เฉาไก้ยังมีสัมพันธไมตรีอันดีกับจูถงและเหลยเหิงซึ่งเป็นมือปราบแห่งเมืองยุ่นเฉิงอีกด้วยปล้นขบวนของขวัญวันเกิด ปล้นขบวนของขวัญวันเกิด. หลิวถังได้ยินข่าวว่าขบวนของขวัญวันเกิดที่จะนำไปมอบแด่ราชครูไช่จิงจะเดินทางผ่านหมู่บ้านตงซี เขาจึงตั้งใจจะนำข่าวนี้มาแจ้งต่อเฉาไก้ แต่ไปเมาหลับในวัดร้าง มือปราบเหลยเหิงบังเอิญลาดตระเวนผ่านมาพบพอดี เหลยเหิงเห็นหลิวถังมีเค้าหน้าดุร้าย จึงเข้าใจผิดคิดว่าหลิวถังเป็นโจรขโมย หลิวถังเมาหลับสนิทจึงถูกเหลยเหิงจับกุมตัวมาอย่างง่ายดาย เหลยเหิงและขบวนมือปราบคุมตัวหลิวถังเดินทางผ่านบ้านของเฉาไก้ เหลยเหิงจึงขอพักผ่อนในบ้านเฉาไก้ชั่วครู่ เฉาไก้ก็ทำการต้อนรับขับสู้เป็นอย่างดี เมื่อเฉาไก้ทราบว่าเหลยเหิงจับผู้ต้องหามาคนหนึ่ง จึงได้ลอบออกมาพบหลิวถังอย่างลับๆ และได้วางแผนกันโดยเฉาไก้จะอ้างตนเป็นน้าชายของหลิวถัง ด้วยเหตุนี้เองจึงทำให้เหลยเหิงต้องปล่อยตัวหลิวถัง แต่หลิวถังเกิดความไม่พอใจที่เหลยเหิงมาจับกุมตน ทั้งสองจึงได้ทะเลาะวิวาทกันจนเฉาไก้ต้องเข้าห้ามปราม เมื่อเหลยเหิงจากไปแล้ว หลิวถังก็แจ้งข่าวเรื่องขบวนของขวัญวันเกิดให้เฉาไก้ทราบทุกประการ เฉาไก้ทราบว่าไช่จิงเป็นขุนนางกังฉิน ของขวัญเหล่านี้ก็ได้มาจากการขูดรีดชาวบ้าน เฉาไก้จึงเห็นว่านี่เป็นโอกาสอันดีที่จะทำการปล้นชิงขบวนของขวัญ ดังนั้นแล้วเฉาไก้จึงเชื้อเชิญอู๋ย่ง กงซุนเซิ่ง และสามพี่น้องสกุลหยวน รวมกันเรียกว่ากลุ่มเจ็ดดารา ยังมีไป๋เซิ่งอีกคนหนึ่งเข้าร่วมการปล้นขบวนของขวัญวันเกิดครั้งนี้ ซึ่งกลุ่มเจ็ดดาราก็สามารถปล้นชิงขบวนของขวัญวันเกิดได้สำเร็จด้วยสติปัญญาของกุนซืออู๋ย่ง แต่แล้วทางการได้ส่งหัวหน้ามือปราบนามว่าเหอเทามาจับกุมไป๋เซิ่ง และคาดคั้นจนทราบความจริงทั้งหมดเข้าร่วมเหลียงซาน เข้าร่วมเหลียงซาน. ซ่งเจียงผู้เป็นปลัดอำเภอยุ่นเฉิง และเป็นสหายสนิทของเฉาไก้ ได้รุดมาแจ้งข่าวเตือนภัยให้เฉาไก้และพรรคพวกหลบหนีการจับกุม จูถงและเหลยเหิงคือผู้ที่ได้รับมอบหมายให้มาจับกุมเฉาไก้และพรรคพวก แต่พวกเขาก็ได้ลอบเปิดทางให้เฉาไก้และพรรคพวกหลบหนีไปได้ แต่เฉาไก้และพรรคพวกยังถูกมือปราบเหอเทาไล่ล่า จนต้องหลบหนีภัยไปร่วมกลุ่มกับชุมโจรที่เขาเหลียงซาน หวังหลุนผู้นำแห่งเขาเหลียงซานเป็นผู้มีจิตใจคับแคบ เกรงกลัวว่าเฉาไก้จะมาช่วงชิงตำแหน่งหัวหน้าค่ายกับตน จึงทำการบ่ายเบี่ยงโดยการมอบของขวัญล้ำค่าให้และน้อมส่งเฉาไก้และพรรคพวกลงเขา แต่เฉาไก้ไม่มีที่ให้พักพิงอาศัย กุนซืออู๋ย่งจึงวางอุบายให้หลินชงผู้เป็นรองหัวหน้าแห่งเหลียงซาน แตกคอกับหวังหลุน และสังหารหวังหลุนเสีย แล้วหลินชง ซ่งว่าน ตู้เชี่ยน และจูกุ้ย ผู้เป็นรองหัวหน้าค่ายเหลียงซานทั้งสี่ ก็ได้ทำการยกย่องเฉาไก้ให้เป็นผู้นำคนใหม่แห่งค่ายเขาเหลียงซานการเสียชีวิตและการสืบทอดตำแหน่งผู้นำเขาเหลียงซาน การเสียชีวิตและการสืบทอดตำแหน่งผู้นำเขาเหลียงซาน. หลังจากซ่งเจียงมาเข้าร่วมกับค่ายเขาเหลียงซานแล้ว เฉาไก้ก็ให้ซ่งเจียงนำทัพปราบปรามศัตรูหลายครั้ง โดนตนเองอยู่รักษาค่ายและคอยส่งกำลังสนับสนุนให้ ครั้งหนึ่งเฉาไก้ได้นำทัพปราบปรามป้อมตระกูลเจิงด้วยตนเอง สาเหตุจากการที่ต้วนจิ่งจู้ได้นำม้าสิงโตหยก(玉獅子)มามอบแด่เฉาไก้ แต่ระหว่างทางถูกทหารจากป้อมตระกูลเจิงแย่งชิงไป ทั้งยังทำร้ายหลิวถังจนได้รับบาดเจ็บและยังได้เขียนคำสบประมาทค่ายเหลียงซานไว้อีกด้วย สงครามกับป้อมตระกูลเจิงครั้งนี้เอง ทำให้เฉาไก้ได้รับบาดเจ็บสาหัสจากการถูกลูกศรอาบยาพิษของสื่อเหวินกงปักเข้าที่กลางหน้าผาก ต่อมาไม่นานเฉาไก้ก็เสียชีวิตลง แต่ก่อนตายเฉาไก้ได้หักลูกธนูนั้นเป็นสองท่อน แล้วสั่งเสียว่าใครจับสื่อเหวินกงได้ก็จะได้เป็นผู้นำแห่งเหลียงซานต่อจากตน ซ่งเจียงและคหบดีใหญ่ที่เพิ่งเข้าร่วมกองทัพนามว่าหลูจุ้นอี้ ได้รับลูกธนูไปคนละท่อน และยกทัพเข้าตีป้อมตระกูลเจิง หลูจุ้นอี้สามารถจับกุมสื่อเหวินกงได้สำเร็จ แต่ไม่ยอมรับตำแหน่งหัวหน้า และได้ทำการยกย่องซ่งเจียงเป็นหัวหน้าค่ายเหลียงซานสืบต่อจากเฉาไก้ ซ่งเจียงจึงประหารชีวิตสื่อเหวินกงแล้วนำศีรษะสื่อเหวินกงมาเซ่นดวงวิญญาณเฉาไก้ นับแต่นั้นเป็นต้นมา ซ่งเจียงและพี่น้องทั้ง108คนก็ได้ปกครองเขาเหลียงซาน</doc>
