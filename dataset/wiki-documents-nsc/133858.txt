<doc id="133858" url="https://th.wikipedia.org/wiki?curid=133858" title="เคเลบอร์น">เคเลบอร์น เคเลบอร์น () เป็นตัวละครในจินตนิยายเรื่อง เดอะลอร์ดออฟเดอะริงส์ ซึ่งประพันธ์โดย เจ. อาร์. อาร์. โทลคีน เขาเป็นผู้ปกครองอาณาจักรเอลฟ์แห่งลอธลอริเอน ร่วมกับชายาคือเลดี้กาลาเดรียล เป็นบิดาของเคเลเบรียนผู้เป็นภรรยาของเอลรอนด์ เขาจึงเป็นตาของอาร์เวน ตามร่างปกรณัมของโทลคีน มีการระบุถึงความเป็นมาของเคเลบอร์นอย่างคร่าว ๆ ซึ่งแบ่งได้เป็น 2 แนวทางใหญ่ ๆ ได้แก่- แนวทางที่ 1 : เคเลบอร์นเป็นเอลฟ์ชาวเทเลริ เป็นหลานปู่ของกษัตริย์โอลเว พบกับกาลาเดรียลตั้งแต่ครั้งอยู่ในแผ่นดินอามัน ได้ร่วมในการกบฏต่อปวงเทพและช่วยเหลือกาลาเดรียลในการเดินทางกลับคืนมามิดเดิลเอิร์ธเพื่อแก้แค้นเฟอานอร์ แนวทางนี้ไม่เป็นที่ยอมรับนักเนื่องจากมีจุดบกพร่องต่อโครงเรื่องในยุคต่อมาหลายจุด - แนวทางที่ 2 : เคเลบอร์นเป็นเอลฟ์ชาวซินดาร์ เป็นญาติผู้หนึ่งของกษัตริย์ธิงโกลแห่งโดริอัธ พบกับกาลาเดรียลเมื่อครั้งที่นางมาพำนักอยู่กับเทพีเมลิอันระหว่างสงครามชิงอัญมณี แนวทางนี้เป็นโครงเรื่องที่ คริสโตเฟอร์ โทลคีน เลือกมาใช้ในการเรียบเรียงปกรณัมในผลงานเรื่อง ซิลมาริลลิออน เหตุการณ์หลังจากเคเลบอร์นแต่งงานกับกาลาเดรียล และร่วมในการสงครามกับเซารอนในช่วงยุคที่สอง ก็ยังมีแนวทางของเรื่องที่โทลคีนประพันธ์ไว้เป็นอีกหลายแนว ซึ่งยังไม่ได้สรุปว่าโครงเรื่องที่แท้จริงจะเป็นอย่างไร คริสโตเฟอร์ โทลคีน ได้รวบรวมต้นฉบับต่างๆ เหล่านั้นมาแสดงไว้ในหนังสือเรื่อง Unfinished Tales</doc>
