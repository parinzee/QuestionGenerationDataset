<doc id="897451" url="https://th.wikipedia.org/wiki?curid=897451" title="หนองคาย ส.ประภัสสร">หนองคาย ส.ประภัสสร หนองคาย ส.ประภัสสร หรือ หนองคาย ศ.ประภัสสร (31 สิงหาคม พ.ศ. 2497 — ) เจ้าของฉายา แข้งซ้ายลุ่มน้ำโขง เป็นนักมวยไทยชาวไทยระดับแชมป์รุ่นจูเนียร์ไลท์เวท และเฟเธอร์เวทแห่งสนามมวยราชดำเนินประวัติ ประวัติ. หนองคาย ส.ประภัสสร มีชื่อจริงคือ อุดม สุวรพันธ์ (ชื่อเล่น: ไก่) เกิดวันที่ 31 สิงหาคม พ.ศ. 2497 ที่อำเภอเมืองหนองคาย จังหวัดหนองคาย เริ่มฝึกมวยไทยอย่างจริงจังเมื่ออายุ 12–13 ปี เนื่องจากบ้านของเขาอยู่ใกล้กับค่ายมวย ช.นิตย์ รฟท. แล้วจึงแข่งขันในบริเวณใกล้เคียงกว่า 100 ครั้ง กระทั่ง ร.ต.ท.เทอดพงษ์ เทียนสุวรรณ (ยศในขณะนั้น) เห็นแววจึงพามาอยู่ที่กรุงเทพ ณ ค่ายอมรรัตน์ ของเบญจมาศ ชุณหเสวี หนองคายได้มีโอกาสแข่งที่สนามมวยเวทีลุมพินี ซึ่งเป็นฝ่ายชนะน็อกในยกที่ 2 ทว่าต่อมา เขาเป็นฝ่ายแพ้คะแนนต่อขุนพลน้อย เกียรติสุริยา ที่สนามมวยราชดำเนิน จึงกลับไปภาคอีสานตอนเหนือเป็นเวลา 2 ปี โดยใช้ชื่อในการชกคือ หนองคาย อมรรัตน์ จากนั้นจึงกลับมากรุงเทพอีกครั้ง ภายใต้การดูแลของเทอดพงษ์ เทียนสุวรรณ ดังเดิม และประมาณปี พ.ศ. 2516 ได้ขึ้นชกในชื่อ หนองคาย ส.ประภัสสร หลังจากที่หัวหน้าค่ายของเขาแต่งงานกับประภัสสร พานิชกุล และก่อตั้งค่าย ส.ประภัสสร ขึ้นมา วันที่ 22 มกราคม พ.ศ. 2517 เขาได้เข้าแข่งขันรายการ ศึกกังฟูแค้น ที่สนามกีฬาหัวหมาก โดยพบกับผู้ใช้วิชากังฟูนามว่าเติ้ง อุยหง ซึ่งหนองคายเป็นฝ่ายชนะด้วยการเตะชายโครง จนคู่ชกหมดสติในยกแรก จากการแข่งขันครั้งนี้ สามารถเก็บค่าเข้าชมได้ 1 ล้านบาท ตั้งแต่ปี พ.ศ. 2517 หนองคายสามารถทำสถิติชนะ 9 ไฟต์ติดต่อกัน ก่อนที่จะเป็นฝ่ายแพ้เริงศักดิ์ พรทวี อย่างไรก็ตาม เขาก็สามารถเอาชนะเริงศักดิ์ได้ในเวลาต่อมา หนองคายได้ปะทะกับสุดยอดนักมวยไทยแห่งยุคเป็นจำนวนมาก ทั้งผุดผาดน้อย วรวุฒิ, วิชาญน้อย พรทวี, จิตติ เมืองขอนแก่น, ดีเซลน้อย ช.ธนะสุกาญจน์, ณรงค์น้อย เกียรติบัณฑิต ตลอดจนสกัด พรทวี ในปี พ.ศ. 2523 เขาเป็นฝ่ายชนะคะแนนนักมวยไทยที่มีชื่อเสียงอย่างประวิทย์ ศรีธรรม รวมถึงมีผลงานสร้างชื่อจากการเป็นฝ่ายชนะคะแนนเผด็จศึก พิษณุราชันย์ ในศึกดาวรุ่งนวมทอง เมื่อปี พ.ศ. 2523 โดยได้รับถ้วยเกียรติยศ “ยอดมวยไทย” ส่งผลให้เขาเป็นสุดยอดนักมวยไทยในปีดังกล่าวเหตุระเบิดสนามมวยเวทีลุมพินี เหตุระเบิดสนามมวยเวทีลุมพินี. วันที่ 2 เมษายน พ.ศ. 2525 ในคู่เอกของการแข่งขันรายการศึกดังทะลุฟ้ามหากุศล ณ สนามมวยเวทีลุมพินี เป็นการพบกันระหว่างหนองคาย ส.ประภัสสร กับเริงศักดิ์ เพชรยินดี โดยที่นั่งชั้นริงไซด์ มีแคล้ว ธนิกุล (หรือที่รู้จักในชื่อ เฮียเหลา), ชวน หลีกภัย ทำหน้าเป็นประธานการแข่งขัน (ดำรงตำแหน่งรัฐมนตรีว่าการกระทรวงเกษตรและสหกรณ์ในขณะนั้น), วีระ มุสิกพงศ์ (ดำรงตำแหน่งรัฐมนตรีช่วยว่าการกระทรวงมหาดไทยในขณะนั้น) และพลตรี สนั่น ขจรประศาสน์ ร่วมชมการแข่งขัน ซึ่งในช่วงท้ายของยกที่ 5 นี้เอง ที่เกิดเหตุลอบสังหารแคล้ว ธนิกุล โดยมีผู้ก่อการปาระเบิดเอ็ม 26 สู่ที่นั่งชั้นริงไซด์ ส่งผลให้มีผู้เสียชีวิต 5 ราย บาดเจ็บกว่า 50 คน ส่วนแคล้ว ธนิกุล รอดชีวิตจากเหตุการณ์ครั้งดังกล่าวผลงานช่วงท้าย ผลงานช่วงท้าย. วันที่ 5 ตุลาคม พ.ศ. 2525 หนองคายได้พบกับคู่ชกที่เป็นแชมป์คาราเต้ชาวอเมริกัน ผู้มีนามว่าเดฟ จอห์นสตัน (Dave Johnston) ที่คัลเวอร์ซิตี รัฐแคลิฟอร์เนีย จากการแข่งขันครั้งดังกล่าว หนองคายเป็นฝ่ายชนะคะแนน หนองคายแข่งขันชกมวยเป็นจำนวนกว่า 200 ไฟต์ ก่อนที่จะตัดสินใจแขวนนวมในวัย 30 ปีเศษ ภายหลังจากการเลิกชกมวย หนองคายได้ทำธุรกิจร้านอาหารร่วมกับประภัสสร พานิชกุล ผู้เป็นภรรยาของ พ.ต.อ.เทอดพงษ์ เทียนสุวรรณ เป็นเวลากว่า 10 ปี ก่อนที่จะเลิกไปเนื่องด้วยปัญหาด้านสถานที่ ครั้นต่อมาจึงทำหน้าที่เป็นผู้ฝึกสอนให้แก่ค่ายมวยไทยหลายแห่งชีวิตส่วนตัว ชีวิตส่วนตัว. หนองคาย ส.ประภัสสร มีบิดาชื่อ สมพงษ์ สุวรพันธ์ มารดาชื่อ อุดร สุวรพันธ์ โดยเขาเป็นบุตรคนที่สอง ในจำนวนพี่น้องทั้งหมด 9 คน (เป็นชาย 7 คน และหญิง 2 คน) ซึ่งพี่น้องที่เป็นเพศชายจำนวน 7 คน มีถึง 6 คนที่เป็นนักมวย ส่วนคนที่มีชื่อเสียงระดับแถวหน้ามีเพียงเขาเท่านั้นเกียรติประวัติเกียรติประวัติ. - พ.ศ. 2523 - ถ้วยเกียรติยศ “ยอดมวยไทย” (สุดยอดนักมวยไทยแห่งปี) - แชมป์รุ่นจูเนียร์ไลท์เวท สนามมวยราชดำเนิน - แชมป์รุ่นเฟเธอร์เวท สนามมวยราชดำเนินกระแสตอบรับ กระแสตอบรับ. หนองคาย ส.ประภัสสร ได้รับการกล่าวว่าเป็นนักมวยไทยที่มีชื่อเสียงมากที่สุดของจังหวัดหนองคาย และเนื่องด้วยมีแข้งซ้ายที่ทรงพลัง จึงได้รับฉายา “แข้งซ้ายลุ่มน้ำโขง” จากแฟนมวยสถิติการแข่งขัน</doc>
