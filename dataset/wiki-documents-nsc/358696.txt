<doc id="358696" url="https://th.wikipedia.org/wiki?curid=358696" title="แอร์บัส เบลูกา">แอร์บัส เบลูกา แอร์บัส เอ 300-600 เอสที (; ST ย่อมาจาก Super Transporter) หรือ แอร์บัส เบลูกา (Beluga) เป็นเครื่องบินของแอร์บัสที่ปรับปรุงมาจากเครื่องแอร์บัส A300-600 รุ่นลำตัวกว้าง ให้มีช่องบรรทุกใหญ่เป็นพิเศษเพื่อใช้บรรทุกชิ้นส่วนของอากาศยาน และคาร์โกขนาดใหญ่ เดิมเครื่องรุ่นนี้มีชื่อเรียกว่า Super Transporter แต่นิยมเรียกว่า "เบลูกา" ตามลักษณะที่คล้ายกับวาฬขาว ชื่อนี้ได้รับความนิยมจนแอร์บัสนำมาใช้เป็นชื่อทางการของเครื่องบินรุ่นนี้ เครื่องรุ่นนี้เริ่มประกอบตั้งแต่เดือนกันยายน ค.ศ. 1992 ลำแรกแล้วเสร็จเมื่อเดือนกันยายน ค.ศ. 1994 ได้รับใบอนุญาตและเริ่มประจำการในปี ค.ศ. 1995 ปัจจุบันมีด้วยกันทั้งสิ้น 5 ลำ ใช้ในภารกิจบรรทุกชิ้นส่วนเครื่องบินแอร์บัสระหว่างโรงงานที่ตูลูสและฮัมบูร์ก และรับจ้างบรรทุกสัมภาระพิเศษเช่น ชิ้นส่วนสถานีอวกาศ เครื่องจักร ภาพเขียนขนาดใหญ่ รวมไปถึงเฮลิคอปเตอร์ทั้งลำ ระวางบรรทุกของ A300-600ST มีขนาดเส้นผ่านศูนย์กลาง 7.4 เมตร (24 ฟุต) ยาว 37.7 เมตร (124 ฟุต) ใหญ่กว่าซี-5 กาแลคซีและอานโตนอฟ อาน-124 รุสลัน แต่น้ำหนักบรรทุกสูงสุดเพียง 47 ตัน เมื่อเทียบกับ 122.5 ตัน ของซี-5 กาแลคซี และ 150 ตันของอานโตนอฟ อาน-124</doc>
