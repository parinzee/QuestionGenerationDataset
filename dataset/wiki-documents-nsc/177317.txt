<doc id="177317" url="https://th.wikipedia.org/wiki?curid=177317" title="สวีทนุช">สวีทนุช สวีทนุช หรือชื่อจริงว่า วรนุช กนกากร (บริราช) เกิดเมื่อวันที่ 22 กุมภาพันธ์ พ.ศ. 2485 เป็นศิลปินนักร้องชาวไทย มีผลงานอัลบั้มชุดแรกในปี พ.ศ. 2551 ในแนวเพลงลูกกรุง เธอเคยเป็นนักร้องเพลงไทยเดิมคนหนึ่งของ รายการเพลินเพลงกับนฤพนธ์ ทางช่อง 4 (บางขุนพรหม) และเคยเป็นพรีเซนเตอร์ โฆษณาสินค้าของบริษัทอิตาเลียนไทยในสมัยนั้น แต่เธอก็ได้แต่งงานเสียก่อนจึงมิได้เข้าสู่วงการเพลงอย่างเต็มตัว แต่ก็ได้ตั้งวงโฟล์คซองกับเพื่อนๆ ในยุคทศวรรษที่ 1970 กว่า 10 ปี ปัจจุบันเธอเป็นนักร้องของวงธนาคารออมสิน อัลบั้มชุดแรกของเธอที่ชื่อ ต้นฉบับเสียงหวาน ได้ร่วมงานกับ โก้ – เศกพล อุ่นสำราญที่มาช่วยเป่าคลาริเนต, คุณสุวรรณ มโนษร – มือไวโอลินฝีมือดีระดับต้นๆ ของประเทศ และนักดนตรีฝีมืออีกมากมาย อัลบั้มชุดนี้เปิดตัวด้วยเพลง “รักยุค Hi-Tech” ประพันธ์โดยคุณ บรรณ สุวรรณโณชิน เพลงนี้ก็ขึ้นอันดับ 1 ของคลื่น Seed 97.5 สำหรับคำวิจารณ์ด้านเสียงร้องและผลงานชุดแรกนี้ ต่อพงษ์จากผู้จัดการออนไลน์วิจารณ์ไว้ว่า "น้ำเสียงของคุณนุชนั้นเป็นแบบนักร้องรุ่นลูกกรุงเฟื่องและอ่อนช้อยและมีลีลาเอื้อนกันแบบลายคราม เมื่อมาร้องเนื้อเพลงตลกๆ อารมณ์ดี และมีเนื้อหาไปในทางสว่างมันก็เข้ากั๊นเข้ากันกับภาคดนตรีสวรรค์ที่เบาสบาย แต่หนักแน่นจากยอดฝีมือทั้งสิ้น" ส่วนศักดิ์ศิริ มีสมสืบ จากคมชัดลึกวิจารณ์ไว้ว่า "ทั้งน้ำเสียงและลีลาอยู่ในมาตรฐาน เพลงไทยสากล ยุคนั้น โดยไม่มีตกหล่น แก้วเสียงของเธอให้อารมณ์เคียงๆ กับ พิทยา บุญญรัตนพันธ์ " ต่อมาสวีทนุชออกผลงานอัลบั้มชุด สนุกนึก ที่นำเพลงยอดนิยมในหมู่นักฟังเพลง 10 เพลงมาทำใหม่อย่าง เพลงคนมันรัก (ไอซ์ ศรัณยู), คู่กัด (เบิร์ด ธงไชย) และ ทั้งทั้งที่รู้ (อัสนี-วสันต์) เป็นต้น โดยนำมาตีความและเรียบเรียงใหม่ในรูปแบบเพลงลูกกรุง โดยมีโปรดิวเซอร์ บรรณ สุวรรณโณชิน มาทำงานให้อัลบั้มนี้ บรรเลง บรรลัย จากนิตยสารแฮมเบอร์เกอร์วิจารณ์ผลงานอัลบั้มนี้ไว้ว่า "เธอตีความเพลงไปตามความบริสุทธิ์และร้องเหมือนมันเป็นเพลงใหม่ของตัวเอง ที่เขียนขึ้นเพื่อตัวเธอเองเป็นคนแรก... ภาคดนตรีเป็นไปตามมาตรฐานของบรรณที่ค่อนข้างละเมียดและประณีตสูงกว่างานเพลงป็อปดาษดื่นทั่วไป"ผลงานอัลบั้มสตูดิโออัลบั้มผลงานอัลบั้ม. สตูดิโออัลบั้ม. - ต้นฉบับเสียงหวาน (2551) - สนุกนึก (2552) - ที่สุดหวาน (2553)ผลงานรวมศิลปินผลงานรวมศิลปิน. - ใบชาsong ร้องเพลง ชาตรี (2554) เป็นการนำ 12 บทเพลงของวงชาตรีมาร่วมร้องและเรียบเรียบดนตรีใหม่ในหลากหลายสไตล์ดนตรี- สวีทนุชร่วมร้องเพลง รักครั้งแรก โดยเรียบเรียงเป็นลูกกรุงจังหวะ Tango และโซโล่ด้วยไวโอลินเร้าใจโดย สุวรรณ มโนษร แห่ง Leelawadee quartet</doc>
