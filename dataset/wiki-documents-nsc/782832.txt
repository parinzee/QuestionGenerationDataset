<doc id="782832" url="https://th.wikipedia.org/wiki?curid=782832" title="รัตนโกสินทร์วิวแมนชัน">รัตนโกสินทร์วิวแมนชัน รัตนโกสินทร์วิวแมนชัน () เป็นคอนโดมีเนียมแฝดสูง 128 เมตร จำนวน 34 ชั้น ยูนิต 121 ห้อง ตั้งอยู่ 64 เชิงสะพานสมเด็จพระปิ่นเกล้า แขวงบางยี่ขัน เขตบางพลัด กรุงเทพมหานคร อาคารได้เปิดอย่างเป็นทางการเมื่อปี พ.ศ. 2535 รัตนโกสินทร์วิวแมนชัน เป็นที่จดจำในฐานะอาคารแฝดที่สูงโดดเด่นเหนือเขตบริเวณโดยรอบตลอดฝั่งธนบุรีและฝั่งพระนคร ซึ่งเป็นผลมาจากกฎหมายควบคุมอาคารสูงในขณะนั้นที่ไม่ครอบคลุมถึงฝั่งธนบุรี ในเวลาต่อมาอาคารก็ได้รับการวิจารณ์จากปัญหาการบดบังทัศนียภาพ (ทัศนะอุจาด) โดยเฉพาะทัศนียภาพบริเวณพระบรมมหาราชวัง ทำให้มีข่าวถึงการเวนคืนเพื่อลดความสูงอาคารลง หรือกรณีอนุมัติงบประมาณ 2 พันล้านเพื่อรื้ออาคารนี้ แต่ในที่สุดอาคารก็ไม่ได้ทุบลง และปัจจุบันยังคงเปิดเช่าและขาย โดยแต่ละยูนิต (280 ตารางเมตร) ตามราคาประเมิน สูงกว่า 12.5 ล้านบาท ส่วนค่าเช่าตกเดือนละประมาณ 7 หมื่นบาทต่อเดือน</doc>
