<doc id="293412" url="https://th.wikipedia.org/wiki?curid=293412" title="สงบ สวนสิริ">สงบ สวนสิริ สงบ สวนสิริ (20 พฤศจิกายน พ.ศ. 2452 - 19 กรกฎาคม พ.ศ. 2513) เกิดที่ตรอกเยื้องตลาดท่าข้าม อำเภอเมือง จังหวัดสมุทรปราการ เป็นชาวปากน้ำ รุ่นเดียวกับกลุ่มนักเขียนที่มีชื่อเสียงได้แก่ขุนสุนทรภาษิต, สังข์ พัธโนทัย, น. ณ ปากน้ำ และเสนีย์ เสาวพงศ์ เมื่อสงบ สวนสิริ อายุได้ 5 ขวบ บิดาและมารดาเสียชีวิตทั้งหมด ต้องอาศัยอยู่กับย่ามาโดยตลอด เข้าศึกษาที่โรงเรียนมัธยมวัดกลาง จังหวัดสมุทรปราการ จากนั้นเข้าศึกษาต่อโรงเรีนสวนกุหลาบวิทยาลัย จนจบชั้นมัธยมศึกษาปีที่ 5 เมื่อ พ.ศ. 2467 สงบ สวนสิริสมัครเข้าเป็นครั้งแรกที่โรงเรียนมัธยมวัดสุวรรณคีรี ในคลองบางกอกน้อย เมื่อ 1 มิถุนายน พ.ศ. 2468 และดำรงอาชีพครูนานถึง 21 ปี จากนั้นย้ายไปอยู่โรงเรียนมัธยมอมรินทราราม และมัธยมทวีธาภิเศก สุดท้ายลาออกจากราชการ เมื่อ พ.ศ. 2489 และหันมาประกอบอาชีพการประพันธ์อย่างเต็มตัว ผลงานของสงบ สวนสิริ เป็นที่รู้จักกันดี ด้วยนามปากกา "สันตสิริ" โดยเฉพาะผลงานแปลนวนิยายของเพิร์ล เอส. บั๊ก (Pearl S. Buck) เช่น ทรัพย์ในดิน (Good Earth), เมียหลวง (The First Wife) ฯลฯ นอกจากนี้ยังมีผลงานด้านการเรียบเรียงประวัติบุคคลสำคัญ ตำรา และพจนานุกรามภาษาอังกฤษ</doc>
