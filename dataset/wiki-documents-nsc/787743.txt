<doc id="787743" url="https://th.wikipedia.org/wiki?curid=787743" title="โทรทัศน์ประเทศไทยใน ค.ศ. 2008">โทรทัศน์ประเทศไทยใน ค.ศ. 2008 เหตุการณ์ที่เกิดขึ้นใน พ.ศ. 2551 ในโทรทัศน์ประเทศไทยเหตุการณ์เหตุการณ์. - สถานีโทรทัศน์ทีไอทีวี ได้ออกอากาศต่อไปเพียงแต่เปลี่ยนชื่อใหม่เป็น สถานีโทรทัศน์ทีพีบีเอส(ในขณะนั้น) เมื่อวันที่ 15 มกราคม เวลา 00.08 น. โดยเปลี่ยนแปลงการออกอากาศจากผังรายการเดิม มาออกอากาศโดยเสนอนโยบายสถานีโทรทัศน์สาธารณะ สลับกับสารคดีเฉลิมพระเกียรติสมเด็จพระเจ้าพี่นางเธอ เจ้าฟ้ากัลยาณิวัฒนา กรมหลวงนราธิวาสราชนครินทร์และสารคดีสาระความรู้ทั่วไป อีกทั้งยังได้เชื่อมสัญญาณการออกอากาศจากสถานีวิทยุโทรทัศน์แห่งประเทศไทย อาคารถนนเพชรบุรีตัดใหม่ (ปัจจุบันคืออาคารที่ทำการสำนักข่าวกรมประชาสัมพันธ์) จึงทำให้สถานีฯต้องหยุดการส่งสัญญาณการออกอากาศจากอาคารชินวัตรทาวเวอร์ 3 ถนนวิภาวดีรังสิต เป็นระยะเวลาชั่วคราว จนถึงวันที่ 31 เดือนเดียวกัน ก่อนที่จะกลับมาส่งสัญญาณออกอากาศจากสถานที่แห่งเดิม ในวันที่ 1 กุมภาพันธ์ และออกอากาศอย่างเป็นทางการตั้งแต่วันที่ 15 เดือนเดียวกัน เวลา 05.00 น. เป็นต้นมา - รัฐบาลสมัคร สุนทรเวช จักรภพ เพ็ญแข รัฐมนตรีประจำสำนักนายกรัฐมนตรีขณะนั้น ในฐานะกำกับดูแลกรมประชาสัมพันธ์ มีแนวความคิดเปลี่ยนแปลง สทท.11 เพื่อปรับปรุงระบบการบริหารงาน และตอบสนองเจตนารมณ์ของการก่อตั้งสถานีฯ ดังนั้นในวันอังคารที่ 1 เมษายน ตั้งแต่เวลา 06.00 น. สทท.11 จึงเปลี่ยนชื่อเป็น สถานีวิทยุโทรทัศน์แห่งประเทศไทย (National Broadcasting Services of Thailand; NBT) ซึ่งเป็นชื่อที่ใช้จดทะเบียนสมาชิกกับสหภาพวิทยุ-โทรทัศน์แห่งเอเชีย-แปซิฟิก (Asia-Pacific Broadcasting Union; ABU) และเปลี่ยนสีประจำสถานีเป็นสีแดง พร้อมกันนั้น ยังเริ่มออกอากาศรายการรูปแบบใหม่ เพื่อให้สมเจตนารมณ์ในการก่อตั้งสถานีและเพื่อประโยชน์สาธารณะ ทั้งนี้ เอ็นบีทีจะนำเสนอข่าวที่ผลิตโดยกองบรรณาธิการข่าวของสถานีฯ เอง ซึ่งแยกออกมาจากสำนักข่าวกรมประชาสัมพันธ์ (ปัจจุบัน คือ สำนักข่าวแห่งชาติ) ต่างจากในยุค สทท.11 ซึ่งจะนำเสนอข่าวที่ผลิตจากสำนักข่าวกรมประชาสัมพันธ์แทบทั้งสิ้น</doc>
