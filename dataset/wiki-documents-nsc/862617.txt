<doc id="862617" url="https://th.wikipedia.org/wiki?curid=862617" title="ตระกูลรอธส์ไชลด์">ตระกูลรอธส์ไชลด์ ตระกูลรอธส์ไชลด์ () เป็นตระกูลอภิมหาเศรษฐีที่ร่ำรวยที่สุดในโลก สืบเชื้อสายมาจากไมเออร์ อัมส์เชล รอธส์ไชลด์ ชาวยิวที่อพยพไปยังเยอรมนี และได้เริ่มจัดตั้งธนาคารขึ้นที่นั่นในทศวรรษที่ 1760 ต่อมาเขาให้บุตรชายทั้ง 5 คนช่วยบุกเบิกธนาคารของครอบครัวไปยังต่างประเทศ ซึ่งตั้งสาขาอยู่ใน 5 เมืองใหญ่ได้แก่ ลอนดอน, ปารีส, แฟรงก์เฟิร์ต, เวียนนา และเนเปิลส์ ในศตวรรษที่ 19 ตระกูลรอธส์ไชลด์กลายเป็นครอบครัวที่ถือครองทรัพย์สินมากที่สุดในโลก ในปัจจุบันธุรกิจของตระกูลนี้มีทั้งสถาบันการเงิน, อสังหาริมทรัพย์, เหมือง, พลังงาน, ฟาร์มแบบผสม ทรัพย์สินของตระกูลรอธส์ไชลด์มีมากมายมหาศาลเกินกว่าประเมินได้ โดยอาจมีมูลค่ารวมกันถึงสี่แสนล้านดอลลาร์สหรัฐ ด้วยทรัพย์สินที่มากมายมหาศาลเช่นนี้ทำให้เกิดเป็นทฤษฎีสมคบคิดมากมายว่าตระกูลนี้คือผู้บงการกระแสเงินและสถาบันการเงินต่าง ๆ ในโลก และบงการรัฐบาลต่างๆให้ทำสงครามหรือยุติสงครามระหว่างกัน ตระกูลรอธส์ไชลด์เคยเป็นผู้สนับสนุนทางการเงินแก่รัฐบาลอังกฤษในการทำสงครามกับฝรั่งเศสในช่วงสงครามนโปเลียน ในปี 1815 เพียงปีเดียวตระกูลนี้ได้สนับสนุนเงินกู้ถึง 9.8 ล้านปอนด์ (ราว 2.9 หมื่นล้านบาทในปัจจุบัน) ให้แก่พันธมิตรของอังกฤษ นอกจากนี้ยังมีส่วนเกี่ยวข้องโดยตรงกับการเรียกร้องเอกราชของบราซิลจากโปรตุเกสในศตวรรษที่ 19 ตลอดจนสนับสนุนเงินกู้แก่ญี่ปุ่นมูลค่า 11.5 ล้านปอนด์ (ซื้อเรือรบขนาด 15,000 ตันได้ราว 12 ลำ) ในการทำสงครามกับรัสเซีย หลังจากมีส่วนในการปราบนโปเลียน จักรพรรดิฟรันซ์ที่ 1 แห่งออสเตรีย ทรงแต่งตั้งตระกูลรอธส์ไชลด์สาขาออสเตรียให้เป็นขุนนางออสเตรียที่ตำแหน่งไฟร์แฮรร์ และต่อมาในปีค.ศ. 1847 ตระกูลรอธส์ไชลด์สาขาบริเตนก็ได้เป็นขุนนางอังกฤษเช่นกันที่ตำแหน่งบารอน ในช่วงสงครามโลกครั้งที่สอง ภัยคุกคามจากนาซีเยอรมนีทำให้ตระกูลรอธส์ไชลด์สาขาออสเตรียซึ่งมีเชื้อสายยิวจำเป็นต้องหนีตายออกจากยุโรปไปยังสหรัฐอเมริกา ธนาคารและทรัพย์สินของพวกเขาในออสเตรียถูกยึด คฤหาสน์หลายหลังในเวียนนาถูกทำลาย ในปีค.ศ. 1999 รัฐบาลออสเตรียตกลงที่จะส่งมอบภาพจิตรกรรมราว 250 ชิ้นคืนแก่ตระกูลซึ่งถูกยึดไปในสมัยสงคราม ในปีค.ศ. 2016 องค์กรไม่แสวงหาผลกำไร Oxfam International ได้มีการประเมินว่า มูลค่าทรัพย์สินที่ตระกูลรอธส์ไชลด์ครอบครองอยู่ มีมูลค่าอยู่ที่ราว 2 ล้านล้านดอลลาร์สหรัฐ หรือคิดเป็น 5 เท่าของทรัพย์สินของมหาเศรษฐีร่ำรวยที่สุด 8 อันดับแรกของโลกคนรวมกัน</doc>
