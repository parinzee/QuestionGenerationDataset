<doc id="353250" url="https://th.wikipedia.org/wiki?curid=353250" title="สล็อตแมชชีน">สล็อตแมชชีน สล็อตแมชชีน () เป็นเครื่องเล่นพนันที่ประกอบด้วยวงล้อจำนวน 3 วง หรือมากกว่า วงล้อนี้จะหมุนเมื่อผู้เล่นหยอดเหรียญ แล้วกดปุ่ม หรือโยกคันโยก จากนั้นจะคิดคะแนนจากสัญลักษณ์ที่ปรากฏอยู่ด้านหน้าเมื่อวงล้อหยุดหมุน เครื่องเล่นนี้เหล่านี้ส่วนใหญ่จะอยู่ในสถานประกอบการคาสิโนมีผู้ประมาณการว่า รายได้ประมาณ 70% ของรายได้ทั้งหมดของคาสิโน มาจากเครื่องเล่นนี้ เครื่องเล่นสล็อตแมชชีนเครื่องแรกสร้างขึ้นโดยชาลส์ เฟย์ วิศวกรชาวเยอรมัน ที่ซาน ฟรานซิสโก แคลิฟอร์เนีย ในปี ค.ศ. 1887 ประกอบด้วยวงล้อสามวง มีสัญลักษณ์ห้าแบบ คือ รูปเกือกม้า, เพชร, โพดำ, หัวใจ และระฆัง เครื่องรุ่นแรกมีชื่อเรียกว่า "Liberty Bell" ตามชื่อสัญลักษณ์รูประฆังเสรีภาพ ที่เป็นสัญลักษณ์ของการประกาศอิสรภาพของสหรัฐอเมริกา ในระยะแรกเครื่องถูกติดตั้งตามสถานบันเทิงต่างๆ โรงโบว์ลิง ร้านอาหาร และร้านตัดผม ต่อมาในปี ค.ศ. 1908 นักธุรกิจจากชิคาโกชื่อ เฮอร์เบิร์ต มิลส์ ได้พัฒนาเครื่องรุ่นใหม่ที่ใช้สัญลักษณ์เป็นรูปผลไม้ที่มีสีสันสะดุดตาง่ายต่อการสังเกต คือ รูปผลเชอร์รี ผลเลมอน ผลพลัม และรูปแท่งหมากฝรั่ง (เรียกว่า บาร์) ซึ่งยังเป็นที่นิยมใช้มาจนถึงปัจจุบัน</doc>
