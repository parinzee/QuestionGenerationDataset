<doc id="140523" url="https://th.wikipedia.org/wiki?curid=140523" title="สิบสาม (สุนัข)">สิบสาม (สุนัข) คุณสิบสาม (เกิด 13 ธันวาคม พ.ศ. 2530 - ตาย 7 มกราคม พ.ศ. 2546) เป็นสุนัขทรงเลี้ยงในสมเด็จพระเจ้าพี่นางเธอ เจ้าฟ้ากัลยาณิวัฒนา กรมหลวงนราธิวาสราชนครินทร์ คุณสิบสาม เป็นสุนัขพันธุ์บอร์เดอร์เทอร์เรียเพศเมีย เกิดเมื่อวันอาทิตย์ที่ 13 ธันวาคม พ.ศ. 2530 มีพี่น้องจำนวนสี่ตัว จึงได้ชื่อว่า "อาทิตย์", "สิบสาม", "ธันวา" และ "สามสิบ" เมื่อยังเด็ก สมเด็จพระเจ้าพี่นางเธอฯ ทรงเรียกสุนัขทรงเลี้ยงครอกนี้ และมีสิบสามเพียงตัวเดียวที่คลานเข้ามาหาพระองค์ จากนั้นมาสิบสามจึงกลายเป็นสุนัขทรงเลี้ยงที่พระองค์ท่านทรงผูกพันมากที่สุด และได้ติดตามพระองค์ไปในทุกที่ ในวันที่ 13 ธันวาคม พ.ศ. 2543 สมเด็จพระเจ้าพี่นางเธอฯ ทรงจัดงานเลี้ยงวันเกิดให้กับคุณสิบสามเป็นปีแรก ที่วังเลอดิส มีซุ้มอาหาร การแสดง และจับสลากของขวัญพระราชทานแก่สัตวแพทย์ที่ถวายงาน โดยในปีนั้น สมเด็จพระเจ้าพี่นางเธอฯ พระราชทานทรัพย์ส่วนพระองค์จำนวน 1 ล้านบาท แก่โรงพยาบาลสัตว์เล็ก คณะสัตวแพทยศาสตร์ จุฬาลงกรณ์มหาวิทยาลัย จัดตั้งเป็น เงินทุนสิบสาม นำดอกผลจากกองทุนมาใช้ช่วยเหลือในการรักษาสัตว์ป่วยอนาถา หรือเจ้าของสัตว์ที่มีรายได้น้อย และสัตว์ที่เป็นโรคเรื้อรัง เช่น โรคไต โรคเบาหวาน โรคหัวใจ คุณสิบสามมีอายุยืนยาว 15 ปีเศษ จึงล้มป่วยลงและสิ้นใจในอ้อมพระหัตถ์ของพระองค์เมื่อวันที่ 7 มกราคม พ.ศ. 2546 อายุ 15 ปี 22 วัน คณะสัตวแพทย์ศาสตร์ จุฬาลงกรณ์มหาวิทยาลัยได้จัดทำรูปปั้นรูปคุณสิบสามถวาย ตั้งอยู่หน้าทางเข้าพระตำหนักวิลล่าวัฒนา ส่วนในวันที่ 13 ธันวาคมของทุกปี ก็ยังคงมีการจัดงานรื่นเริงที่วังเลอดิส แต่เปลี่ยนชื่องานเป็นงานรำลึกถึงคุณสิบสามแทน</doc>
