<doc id="169840" url="https://th.wikipedia.org/wiki?curid=169840" title="ปลาปอดเอธิโอปิคัส">ปลาปอดเอธิโอปิคัส ปลาปอดเอธิโอปิคัส หรือ ปลาปอดลายหินอ่อน () มีชื่อวิทยาศาสตร์ว่า Protopterus aethiopicus อยู่ในวงศ์ปลาปอดแอฟริกา (Protopteridae) มีรูปร่างเรียวยาวคลายปลาไหล รูปร่างทั่วไปคล้ายปลาปอดแอนเนคเทน (P. annectens) แต่ปลาปอดเอธิโอปิคัสมีส่วนหัวที่กลมมนกว่า และมีลวดลายบนลำตัวเชื่อมติดกันและเรียวยาวคล้ายหินอ่อน ขนาดโตเต็มที่ได้ถึง 2 เมตร หนักถึง 71 กิโลกรัม จัดว่าเป็นปลาปอดชนิดที่ความใหญ่ที่สุดในโลก พบอาศัยอยู่ในทะเลสาบวิกตอเรียและหนองน้ำ ทะเลสาบรอบ ๆ บริเวณทวีปแอฟริกาฝั่งตะวันออก ในฤดูร้อนที่หนองน้ำแห้งแล้ง สามารถขุดรูจำศีลได้นานถึง 1 ปี และสามารถอยู่บนพื้นดินที่ชุ่มชื้นได้นานถึง 3 ปี ปลาปอดเอธิโอปิคัสจะผสมพันธุ์กันในช่วงฤดูน้ำหลาก ปลาตัวเมียหลาย ๆ ตัว จะวางไข่ในโพรงเดียวกันได้ โดยที่ตัวผู้จะเป็นฝ่ายขุดและทำความสะอาดรัง ซึ่งตัวผู้เหล่านี้จะทำการปกป้องดูแลไข่ และตัวอ่อน อาหารที่สำคัญของปลาโตเต็มวัย และกลุ่มที่อยู่ในช่วงก่อนที่จะโตเต็มวัยนั้น จะเป็นพวกหอย แต่ในขณะที่ยังเป็นปลาวัยเล็กกว่า 35 เซนติเมตรจะกินแมลงเป็นสำคัญ ปลาปอดเอธิโอปิคัส สามารถแบ่งได้เป็น 3 ชนิดย่อยได้อีกตามลวดลาย ขนาด และสถานที่ที่พบ คือ- Protopterus aethiopicus aethiopicus - Protopterus aethiopicus congicus โตเต็มที่ราว 1 เมตร พบในลุ่มแม่น้ำคองโก - Protopterus aethiopicus mesmaekersi โตเต็มที่ได้ราว 95 เซนติเมตร พบในลุ่มแม่น้ำคองโกตอนล่าง นิยมเลี้ยงเป็นปลาสวยงาม มีราคาขายที่แพงกว่าปลาปอดแอฟริกาชนิดอื่น ๆ เนื่องจากลวดลายที่สวยงามกว่า</doc>
