<doc id="386741" url="https://th.wikipedia.org/wiki?curid=386741" title="สมเด็จพระราชินีฟาบิโอลาแห่งเบลเยียม">สมเด็จพระราชินีฟาบิโอลาแห่งเบลเยียม สมเด็จพระราชินีฟาบิโอลาแห่งเบลเยียม (; ; พระราชสมภพ: 11 มิถุนายน ค.ศ. 1928 – สวรรคต: 5 ธันวาคม ค.ศ. 2014) หรือพระนามเดิมว่า ดอญญา ฟาเบียวลา เด โมรา อี อารากอน () สตรีชาวสเปนที่ต่อมาได้เป็นสมเด็จพระราชินีในสมเด็จพระราชาธิบดีโบดวงแห่งเบลเยียม ครั้นเมื่อพระราชสวามีได้เสด็จสวรรคตลงในปี ค.ศ. 1993 พระองค์จึงเป็นพระราชินีม่ายแห่งเบลเยียมหลังดำรงตำแหน่งสมเด็จพระราชินีมา 33 ปีพระราชประวัติ พระราชประวัติ. สมเด็จพระราชินีฟาบิโอลาแห่งเบลเยียม ประสูติเมื่อวันที่ 11 มิถุนายน ค.ศ. 1928 ณ กรุงมาดริด ประเทศสเปน เป็นพระธิดาของกอนซาโล เฟร์นันเดซ อี เรย์รา เดล โอลโม, มาควิสที่ 4 แห่งโคซาเรย์รา, เคานต์ที่ 2 แห่งโมรา กับมารดาชื่อ บลังกา เด อารากอน อี การ์ริลโล เด อัลบอร์โนซ บาร์โรเอตา อัลเดมา อี เอเลียว พระองค์มีพี่ชายหนึ่งคนคือ ไคเม เด โมรา อี อารากอน นักแสดงและเพลย์บอยชาวสเปน ส่วนแม่ทูนหัวของพระองค์คือ สมเด็จพระราชินีวิกตอเรีย ยูจีนีแห่งสเปน นอกจากภาษาสเปนแล้ว พระองค์ยังสามารถรับสั่งภาษาฝรั่งเศส, อังกฤษ, เยอรมัน, ดัตช์ และอิตาลี ก่อนการอภิเษกสมรส พระองค์เคยตีพิมพ์อัลบั้ม 12 เทพนิยาย ในหนังสือ ลอสโดเซเกโตสมาราบียาโซส (Los doce cuentos maravillosos) หนึ่งในนั้นคือเรื่อง เดอะอินเดียนวอเทอร์ลีลีส์ (The Indian Water Lilies) เมื่อปี ค.ศ. 1966อภิเษกสมรส อภิเษกสมรส. วันที่ 15 ธันวาคม ค.ศ. 1960 ฟาบิโอลาได้เข้าอภิเษกสมรสกับสมเด็จพระราชาธิบดีโบดวง โดยพิธีอภิเษกสมรสดังกล่าวถูกจัดขึ้นที่โบสถ์ลาเคิน (Laeken) ฟาบิโอลาได้สวมรัดเกล้าอาร์ตเดโก 1926 (1926 Art Deco tiara) ซึ่งได้รับพระราชทานจากสมเด็จพระราชินีอัสตริดแห่งเบลเยียม ซึ่งเป็นพระชนนีของสวามี ส่วนฉลองพระองค์ผ้าซาตินได้รับการออกแบบโดยคริสโตบัล บาเลนเซียกา ทั้งสองพระองค์ไม่มีพระบุตรด้วยกัน เนื่องจากสุขภาพของสมเด็จพระราชินีไม่เอื้ออำนวย ทรงตั้งพระครรภ์แต่ทรงตก(แท้ง)ไปเสียห้าครั้ง ในกลางปี ค.ศ. 1960 มีการรายงานเกี่ยวกับการประสูติกาลของพระบุตรซึ่งเสียชีวิตตั้งแต่แรกประสูติ ด้วยเหตุการณ์ที่ผ่านมาสมเด็จพระราชินีฟาเบียวลาจึงพระราชทานสัมภาษณ์ในปี ค.ศ. 2008 ความว่า "คุณก็ทราบดีว่าข้าพเจ้าเสียบุตรไปห้าคน คุณได้เรียนรู้บางสิ่งจากประสบการณ์นี้. ข้าพเจ้ามีปัญหาเกี่ยวกับการตั้งครรภ์ แต่คุณรู้ไหม ว่าสุดท้ายข้าพเจ้าคิดได้ว่าชีวิตช่างเป็นสิ่งที่สวยงาม" หลังครองคู่มายาวนานหลายปี สมเด็จพระราชาธิบดีโบดวงก็เสด็จสวรรคตลงในปี ค.ศ. 1993 ด้วยเหตุที่กษัตริย์องค์ก่อนไม่มีพระบุตรไว้สืบราชสมบัติ ตำแหน่งพระมหากษัตริย์จึงตกไปสู่พระอนุชาธิราชและได้ครองราชย์ต่อมา คือ สมเด็จพระราชาธิบดีอัลแบร์ที่ 2 พระองค์จึงย้ายออกจากพระราชวังลาเคินไปประทับที่ปราสาทหลังอื่นปลายพระชนม์ ปลายพระชนม์. เมื่อวันที่ 16 มกราคม ค.ศ. 2009 สมเด็จพระราชินีฟาบิโอลาประชวรด้วยพระอาการพระปับผาสะอักเสบจนต้องประทับรักษาที่โรงพยาบาลเป็นเวลาถึง 15 วัน เนื่องจากมีพระอาการอยู่ในขั้นวิกฤต แต่หลังการรักษาก็มีพระอาการที่ดีขึ้นและออกมาปฏิบัติพระกรณียกิจได้ตามปกติ ในเดือนกรกฎาคมปีเดียวกันนั้นเอง ก็มีผู้ไม่ประสงค์ดีพิมพ์เผยแพร่ข่าวตามหน้าหนังสือพิมพ์ว่าสมเด็จพระราชินีฟาบิโอลาจะถูกลอบยิงด้วยหน้าไม้ เมื่อทราบดังนั้นพระองค์จึงปรากฏตัวในช่วงวันฉลองวันชาติเบลเยียมเมื่อวันที่ 21 กรกฎาคม และทรงโบกแอปเปิ้ลที่อยู่ในพระหัตถ์อย่างขบขัน การคุกคามที่เกิดขึ้นภายหลังนี้มีลายมือชื่อใกล้เคียงกับที่ปรากฏในเดือนกรกฎาคม ค.ศ. 2009 ก่อนที่จะปรากฏอีกครั้งในเดือนมกราคม ค.ศ. 2010 หลังจากนั้นก็ทรงปรากฏพระองค์น้อยลง ซึ่งอาจสืบเนื่องมาจากภัยคุกคามดังกล่าว หรืออาจมาจากเหตุผลด้านสุขภาพที่มีตามพระชันษาที่สูงขึ้น สมเด็จพระราชินีฟาบิโอลา ทรงทนทุกข์ทรมานจากการประชวรด้วยกระดูกพรุน และไม่ทรงหายขาดจากอาการพระปับผาสะอักเสบเมื่อครั้งประชวรหนักในปี ค.ศ. 2009 ท้ายที่สุดเมื่อวันที่ 5 ธันวาคม ค.ศ. 2014 ราชสำนักเบลเยียมได้ออกมาประกาศการเสด็จสวรรคตสมเด็จพระราชินีฟาบิโอลา ณ ปราสาทสตุยเวินแบร์ก (Stuyvenbergh Castle) สิริพระชนมายุ 86 พรรษาพระอิสริยยศพระอิสริยยศ. - ดอญญา ฟาเบียวลา เด โมรา อี อารากอน (1928—1960) - สมเด็จพระราชินีแห่งเบลเยียม (1960—1993) - สมเด็จพระราชินีฟาเบียวลาแห่งเบลเยียม (1993—2014)</doc>
