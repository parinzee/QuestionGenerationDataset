<doc id="81024" url="https://th.wikipedia.org/wiki?curid=81024" title="พยัคฆ์ร้าย 007">พยัคฆ์ร้าย 007 พยัคฆ์ร้าย 007 (ภาษาอังกฤษ: Dr. No) เป็นภาพยนตร์แนวสายลับ ของสหราชอาณาจักร แสดงนำโดย ฌอน คอนเนอรี โดยภาพยนตร์เรื่องนี้เป็นเรื่องแรกของ ภาพยนตร์ชุดเจมส์ บอนด์ โดยดัดแปลงจากนวนิยายของ เอียน เฟลมมิง ในชื่อเดียวกัน เขียนบทภาพยนตร์โดย ริชาร์ด มายเบาม์, โจฮันนา ฮาร์วูด และ เบอร์คีลี แมทเทอร์ และกำกับโดย เทอร์เรนซ์ ยัง และอำนวยการสร้างโดย แฮรรี ซอลท์ซ์แมน และ อัลเบิร์ต อาร์. บรอคโคลีเรื่องย่อ เรื่องย่อ. เจมส์ บอนด์ (ฌอน คอนเนอรี่) สายลับรหัส 007 ถูกหน่วย MI6 เรียกตัวไปปฏิบัติภารกิจที่ประเทศจาไมกา หลังจาก จอห์น สแตรงเวย์ส (ทิม ม็อกซัน) สายลับที่เข้าไปสืบเรื่องราวอยู่ที่นั่น หายตัวลึกลับ คาดว่าถูกลอบสังหาร เขาต้องลงมือสืบสาวราวเรื่องจากเบาะแสต่างๆเท่าที่เห็น โดยมีเจ้าหน้าที่จาก CIA เฟลิกซ์ ไลเตอร์ (แจ็ค ลอร์ด) และ ควอเรล (จอห์น คิตซ์มิลเลอร์) เจ้าของเรือที่สนิทสนมกับสแตรงเวย์ส เป็นพันธมิตรช่วยติดตามเบาะแสคนร้ายและเงื่อนงำของคดีนี้ นอกจากการหายตัวของสแตรงเวย์ส ฝ่ายสหรัฐฯ ยังขอให้ช่วยตรวจสอบข้อสงสัยเกี่ยวกับการปล่อยสัญญาณวิทยุรบกวนจากประเทศจาไมกา เพื่อขัดขวางปฏิบัติการที่แหลมคานาวอรัล ในการส่งจรวดขึ้นสู่พื้นผิวดวงจันทร์เป็นครั้งแรกของโลก ไลเตอร์บอกว่า ได้ตรวจทุกพื้นที่แล้วไม่พบหลักฐานให้เชื่อว่ามีการปล่อยคลื่นรบกวนจริง เว้นแต่ที่เกาะ Crab Key เพียงแห่งเดียว เพราะเจ้าของที่ดินลูกครึ่งจีนชื่อ ดร.โน (โจเซฟ ไวส์แมน) อ้างกรรมสิทธิ์ ไม่ยอมให้ใครขึ้นเกาะ ข้อมูลจากการใช้เฮลิคอปเตอร์ ก็ไม่พบอะไรนอกจากเหมืองแร่ธรรมดากับเรดาร์เล็กๆ แถมควอเรลยังสำทับเพิ่มว่า บนเกาะนั้นมีมังกรขนาดยักษ์อาศัยอยู่ แต่บอนด์กลับพบเงื่อนงำน่าสงสัย เพราะสแตรงเวย์สมาเก็บตัวอย่างเศษหินเศษดินจาก Crab Key กลับไปตรวจสอบเป็นระยะๆ ก่อนหายตัวไป บอนด์บึ่งไปหา ศาสตราจารย์เดนต์ (แอนโธนี่ ดอว์สัน) เพื่อนของสแตรงเวย์สที่ตรวจตัวอย่างกรวดหินดินทรายเหล่านั้น ศาสตราจารย์บอกว่าเป็นแค่เศษแร่ธรรมดาอย่าไปสนใจ ทั้งที่จริงๆแล้วแร่ใน Crab Key ปนเปื้อนกัมมันตภาพรังสีระดับสูง บอนด์จึงเตรียมตัว "ลงพื้นที่" ตรวจสอบ แต่ต้องจัดการเสี้ยนหนามและสาวสวยๆ บนแผ่นดินใหญ่จาไมกาเสียก่อน... บอนด์ได้พบกับสาวนักงมหอยสุดสวย ฮันนี่ ไรเดอร์ (เออร์ซูล่า อันเดรส) ที่โผล่พ้นจากริมหาดในชุดบิกินี่วาบหวาม รับแสงอาทิตย์รุ่มอรุณ ณ ชายหาด Crab Key ซึ่งเข้าร่วมปฏิบัติการเด็ดหัว ดร.โน ฌอน คอนเนอรี่ ได้โอกาสบริหารเสน่ห์อย่างเต็มที่ กับสาวสวยมากหน้าหลายตาตลอดเรื่อง (โดยเฉพาะกับ มิสทาโร่ (ซีน่า มาร์แชลล์) ที่พี่บอนด์ของเรา "ขอสอง" ก่อนส่งตัวเธอให้ตำรวจ) เรื่องราวในหนังอิงจากเหตุการณ์จริง ทั้งการส่งจรวดไปดวงจันทร์ หรือวิกฤตการณ์ขีปนาวุธคิวบา (Cuban Missile Crisis) ที่เกือบกลายเป็นสงครามโลกครั้งที่สามและเปิดตัวองค์กร SPECTRE (ที่ ดร.โน เป็นสมาชิก) อันจะมีบทบาทสำคัญในภาคต่อๆไปนักแสดงนักแสดง. - ฌอน คอนเนอรี รับบทเป็น เจมส์ บอนด์: สายลับจาก MI6 รหัสลับ 007 - เออร์ซูลา แอนเดรส รับบทเป็น ฮันนี ไรเดอร์ (พากย์เสียงโดย นิกกี ฟาน เดอ ซิล และร้องเพลงโดย Diana Coupland): นักงมหอยท้องถิ่น ใช้ชีวิตโดยการขโมยหอยจากจาไมกา ไปขายที่ไมอามี - โจเซฟ ไวส์แมน รับบทเป็น ดร. จูเลียส โน: วายร้ายหลัก และ เป็นสมาชิกองค์กร สเป็กเตอร์ - แจ๊ค ลอร์ด รับบทเป็น เฟลิกซ์ ไลเทอร์: เจ้าหน้าที่ซีไอเอถูกส่งให้ร่วมมือกับเจมส์ บอนด์ขณะที่เขาอยู่คิงส์ตัน - เบอร์นาร์ด ลี รับบทเป็น เอ็ม: หัวหน้าหน่วยสืบราชการลับอังกฤษ - แอนโธนี ดอว์สัน รับบทเป็น ศาสตรจารย์ เด็นท์: นักธรณีวิทยา ทำงานลับให้กับดร. โน - จอห์น คิสซ์มิลเลอร์ รับบทเป็น ควอเรล: ชาวเกาะเดย์แมน ซึ่งเป็นลูกจ้างของจอห์น สแตรงเวย์ส โดยให้ไปเก็บตัวอย่างหินจาก เครปคีย์ โดยเขาทำงานกับเฟลิกซ์ ไลเทอร์ก่อนที่บอนด์จะมาถึง - เซนา มาร์เชลล์ รับบทเป็น มิสทาโร: เลขานุการของ มร.เพลย์เดล ที่ ทำเนียบรัฐบาล ในคิงส์ตัน - อูไนซ์ เกย์สัน รับบทเป็น ซิลเวีย เทรนช์ (พากย์เสียงโดย นิกกี ฟาน เดอ ซิล): เทรนช์พบบอนด์ครั้งแรก ที่โต๊ะ Chemin de Fer ที่ London club Le Cercle - ลอยส์ แม็กซ์เวลล์ รับบทเป็น มิสมันนีเพ็นนี: เลขานุการของเอ็ม - ปีเตอร์ เบอร์ตัน รับบทเป็น พันตรี บูธรอยด์: หัวหน้าของ หน่วยคิว, ถูกเรียกตัวโดยเอ็ม ให้เปลี่ยนปืนของบอนด์จาก Beretta M 1934 เป็น Walther PPK โดยเบอร์ตันแสดงเป็นคิว ก่อน เดสมอนด์ เลเวลีน จะมารับบทคิว จนถึงภาค 007 พยัคฆ์ร้ายดับแผนครองโลก ในปี พ.ศ. 2542- ทิโมธี มอกซ์ซอน รับบทเป็น จอห์น สแตรงเวย์ส (พากย์เสียงโดย Robert Rietty): สแตรงเวย์เป็นหัวหน้า สถานีคิงส์ตัน หน่วยสืบราชการลับอังกฤษ ถูกฆาตกรรมโดย 'หนูตาบอดสามตัว' ซึ่งเป็นสมุนของดร. โน - เรกเก คาร์เตอร์ รับบทเป็น มร. โจนส์: สมุนของดร. โน ถูกส่งให้ไปรับ 007 ที่ สนามบิน - Marguerite LeWars รับบทเป็น ช่างภาพ "อิสระ" ของดร. โน โดยสั่งให้ติดตามบอนด์เพลงประกอบ เพลงประกอบ. ภาคนี้เป็นภาคเดียวเท่านั้นที่ไม่มีเพลงนำภาพยนตร์ซึ่งขับร้องโดยศิลปินชื่อดัง อันถือเป็นธรรมเนียมปฏิบัติสืบต่อเนื่องกันมาในการสร้างภาพยนตร์ชุดนี้ แต่ก็ปฏิเสธไม่ได้ว่าทุกครั้งที่เอ่ยถึงชื่อ เจมส์ บอนด์ แฟนหนัง 007 แทบทุกคนจะต้องนึกถึงเสียงดนตรีที่บรรเลงด้วยกีตาร์ไฟฟ้าอันโดดเด่น ผสมผสานกับวงเครื่องออเคสตร้า อย่างกลมกลืนในจังหวะเร่งเร้า ชวนให้เกิดความระทึกใจ เพลงธีมหลักที่กลายเป็นเอกลักษณ์ประจำตัวของสุดยอดสายลับผู้นี้ คือเพลงที่มีชื่อว่า "The James Bond Theme" ซึ่งเป็นเพลงที่ใช้เปิดตัว 007 ในตอน Dr. No</doc>
