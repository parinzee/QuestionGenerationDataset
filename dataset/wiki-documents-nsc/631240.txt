<doc id="631240" url="https://th.wikipedia.org/wiki?curid=631240" title="เดอะวอล์กกิงเดด (วิดีโอเกม)">เดอะวอล์กกิงเดด (วิดีโอเกม) เดอะวอล์กกิงเดด () (รู้จักในชื่อเดอะวอล์กกิงเดด: เดอะเกม และเดอะวอล์กกิงเดด: ซีซันหนึ่ง) เป็นวิดีโอเกมกราฟิกแนวผจญภัยดรามาแบบปฏิสัมพันธ์แบ่งเป็นตอน สร้างจากหนังสือการ์ตูนชุด เดอะวอล์กกิงเดด ของโรเบิร์ต เคิร์กแมน เกมพัฒนาโดยเทลล์เทลเกมส์ ตัวเกมคาดว่าจะออกจำหน่ายปลายปี ค.ศ. 2011 แต่ถูกเลื่อนไปเป็นต้นปี ค.ศ. 2012 เพื่อต่อเวลาพัฒนาเกม ตัวเกมประกอบด้วย 5 ตอนย่อย ออกจำหน่ายระหว่างเดือนเมษายน ถึงพฤศจิกายน ค.ศ. 2012 เทลล์เทลยังได้ออกเวอร์ชันครบห้าตอนด้วย ขณะนี้เกมลงบนเครื่องเล่นเอกซ์บอกซ์ 360 เพลย์สเตชัน 3 ไมโครซอฟท์ วินโดวส์ ไอโอเอส โอเอสเท็น เพลย์สเตชันวิต้า คินเดิลไฟร์ เอชดีเอ็กซ์ และแอนดรอยด์ สำหรับเวอร์ชันอูเยอ (Ouya) มีแผนว่าจะออกจำหน่ายต้นปี ค.ศ. 2014 และเวอร์ชันเพลย์สเตชัน 4 และเอกซ์บอกซ์วัน จะออกมาทีหลัง เนื้อเรื่องเกมจะเกิดขึ้นในโลกสมมุติโลกเดียวกันกับในหนังสือการ์ตูน โดยเหตุการณ์เกิดขึ้นไม่นานหลังจากเริ่มมีซอมบีระบาดในรัฐจอร์เจีย อย่างไรก็ตาม ตัวละครส่วนใหญ่จะเป็นแบบฉบับของตัวเกม คือจะมุ่งเน้นที่ศาสตราจารย์มหาวิทยาลัยและฆาตกร ลี เอฟเร็ตต์ ที่ได้ช่วยชีวิตและคอยดูแลเด็กหญิงชื่อเคลเมนไทน์ เคิร์กแมนคอยดูแลเนื้อเรื่องของเกมเพื่อให้สอดคล้องกับเนื้อเรื่องในหนังสือการ์ตูน แต่อนุญาตให้เทลล์เทลจัดการกับรายละเอียดปลีกย่อยของเกมเอง มีตัวละครจากหนังสือการ์ตูนปรากฏในเกมได้แก่ เฮอร์เชล กรีน, ชอน กรีน และเกล็น รี เดอะวอล์กกิงเดดไม่ใช่เกมแนวแก้ปริศนาอย่างเกมภาพกราฟิกเกมอื่น แต่เน้นที่เนื้อเรื่องและชะตากรรมของตัวละคร เนื้อเรื่องจะเปลี่ยนไปขึ้นกับตัวเลือกที่ผู้เล่นเลือกและตอบสนองเหตุการณ์สำคัญที่ต้องใช้ความเร็ว (quick time event) ซึ่งอาจทำให้ตัวละครถูกฆ่า หรือทำให้ทัศนคติของตัวละครอื่นให้มีต่อลีเปลี่ยนไป ตัวเลือกที่ผู้เล่นเลือกจะส่งผลไปยังตอนต่อไปด้วย และยังมีการเก็บสถิติโดยเทลล์เทลเพื่อเป็นแนวทางให้ทีมงานเขียนเรื่องในตอนต่อ ๆ ไป เดอะวอล์กกิงเดดได้รับคำชื่นชมอย่างล้มหลาม โดยชื่นชมโทนที่เร้าอารมณ์รุนแรงและความสัมพันธ์ระหว่างลีกับเคลเมนไทน์ เกมชนะรางวัล "เกมแห่งปี" มากกว่า 90 รางวัล เช่นรางวัลจากยูเอสเอทูเดย์ เกมส์เรดาร์ อี! ออนไลน์ และสไปก์วิดีโอเกมอวอร์ด มีผู้ซื้อเกมมากกว่า 1 ล้านคนซื้อเกมอย่างน้อย 1 ตอน ด้วยยอดขายมากกว่า 8.5 ล้านหน่วยภายในปลายปี ค.ศ. 2012 ความสำเร็จได้ทำให้เกมประเภทผจญภัยกลับมามีชีวิตชีวาอีกครั้ง ในเดือนกรกฎาคม ค.ศ. 2013 เทลล์เทลปล่อยตอนเสริมชื่อว่า 400 เดยส์ ให้ดาวน์โหลด เพื่อยืดเนื้อเรื่องของซีซันหนึ่งและปูทางไปสู่</doc>
