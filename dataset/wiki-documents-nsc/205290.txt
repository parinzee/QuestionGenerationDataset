<doc id="205290" url="https://th.wikipedia.org/wiki?curid=205290" title="อีเลน เพจ">อีเลน เพจ อีเลน เพจ () เกิดเมื่อวันที่ 5 มีนาคม ค.ศ. 1948 เป็นนักร้อง นักแสดงชาวอังกฤษ เป็นที่รู้จักในผลงานการแสดงละครเพลงเวที เติบโตในบาร์เน็ต, นอร์ธ ลอนดอน เพจศึกษาที่ Aida Foster stage school และมีผลงานอาชีพครั้งแรกบนเวทีในปี 1964 และจากการแสดงให้แก่เรื่อง Hair ในปี 1968 ทำให้เธอแจ้งเกิดบนเวทีเวสต์เอนด์ หลังจากมีบทบาทการแสดงมีหลายครั้งในทศวรรษถัดมา เพจได้รับเลือกให้แสดงในบท อีวา เปรอน ใน Evita ในปี 1978 ซึ่งทำให้เธอเป็นที่รู้จักอย่างกว้างขวางมากขึ้น จากบทบาทนี้ทำให้เธอได้รับรางวัล Laurence Olivier Award สำหรับการแสดงประเภทมิวสิกคัลแห่งปี เธอได้รับบท Grizabella ใน Cats และยังมีเพลงท็อปเท็น "Memory" จากโชว์เรื่องนี้ ต่อมาในปี 1985 เธอได้ออกซิงเกิล "I Know Him So Well" ร่วมร้องกับบาร์บารา ดิกสัน สำหรับเพลงประกอบเรื่อง Chess ซึ่งยังสร้างสถิติมีเพลงที่มียอดขายมากที่สุดสำหรับนักร้องคู่หญิง ซึ่งกล่าวโดยหนังสือกินเนสบุ๊ก จากนั้นแสดงใน Anything Goes ซึ่งเธอก็อยู่ในฐานะผู้ร่วมสร้าง เพจได้ปรากฏตัวครั้งแรกในละครบอร์ดเวย์ในเรื่อง Sunset Boulevard ในปี 1996 รับบทนำเป็นนอร์มา เดสมอนด์ ได้รับเสียงวิจารณ์ที่ดี เธอปรากฏตัวในละครเพลง The King and I ในช่วงปี 2000 ถึง 2001 และหลังจากนั้นอีก 6 ปีถัดมา เธอกลับมาเล่นละครเวทีที่เวสเอนด์ ในเรื่อง The Drowsy Chaperone นอกจากนี้เธอยังมีผลงานแสดงภาพยนตร์และโทรทัศน์อีกด้วย นอกจากการได้รับการเสนอชื่อเข้าชิงรางวัล Laurence Olivier ถึง 5 ครั้ง เธอยังชนะรางวัลมากมายทางด้านละครเวที จนได้รับฉายาว่า "สุภาพสตรีอันดับหนึ่งของวงการละครเพลงอังกฤษ" ทางด้านผลงานเพลงเธอมีอัลบั้มเดี่ยว 20 ชุด และได้รับรางวัลแผ่นเสียงทองคำ 8 ชุดติดต่อกัน และมี 4 ชุดที่มียอดขายมากกว่ารางวัลแผ่นเสียงทองคำขาว และมีผลงานเพลงประกอบการแสดง 7 อัลบั้ม รวมถึงแสดงคอนเสิร์ตไปทั่วโลก ในปี 2004 เธอเป็นพิธีกรให้แก่รายการของเธอเองทางบีบีซีเรดิโอ 2 ที่ชื่อ Elaine Paige on Sunday</doc>
