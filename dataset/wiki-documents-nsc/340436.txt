<doc id="340436" url="https://th.wikipedia.org/wiki?curid=340436" title="วิกฤตการณ์ในประเทศเอกวาดอร์ พ.ศ. 2553">วิกฤตการณ์ในประเทศเอกวาดอร์ พ.ศ. 2553 วิกฤตการณ์ในประเทศเอกวาดอร์ พ.ศ. 2553 เกิดขึ้นเมื่อวันที่ 30 กันยายน พ.ศ. 2553 เมื่อกลุ่มตำรวจและทหารเอกวาดอร์บางกลุ่มทำการปิดกั้นถนนและเข้ายึดสถานที่ของรัฐ อาทิ รัฐสภา และสนามบินในกรุงกีโต เพื่อประท้วงรัฐบัญญัติงบประมาณฉบับใหม่ที่ตัดเงินโบนัสและผลประโยชน์อื่น ๆ หลังจากถูกโจมตีด้วยแก๊สน้ำตาจากกลุ่มตำรวจฝ่ายตรงข้าม ราฟาเอล กอร์เรอา ประธานาธิบดีแห่งสาธารณรัฐเอกวาดอร์ถูกนำตัวส่งโรงพยาบาลแห่งหนึ่งและได้ประกาศสถานการณ์ฉุกเฉินที่นั่น โดยกล่าวหาว่ากลุ่มผู้ก่อจลาจลมีความพยายามจะก่อรัฐประหาร การปะทะเกิดขึ้นระหว่างกลุ่มตำรวจผู้ก่อการจลาจลกับกลุ่มทหารที่ภักดีต่อประธานาธิบดี ซึ่งสามารถช่วยเหลือนายกอร์เรอาได้สำเร็จภายหลังการถูกควบคุมที่โรงพยาบาลกว่า 10 ชั่วโมง แต่ยังมีรายงานสถานการณ์ความไม่สงบและการปล้นสะดมเกิดขึ้นทั่วไปในประเทศ</doc>
