<doc id="158604" url="https://th.wikipedia.org/wiki?curid=158604" title="ธงชาติเบนิน">ธงชาติเบนิน ธงชาติเบนิน เป็นธงสี่เหลี่ยมผืนผ้า กว้าง 10 ส่วน ยาว 15 ส่วน (อัตราส่วนอย่างต่ำคือ 2:3) ตอนต้นธงเป็นแถบแนวตั้งสีเขียว ความกว้างเป็น 6 ใน 15 ส่วนของความยาวธง ส่วนที่เหลือนั้นแบ่งครึ่งตามแนวนอน ตอนบนเป็นพื้นสีเหลือง ตอนล่างพื้นสีแดง สีในธงนี้จัดเป็นสีพันธมิตรแอฟริกา แต่ละสีมีความหมาย คือ สีแดงหมายถึงความกล้าหาญ สีเหลืองหมายถึง[ความมั่งคั่ง และสีเขียวหมายถึงความหวัง ธงนี้เริ่มใช้ครั้งแรกในปี พ.ศ. 2502 ต่อมาจึงถูกเปลี่ยนเป็นธงพื้นสีเขียวมีดาวแดงที่มุมธงบนด้านคันธงเมื่อปี พ.ศ. 2518 เพื่อใช้เป็นธงชาติสาธารณรัฐประชาชนเบนิน ซึ่งปกครองด้วยแนวคิดลัทธิมาร์กซ์ ภายหลังเมื่อรัฐบาลดังกล่าวล่มสลายลงในปี พ.ศ. 2533 ธงในยุคแรกจึงได้นำกลับมาใช้เป็นธงชาติเบนินอีกครั้ง</doc>
