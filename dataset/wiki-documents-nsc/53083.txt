<doc id="53083" url="https://th.wikipedia.org/wiki?curid=53083" title="ฟองสนาน จามรจันทร์">ฟองสนาน จามรจันทร์ ฟองสนาน จามรจันทร์ อดีตนักจัดรายการวิทยุของกรมประชาสัมพันธ์ สังกัดสถานีวิทยุกระจายเสียงแห่งประเทศไทย (เอ็นบีที) จัดเป็นสื่อมวลชนฝีปากกล้าที่ถูกอำนาจรัฐคุกคาม ปัจจุบันเป็นนักจัดการวิทยุและสื่อมวลชนอิสระ รวมถึงเป็นนักโหราศาสตร์สมัครเล่นอีกด้วย ฟองสนาน เกิดเมื่อปี พ.ศ. 2496 ที่อำเภอบ้านเขว้า จังหวัดชัยภูมิ ด้วยการเป็นลูกคนที่ 16 จากพี่น้องทั้งหมด 20 คน เนื่องจากพ่อซึ่งเป็นครูใหญ่และหัวหน้าคณะหมอลำ มีภรรยาถึง 3 คน ฟองสนานจบการศึกษาระดับชั้นประถมศึกษาปีที่ 7 ที่โรงเรียนสตรีชัยภูมิ จากนั้นจึงเข้าจบการศึกษาต่อจนจบมัธยมศึกษาปีที่ 5 ที่โรงเรียนชัยภูมิภักดีชุมพล จากนั้นจึงสอบเข้าคณะพาณิชยศาสตร์และการบัญชี จุฬาลงกรณ์มหาวิทยาลัย แต่ว่าเรียนไปได้เพียงปีเดียว ก็ลาออกมาสอบเข้าใหม่ที่คณะนิเทศศาสตร์ จุฬาลงกรณ์มหาวิทยาลัย รุ่น 10 โดยเรียนเอกการประชาสัมพันธ์ และโทสิ่งพิมพ์ มีเพื่อนร่วมรุ่นที่เป็นสื่อมวลชนด้วยกันเช่น บุญเลิศ ช้างใหญ่, โอภาส เพ็งเจริญ แห่งมติชน และชลิต กิติญาณทรัพย์ แห่งประชาชาติธุรกิจ  เป็นต้น เริ่มทำงานครั้งแรกที่หนังสือพิมพ์สยามรัฐ ยุคม.ร.ว.คึกฤทธิ์ ปราโมช เป็นบรรณาธิการ อยู่ได้ 4 ปี จึงย้ายมาอยู่หนังสือพิมพ์ฐานเศรษฐกิจอยู่ช่วงหนึ่ง จากนั้นจึงสมัครเป็นข้าราชการกรมประชาสัมพันธ์ โดยเริ่มงานแรกที่จังหวัดกระบี่ จับงานข่าวหลายประเภทมาก่อน ไม่ว่าจะเป็น สังคม, เศรษฐกิจ อยู่นานถึง 12 ปี ก่อนที่จะมาปักหลักแน่นอนที่ข่าวการเมือง ด้วยความเป็นนักข่าวเจนประสบการณ์ รวมระยะเวลาการทำงานด้านนี้ถึง 23 ปี กรมประชาสัมพันธ์จึงได้ให้ฟองสนาน จัดรายการชื่อ "บันทึกสถานการณ์" ออกอากาศทางวิทยุกรมประชาสัมพันธ์แห่งประเทศไทย ทางคลื่น FM.92.5 MHz ทุกวันจันทร์ - ศุกร์ เวลา 08.00 - 09.00 น. ในปี พ.ศ. 2537 คู่กับสุริยง หุณฑสาร โดยเป็นรายการสรุปข่าวประจำ เปิดโอกาสให้ผู้ฟังโทรสายเข้ามาแสดงความคิดเห็น กล้าวิพากษ์วิจารณ์รัฐบาลตรงไปตรงมา ทั้ง ๆ ที่เป็นหน่วยงานราชการแท้ ๆ ทำให้มีผู้ฟังจำนวนมาก จนกระทั่ง ย่างเข้าสู่ปีที่ 8 คือ ปี พ.ศ. 2545 ในรัฐบาลชุด พ.ต.ท.ทักษิณ ชินวัตร เป็นนายกรัฐมนตรี รายการบันทึกสถานการณ์ก็ถูกถอดออก โดยอ้างเหตุว่า ฝักใฝ่การเมือง โดยเฉพาะพรรคฝ่ายค้าน คือ พรรคประชาธิปัตย์ ซึ่งเจ้าตัวยืนยันว่า ไม่เคยเข้าข้างฝ่ายใดหรือแทรกแซงด้านเนื้อหาจากผู้ใด แต่ก็ยอมรับการถูกถอดถอนโดยดี โดยบอกว่า เป็นเพียงข้าราชการชั้นผู้น้อย ผู้ใหญ่สั่งอะไรมา ก็ต้องปฏิบัติตาม เมื่อถูกถอดจากรายการแล้ว ฟองสนาน ยังคงรับราชการอยู่ต่อไป และได้จัดรายการโทรทัศน์ เช่น รายการ "ชีพจรการเมือง" ทางช่องยูบีซี 7 เวลา 21.00-22.00น. ทุกวันอาทิตย์ รายการวิทยุ "คุยเฟื่องเรื่องข่าว" ทาง FM. 99.5 MHz. เวลา 17.00-19.00 น. นอกจากนี้ยังเขียนคอลัมน์ประจำนิตยสารกุลสตรีชื่อ "เกร็ดการเมือง" ซึ่งโด่งดังและประสบความสำเร็จอย่างมา ซึ่งต่อมา สำนักพิมพ์ดอกหญ้า นำไปพิมพ์รวมเล่ม จัดจำหน่ายในชื่อ "เม้าท์สนั่นลั่นสภา" ในปี พ.ศ. 2545 ด้วย นอกจากนี้แล้ว ยังเป็นนักโหราศาสตร์ ที่ศึกษาโหราศาสตร์ด้วยตนเอง มักจะออกมาทำนายดวงชะตาของบ้านเมืองอยู่เสมอ ๆ ชีวิตครอบครัว ฟองสนาน จามรจันทร์ สมรสกับ สรวงสรรค์ จามรจันทร์ มีบุตรสาว 1 คน ชื่อ พราวฟอง จามรจันทร์ ปัจจุบันเกษียณรจากราชการก่อนกำหนด โดยมีตำแหน่งสุดท้ายเป็นผู้อำนวยการสถานีวิทยุกระจายเสียงแห่งประเทศไทย (สวท. หรือ เอ็นบีที) ประจำจังหวัดหนองบัวลำภู</doc>
