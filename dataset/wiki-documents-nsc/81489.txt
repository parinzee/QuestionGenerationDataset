<doc id="81489" url="https://th.wikipedia.org/wiki?curid=81489" title="ฮาริ เซลดอน">ฮาริ เซลดอน ฮาริ เซลดอน () เป็นตัวละครเอกในนิยายวิทยาศาสตร์ชุดสถาบันสถาปนา แต่งโดยไอแซค อสิมอฟ ในนิยาย 5 เล่มแรกของชุดสถาบันสถาปนาเป็นเรื่องราวหลังการเสียชีวิตของเซลดอน เขาปรากฏตัวในลักษณะภาพโฮโลแกรมที่บันทึกไว้ล่วงหน้าเท่านั้น (เขาปรากฏตัวเพียงครั้งเดียวในสถาบันสถาปนาเล่มแรก) หลังจากนั้นอสิมอฟได้ตัดสินใจเขียนหนังสืออีก 2 เล่ม แต่จับความในช่วงที่เซลดอนยังมีชีวิต นั่นคือ กำเนิดสถาบันสถาปนา (Prelude to Foundation) และสู่เส้นทางสถาบันสถาปนา (Forward the Foundation) หลังจากนั้นเซลดอนยังปรากฏตัวในนิยายชุดสถาบันสถาปนา ไตรภาคที่สอง ซึ่งแต่งขึ้นโดยนักเขียนคนอื่นหลังอสิมอฟเสียชีวิตแล้ว หนังสื้อทั้งสามเล่มคือ สุดหนทางสถาบันสถาปนา (Foundation's Fear) , ฝ่าวิกฤตสถาบันสถาปนา (Foundation and Chaos) และชัยชนะของสถาบันสถาปนา (Foundation's Triumph)ประวัติ ประวัติ. ฮาริ เซลดอนเกิดในเดือนที่ 10 แห่งปีจักรวาลศักราช (Galactic Era หรือ GE) ที่ 11,988 ถือเป็นปีสถาปนศักราช (Foundation Era) ที่ -79 เขาเสียชีวิตในจักรวาลศักราชที่ 12,069 (สถาปนศักราชที่ 1) (ในนิยายของอสิมอฟนั้น จักรวาลศักราชเริ่มนับเมื่อก่อตั้งจักรวรรดิสากลจักรวาล ซึ่งเป็นช่วงเวลาในอนาคต ที่ไม่ระบุปีเทียบกับศักราชจริง) เซลดอนเกิดที่ดาวเคราะห์เฮลิคอน พ่อของเขาเป็นเกษตรกรปลูกใบยาสูบ เซลดอนมีพรสวรรค์ด้านคณิตศาสตร์ตั้งแต่วัยเยาว์ และได้เรียนศาสตร์การต่อสู้ที่เรียกว่า Heliconan Twisting</doc>
