<doc id="839317" url="https://th.wikipedia.org/wiki?curid=839317" title="Geckolepis megalepis">Geckolepis megalepis Geckolepis megalepis (/เก็ก-โค-เล-ปิส/ /เม-กา-เล-ปิส/) เป็นสัตว์เลื้อยคลานจำพวกจิ้งจกและตุ๊กแกชนิดหนึ่ง พบเฉพาะบนเกาะมาดากัสการ์ เป็นสัตว์ที่ถูกค้นพบเมื่อปี ค.ศ. 2017 โดยเป็นชนิดแรกในสกุล Geckolepis ที่ถูกค้นพบตั้งแต่ปี ค.ศ. 1942 เป็นตุ๊กแกที่มีขนาดเล็กไปจนถึงกลาง หากินในเวลากลางคืน ถูกค้นพบในภูเขาหินปูนที่เขตสงวนอังคารานา โดยเป็นตุ๊กแกที่ไม่เหมือนตุ๊กแกชนิดอื่น คือ ลำตัวปกคลุมด้วยเกล็ดขนาดใหญ่ดูเหมือนเกล็ดปลา ซึ่งเกล็ดนี้สามารถหลุดลอกออกจากตัวได้เมื่อถูกสัตว์ใหญ่คุกคาม เพื่อเป็นการหลบหนีเอาตัวรอด เมื่อถูกกัดหรือได้รับแรงกดดัน แม้ตัวตุ๊กแกจะเจ็บปวดเหมือนกับผิวหนังมนุษยที่ถูกไฟลวก แต่ทว่าเกล็ดดังกล่าวจะงอกขึ้นใหม่ได้ในเวลาไม่กี่สัปดาห์ การศึกษาตุ๊กแกชนิดนี้ยังกระทำได้ยาก เนื่องจากตัวอย่างส่วนใหญ่ที่ค้นพบจะเป็นสภาพของตุ๊กแกที่ตัวเปลือยเปล่า</doc>
