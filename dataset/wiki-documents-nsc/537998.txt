<doc id="537998" url="https://th.wikipedia.org/wiki?curid=537998" title="พีพา มิดเดิลตัน">พีพา มิดเดิลตัน ฟิลิปปา ชาร์ลอตต์ "พีพา" มิดเดิลตัน (; 6 กันยายน พ.ศ. 2526) เป็นสุภาพสตรีชาวสหราชอาณาจักรผู้มีชื่อเสียงทางสังคม ด้วยเป็นพระขนิษฐาของแคเธอริน ดัชเชสแห่งเคมบริดจ์ ซึ่งเธอเป็นเพื่อนเจ้าสาวในพระราชพิธีเสกสมรสของพี่สาวกับเจ้าชายวิลเลียม ดยุกแห่งเคมบริดจ์ พีพาจึงได้รับความสนใจจากเหล่าสื่อมวลชนจำนวนมากทั้งด้านแฟชันและชีวิตส่วนตัวของเธอประวัติ ประวัติ. เธอเกิดเมื่อวันที่ 6 กันยายน พ.ศ. 2526 เป็นบุตรคนที่สองจากสามของไมเคิล ฟรันซิส มิดเดิลตัน อดีตผู้จัดการสายการบินบริติชแอร์เวย์ กับแคโรลด์ อีลิซาเบท มิดเดิลตัน (สกุลเดิม โกลด์สมิท) อดีตพนักงานต้อนรับบนเครื่องบิน ครอบครัวฝ่ายบิดามีพื้นเพมาจากลีดส์ ปัจจุบันอยู่ในเวสต์ยอร์กเชอร์ ย่าทวดคือ โอลีฟ ลัปตัน เจ้าของธุรกิจครอบครัวซึ่งสืบทอดกิจการหลายชั่วอายุคนในลีดส์ ส่วนครอบครัวฝ่ายมารดามีพื้นเพมาจากลอนดอน ซึ่งมีบรรพบุรุษเป็นกรรมกรและคนงานเหมืองในมณฑลเดอรัม ในปี พ.ศ. 2538 ครอบครัวของเธอได้ย้ายมาอยู่ที่เมืองบักเคิลบิวรี บาร์กเชอร์ เธอและพี่สาวเข้ารับการศึกษาที่โรงเรียนเซนต์แอนดรูว์แพงบอร์น และโรงเรียนดาวน์เฮาส์ ต่อมาได้ศึกษาต่อที่วิทยาลัยมาร์ลโบโรห์ และสำเร็จการศึกษาปริญญาตรีสาขาวรรณกรรมภาษาอังกฤษ มหาวิทยาลัยเอดินบะระ ทั้งนี้เธออาศัยร่วมบ้านกับลอร์ดเอดเวิร์ด อินเนส-เกอร์ บุตรชายของดยุกแห่งรอกซ์เบิร์ก และเอิร์ลเพอร์ซี ทายาทของดยุกแห่งนอร์ททัมเบอร์แลนด์การทำงาน การทำงาน. หลังจากสำเร็จการศึกษาในปี พ.ศ. 2551 เธอได้ทำงานประชาสัมพันธ์โฆษณาสินค้าหรูหราระยะสั้น ๆ จากนั้นเธอได้ร่วมงานที่เทเบิล ทอล์ก ทำงานเกี่ยวกับการจัดงานอีเวนต์ ซึ่งเทเบิลทอล์กถือเป็นบริษัทที่มีสำนักงานใหญ่ที่กรุงลอนดอน บริษัทนี้รับจัดงานอีเวนต์และงานสังสรรค์ต่าง ๆ ในปีเดียวกันนั้นนิตยสาร Tatler ได้จัดให้เธออยู่ในรายชื่อ "หนึ่งในคนโสดที่สังคมกล่าวถึง" (the Number 1 Society Singleton) นำหน้าเจมส์ บลันต์ และเจ้าหญิงยูจีนีแห่งยอร์ก แม้ในบทความดังกล่าวจะให้คำอธิบายว่า "ไปงานสังสรรค์หลายงาน แต่มีหน้าที่หลักเป็นเพียงผู้ที่ทำหน้าที่จัดการเรื่องอาหารเครื่องดื่มในงาน" แต่ตั้งแต่นั้นมาเธอก็เป็นที่กล่าวถึงบ่อยครั้งในแวดวงสังคม ในฐานะที่เธอเป็นน้องสาวของเคต มิดเดิลตัน ทั้งสองมักมีข่าวในวงกว้างจำนวนมากที่มุ่งเน้นด้านวิถีทางสังคมและการดำเนินชีวิต ในเดือนเมษายน พ.ศ. 2555 นิตยสาร Time ได้จัดให้เธอเป็นหนึ่งในร้อยบุคคลทรงอิทธิพลที่สุดของโลก ปัจจุบันพีพาทำงานอาทิตย์ละสองวันกับบริษัทของพ่อแม่ที่ชื่อ Party Pieces โดยทำงานแก้ไขเว็บของ นิตยสาร Party Time Penguin Books จ่ายเงินล่วงหน้าแก่พีพาจำนวน 400,000 ปอนด์ สำหรับหนังสือเกี่ยวกับการจัดงานปาร์ตี้ ชื่อเล่มว่า "Celebrate" ซึ่งถูกตีพิมพ์ในฤดูใบไม้ร่วงปี พ.ศ. 2555 แต่ยอดขายกลับต่ำกว่าที่คาดการณ์ไว้ ขณะที่หลายคนวิจารณ์เย้ยหยันด้านความชัดเจนของเนื้อหา ทั้งนี้พีพาได้ออกมายืนยันว่าไม่ได้ใช้นักเขียนเงา และในเดือนมีนาคมปีถัดมาเธอออกจากงานเจ้าหน้าที่วรรณกรรมพระราชพิธีเสกสมรส พระราชพิธีเสกสมรส. ในพระราชพิธีหมั้นของเคต มิดเดิลตันพี่สาว เมื่อวันที่ 16 พฤศจิกายน พ.ศ. 2553 พีพาได้เป็นเพื่อนเจ้าสาว ส่วนในพระราชพิธีเสกสมรส พีพาได้สวมชุดเดรสรูปกอดสีขาวเหมือนของเจ้าสาว สร้างขึ้นโดยซาราห์ เบอร์ตันจากอเล็กซานเดอร์ แมกควีน ทำจากผ้าย่นสีงาช้าง ซึ่งได้รับการยกย่องจากสื่อมวลชน ไม่นานหลังจากนั้นสำเนาชุดดังกล่าวก็มีให้เห็นในไฮสตรีท ซึ่งกำลังเป็นที่ต้องการชีวิตส่วนตัว ชีวิตส่วนตัว. เดือนกันยายน พ.ศ. 2556 มีรายงานว่าพีพาได้ทำการหมั้นกับนิโค แจ็กสัน แต่ภายหลังได้เลิกรากันหลังคาหาได้เพียงสองปี เดือนมกราคม พ.ศ. 2559 เธอคบหากับเจมส์ แมททิวส์ อดีตนักแข่งรถอาชีพ ปัจจุบันเป็นผู้บริหารกองทุนเฮดจ์ฟันด์ (hedge fund manager) ก่อนหมั้นในเดือนกรกฎาคม พ.ศ. 2559 ทั้งนี้แมททิวส์เป็นบุตรชายและทายาทของเดวิด แมททิวส์ แลดแห่งเกลนอัฟฟริก (Laird of Glen Affric) ซึ่งแหล่งข่าวรายงานว่าหลังคู่หมั้นของเธอรับมรดกจากบิดาแล้ว พีพาจะมีบรรดาศักดิ์เป็น "เลดีแห่งเกลนอัฟฟริก" พีพาสมรสกับเจมส์เมื่อวันที่ 20 พฤษภาคม พ.ศ. 2560 ณ โบสถ์นักบุญมาระโกในเบิร์กเชอร์ใกล้บ้านของสกุลมิดเดิลตัน ภายในงานมีเจ้าชายจอร์จ-เจ้าหญิงชาร์ลอตต์แห่งเคมบริดจ์ เอเวีย ออร์เนอร์ (Avia Horner, หลานสาวของสเปนเซอร์ คอมป์ตัน มาร์ควิสที่ 7 แห่งนอร์แทมป์ตัน) เอ็ดเวิร์ด เซเบียร์ (Edward Sebire) วิลเลียม วอร์ด (William Ward) แคซีเมียร์ แททูส (Casimir Tatos) ลีลี เฟรนช์ (Lily French) และเคาน์เตสฟีลิปปา ออยอส (Countess Philippa Hoyos) ส่วนชายที่เป็นที่กล่าวถึงที่สุดในงานนี้คือสเปนเซอร์ แมททิวส์ น้องชายเจ้าบ่าว เดือนกันยายน พ.ศ. 2559 ไอโฟนของพีพาถูกนักเลงคอมพิวเตอร์เจาะข้อมูล สำนักข่าวเดอะซันรายงานว่านักเลงคอมพิวเตอร์คนดังกล่าวอ้างว่ามีภาพของพีพาในบัญชีไอคลาวด์กว่า 3,000 ภาพ และเรียกร้องเงิน 50,000 ปอนด์ ที่สุดนักเลงคอมพิวเตอร์คนดังกล่าวก็ถูกจับกุมภายในเดือนนั้นเองบรรพบุรุษ บรรพบุรุษ. บรรพบุรุษของตระกูลมิดเดิลตันคือ เซอร์โทมัส แฟร์ (พ.ศ. 2017-2063) ส่วนที่พิสูจน์ได้แล้วคือ บาทหลวงโทมัส เดวิส นักบวชและนักประพันธ์เพลงสรรเสริญพระเจ้าแห่งคริสตจักรอังกฤษ มีหลานสาวคือ โอลีฟ คริสเตียนา ลัปตัน ย่าของไมเคิล มิดเดิลตัน ส่วนตาเทียดฝ่ายมารดาของพีพาคือ จอห์น โกลด์สมิท สมรสกับเอสเทอร์ โจนส์ ในปี พ.ศ. 2390ภาพยนตร์ ภาพยนตร์. ใน William & Kate ภาพยนตร์โทรทัศน์ที่ออกฉายเมื่อวันที่ 18 เมษายน พ.ศ. 2554 มีเรื่องราวส่วนหนึ่งเกี่ยวกับพีพา มิดเดิลตัน ซึ่งแสดงโดยแมรี อีลีซ เฮย์เดนลำดับสาแหรก</doc>
