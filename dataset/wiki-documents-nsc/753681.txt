<doc id="753681" url="https://th.wikipedia.org/wiki?curid=753681" title="การประชุมสหประชาชาติว่าด้วยการเปลี่ยนแปลงสภาพภูมิอากาศ พ.ศ. 2558">การประชุมสหประชาชาติว่าด้วยการเปลี่ยนแปลงสภาพภูมิอากาศ พ.ศ. 2558 การประชุมสหประชาชาติว่าด้วยการเปลี่ยนแปลงสภาพภูมิอากาศ พ.ศ. 2558, COP 21 หรือ CMP 11 จัดในกรุงปารีส ประเทศฝรั่งเศส ตั้งแต่วันที่ 30 พฤศจิกายน - 12 ธันวาคม พ.ศ. 2558 เป็นสมัยประชุมประจำปีที่ 21 ของการประชุมภาคี (Conference of the Parties) กรอบอนุสัญญาสหประชาชาติว่าด้วยการเปลี่ยนแปลงสภาพภูมิอากาศ (UNFCCC) ปี พ.ศ. 2535 และสมัยประชุมที่ 11 ของการประชุมภาคี (Meeting of the Parties) พิธีสารเกียวโตปี พ.ศ. 2540 การประชุมบรรลุวัตถุประสงค์เนื่องจากเป็นครั้งแรกที่ได้ความตกลงทั่วโลกเรื่องการลดการเปลี่ยนแปลงสภาพภูมิอากาศในความตกลงปารีสซึ่งแทบทุกรัฐมีมติเห็นชอบ ความตกลงนี้จะมีผลผูกมัดตามกฎหมายหากอย่างน้อย 55 ประเทศซึ่งคิดเป็นร้อยละ 55 ของการปล่อยก๊าซเรือนกระจกทั่วโลกเป็นภาคีความตกลงฯ โดยการลงนามตามด้วยการให้สัตยาบัน การสนองรับ การอนุมัติหรือผ่านภาคยานุวัติในนิวยอร์กระหว่างวันที่ 22 เมษายน พ.ศ. 2559 - 21 เมษายน พ.ศ. 2560 คาดว่าความตกลงฯ จะมีผลใช้บังคับในปี พ.ศ. 2563 ตามคณะกรรมการผู้จัดการประชุม ผลลัพธ์สำคัญที่คาดหมายคือจำกัดปรากฏการณ์โลกร้อนภายในปี พ.ศ. 2643 โดยเทียบกับก่อนยุคอุตสาหกรรมให้ต่ำกว่า 2 องศาเซลเซียส ทว่า มีการเสริมเป้าหมายเพื่อจำกัดการเพิ่มของอุณหภูมิที่ 2 องศานี้ในความตกลงปารีสฉบับที่มีมติเห็นชอบ โดยข้อแถลงความว่าภาคี "มุ่ง" จำกัดการเพิ่มอุณหภูมิที่ 1.5 องศาเซลเซียส นักวิทยาศาสตร์บางคนว่าเป้าหมาย 1.5°C จะต้องอาศัยการปล่อยก๊าซเรือนกระจกที่ระดับศูนย์บางช่วงระหว่างปี พ.ศ. 2573 ถึง พ.ศ. 2593 แต่ทว่า ไม่มีแผนเวลาในรายละเอียดหรือเป้าหมายจำเพาะประเทศสำหรับการปล่อยก๊าซเรือนกระจกแถลงในฉบับสุดท้ายของความตกลงปารีส ขัดกับพิธีสารเกียวโตก่อนหน้า ในความตกลงนี้การปล่อยก๊าซเรือนกระจกระดับศูนย์ควรบรรลุในครึ่งหลังของศตวรรษนี้ ก่อนการประชุม คณะผู้อภิปรายด้านสภาพภูมิอากาศแห่งชาติ 146 ประเทศนำเสนอร่างการอุดหนุนด้านสภาพภูมิอากาศของประเทศ ที่เรียก การดำเนินงานของประเทศในระดับมุ่งมั่น (Intended Nationally Determined Contributions, INDC) ข้อผูกมัดเหล่านี้ประมาณให้จำกัดปรากฏการณ์โลกร้อนที่ 2.7 องศาเซลเซียสภายในปี 2643 ตัวอย่างเช่น INDC ที่สหภาพยุโรปเสนอ คือ ข้อผูกมัดให้ลดการปล่อยก๊าซเรือนกระจกร้อยละ 40 ภายในปี พ.ศ. 2573 เมื่อเทียบกับปี พ.ศ. 2533 ก่อนการประชุมนี้ สมัชชาหารือเกี่ยวกับปรากฏการณ์โลกร้อนในทะเลเมดิเตอร์เรเนียนในมาร์แซย์ ประเทศฝรั่งเศส ระหว่าง MedCop21 ในวันที่ 4 - 5 มิถุนายน พ.ศ. 2558 มีการประชุมก่อน COP ในบอนน์ ประเทศเยอรมนี ระหว่างวันที่ 19 - 23 ตุลาคม พ.ศ. 2558 โดยมีรัฐมนตรีด้านสิ่งแวดล้อมจากทั่วโลกเข้าร่วม</doc>
