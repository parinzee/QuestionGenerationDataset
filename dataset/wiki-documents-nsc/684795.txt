<doc id="684795" url="https://th.wikipedia.org/wiki?curid=684795" title="อินเดอะเมโมรีออฟซัมเมอร์โรมานซ์">อินเดอะเมโมรีออฟซัมเมอร์โรมานซ์ อินเดอะเมโมรีออฟซัมเมอร์โรมานซ์ () เป็นสตูดิโออัลบั้มชุดที่ 3 ของวงดนตรีแนวคลาสสิกร็อกร่วมสมัย ค็อกเทล อัลบั้มนี้ออกจำหน่ายเมื่อวันที่ 27 พฤศจิกายน พ.ศ. 2551 โดยเป็นอัลบั้มชุดสุดท้ายของค็อกเทลก่อนที่จะเซ็นสัญญากับค่ายเพลงจีนี่เรคคอร์ดส อัลบั้มนี้ได้รับการเสนอชื่อเข้าชิงรางวัลสีสันอวอร์ด ประจำปี พ.ศ. 2551 สาขาเพลงบรรเลงยอดเยี่ยม จากบทเพลง "ดาราดับแสง (เวอร์ชันบรรเลง)"ภาพรวม ภาพรวม. ชื่อของอัลบั้ม อินเดอะเมโมรีออฟซัมเมอร์โรมานซ์ มีความหมายตรงกับชื่อของเพลง "ความทรงจำในค่ำฤดูร้อน" ซึ่งเป็นเพลงหลักของอัลบั้มนี้ ในภาคดนตรียังคงความเป็นร็อกจากอัลบั้มชุดที่แล้ว แต่เพิ่มความหนักแน่นขึ้น และใส่เสียงเครื่องสายเข้าไปทำให้ดนตรีมีความเป็นคลาสสิกร็อกเพิ่มขึ้น ทำให้แต่ละเพลงมีรายละเอียดของดนตรีมากขึ้น มีเพลงที่ทำมิวสิกวิดีโอจำนวน 3 เพลง ได้แก่ เพลง "ดาราดับแสง" เพลง "ความทรงจำในค่ำฤดูร้อน" และเพลง "อาจเพราะ" เพลง "ดาราดับแสง" เพลงลำดับที่ 2 ของอัลบั้ม เป็นเพลงร็อคที่มีเครื่องสายมาประกอบด้วย มีเนื้อเพลงที่ใช้ภาษาเขียนบรรยายเรื่องราวทำให้สามารถจินตนาการความรู้สึกของเพลงได้ เพลงลำดับที่ 5 ของอัลบั้ม "ความทรงจำในค่ำฤดูร้อน" เป็นเพลงที่มีเรื่องราวในเนื้อเพลงจะคล้ายการบอกเล่าเรื่องราวหรือนิทาน ส่วนภาคดนตรีนั้น เพลงนี้มีรูปแบบวิธีการเล่นที่เรียบง่าย และนำความเป็นเอเชียสอดแทรกลงไปในส่วนของเครื่องสาย ส่วนเพลง "อาจเพราะ" เพลงลำดับที่ 8 ของอัลบั้ม เป็นเพลงที่ค็อกเทลบันทึกเป็นเพลงแรกในอัลบั้ม และเป็นเพลงในอัลบั้มที่ทุกคนในวงชื่นชอบมากที่สุด เพลงนี้สามารถสะท้อนอารมณ์ได้หลายแบบ เช่น มีอารมณ์เป็นเพลงเศร้า และเป็นเพลงที่ให้กำลังใจ เพราะจังหวะกับเนื้อเพลงที่ค่อนข้างจะขัดแย้งกัน และยังมีเพลง "พันธนาการ" ซึ่งมีดนตรีสังเคราะห์ที่ผสมผสานกับดนตรีร็อก และยังเป็นเพลงที่มีความยาวมากที่สุดในอัลบั้มอีกด้วยรายชื่อเพลง รายชื่อเพลง. เพลงทั้งหมดแต่งโดยค็อกเทล คำร้องและทำนองโดย ปัณฑพล ประสารราชกิจ</doc>
