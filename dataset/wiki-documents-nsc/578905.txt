<doc id="578905" url="https://th.wikipedia.org/wiki?curid=578905" title="รุสลัน โปรวอดนิคอฟ">รุสลัน โปรวอดนิคอฟ รุสลัน โปรวอดนิค็อฟ (; ) นักมวยสากลอาชีพชาวรัสเซีย เป็นอดีตแชมป์โลกในรุ่นไลต์เวลเตอร์เวต (140 ปอนด์) ขององค์กรมวยโลก (WBO) โปรวอดนิค็อฟ มีเชื้อสายชาวแมนชิ เกิดเมื่อวันที่ 20 มกราคม ค.ศ. 1984 ที่หมู่บ้านเบอร์โยโซโว หมู่บ้านเล็ก ๆ ใกล้ไซบีเรีย โปรวอดนิค็อฟเคยผ่านการชกมวยสากลสมัครเล่นมาอย่างโชกโชนหลายครั้ง ก่อนจะหันมาชกมวยสากลอาชีพเมื่อปี ค.ศ. 2006 ที่รัสเซีย โปรวอดนิค็อฟ เคยเป็นคู่ซ้อมของแมนนี่ ปาเกียว แชมป์โลกระดับซูเปอร์สตาร์ 8 รุ่นชาวฟิลิปปินส์ รวมถึงเคยได้รับการฝึกจากเฟร็ดดี้ โรช เทรนเนอร์ของปาเกียวด้วย โปรวอดนิค็อฟสามารถแจ้งเกิดมีชื่อเสียงระดับโลกได้ เมื่อเป็นผู้ท้าชิงแชมป์โลกในรุ่นเวลเตอร์เวต (140 ปอนด์) ของ WBO ของ ทิโมธี แบรดลีย์ แชมป์โลกผิวสีชาวอเมริกัน ที่เคยเอาชนะคะแนนปาเกีัยวมาได้ ในไฟต์นี้โปรวอดนิค็อฟสามารถชกให้แบรดลีย์ลงไปกองกับพื้นเวทีได้ในยกแรก แต่ทว่ากรรมการกลับไม่มีการนับ และในยกที่ 2 ก็ไล่ถลุงแบรดลีย์จนย่ำแย่ แต่ทว่าในช่วงกลาง ๆ ยก แบรดลีย์หันมาใช้จังหวะการชกวงนอก ก่อนที่ยกสุดท้ายโปรวอดนิค็อฟจะชกให้แบรดลีย์ลงไปให้กรรมการนับ 8 แต่สามารถลุกขึ้นมาประคองเอาตัวรอดไปได้ ซึ่งผลตัดสินแบรดลีย์ชนะคะแนนไปแบบเอกฉันท์ 114-113, 114-113, 115-112 เมื่อวันที่ 16 มีนาคม ค.ศ. 2013 ต่อมาในวันที่ 19 ตุลาคม ปีเดียวกัน โปรวอดนิค็อฟจะลดรุ่นลงมาชกในรุ่นไลต์เวลเตอร์เวต และได้โอกาสชิงแชมป์โลกครั้งที่ 2 กับ ไมค์ อัลวาราโด แชมป์โลกชาวอเมริกัน ทั้งคู่แลกหมัดกันอย่างดุเดือดตลอด ก่อนที่ยกที่ 8 โปรวอดนิค็อฟสามารถชกให้อัลวาราโดลงไปให้กรรมการนับ 8 ถึง 2 ครั้ง และในปลายยกที่ 10 ก็ชกให้อัลวาราโดลงไปนับ 8 อีกครั้ง ก่อนที่ช่วงปลายยกจะไล่ชกอัลวาราโดอีก จนตาข้างขวาบวมปูดแทบปิดสนิท แต่โปรวอดนิค็อฟเองก็มีแผลปริที่เปลือกตาขวาเช่นกัน ระหว่างพักยกนี้ กรรมการได้เข้าไปดูอาการของอัลวาราโดที่มุม และตัดสินใจให้เป็นฝ่ายแพ้ไปในที่สุด ต่อมาในวันที่ 14 มิถุนายน ค.ศ. 2014 โปรวอดนิค็อฟ ก็เป็นฝ่ายแพ้คะแนน 12 ยก เสียตำแหน่งแชมป์โลกให้กับ คริส อัลกีริ นักมวยชาวอเมริกันที่ไม่เคยแพ้หรือเสมอแก่ใคร ในการชกที่บรูคลิน นิวยอร์ก รุสลัน โปรวอดนิค็อฟ จัดเป็นนักมวยที่มีน้ำหนักหมัดหนัก มีสไตล์การชกแบบเดินหน้าลุยเข้าชก โดยไม่มีการเต้นฟุตเวิร์ก</doc>
