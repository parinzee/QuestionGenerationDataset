<doc id="725810" url="https://th.wikipedia.org/wiki?curid=725810" title="สาธารณรัฐเนโกรส">สาธารณรัฐเนโกรส สาธารณรัฐเนโกรส (; ฮิลิไกนอน: ) เป็นสาธารณรัฐอายุสั้น และต่อมาเป็นเขตการบริหารที่คงอยู่ในฟิลิปปินส์ภายใต้การปกครองของสเปนและสหรัฐอเมริกา ชื่อของสาธารณรัฐนี้มาจากชื่อเกาะที่เป็นที่ตั้งคือเกาะเนโกรสประวัติศาสตร์ ประวัติศาสตร์. ระหว่างวันที่ 3-6 พฤศจิกายน พ.ศ. 2441 ประชาชนในเนโกรสได้ก่อการปฏิวัติต่อต้านการปกครองของสเปนที่ปกครองโดยนายพลอิซิโดร เด กัสโตร ชาวสเปนได้ยอมแพ้หลังจากที่เห็นกองกำลังติดอาวุธจำนวนมากเข้ามาในเมืองบาโกโลด กองกำลังปฏิวัตินำโดยควน อาราเนตา จากบาโก และอานิเซโต ลักซอน จากตาลิไซ ได้ใช้อาวุธปลอมทั้งปืนไรเฟิลที่ทำจากทางปาล์มและปืนใหญ่ทำจากกระบอกไม้ใหญ่ทาสีดำ ตอนบ่ายของวันที่ 6 พฤศจิกายน พ.ศ. 2441 นายพลกัสโตรได้ลงนามในข้อตกลงยอมจำนนสิ้นสุดการปกครองแบบอาณานิคมของสเปนในเนโกรสตะวันตก ในวันที่ 27 พฤศจิกายน พ.ศ. 2441 สภาผู้แทนราษฎร () ซึ่งเป็นสภาเดี่ยวได้ประกาศจัดตั้ง "สาธารณรัฐเขตเนโกรส" () สภาผู้แทนราษฎรทำหน้าที่เป็นสภาร่างรัฐธรรมนูญด้วย เมื่อกองทัพสหรัฐอเมริกามาถึง ประธานาธิบดีอานิเซโต ลักซอน ได้ชักธงสหรัฐและยอมรับให้กองทัพขึ้นเกาะอย่างเป็นมิตร แม้จะมีการประท้วงจากเนโกรสโอริเอนตัลในช่วงแรก สาธารณรัฐได้เข้าเป็นรัฐในอารักขาของสหรัฐอเมริกา เมื่อวันที่ 30 เมษายน พ.ศ. 2442 โดยเป็นรัฐแยกต่างหากจากส่วนอื่น ๆ ของฟิลิปปินส์ และในวันรุ่งขึ้นได้ผ่านร่างรัฐธรรมนูญ ต่อมา ในวันที่ 22 กรกฎาคม พ.ศ. 2442 ได้เปลี่ยนชื่อเป็น "สาธารณรัฐเนโกรส" แต่ในวันที่ 30 เมษายน พ.ศ. 2444 สาธารณรัฐนี้ได้สลายตัวและผนวกเข้ากับฟิลิปปินส์โดยสหรัฐอเมริกา จนกระทั่งถูกญี่ปุ่นยึดครองระหว่างสงครามโลกครั้งที่สอง</doc>
