<doc id="77288" url="https://th.wikipedia.org/wiki?curid=77288" title="สภามวยโลก">สภามวยโลก สภามวยโลก (; ตัวย่อ: WBC, ; ตัวย่อ: CMB) สถาบันที่ดูแลและควบคุมการชกมวยสากลในระดับโลก สภามวยโลกก่อตั้งขึ้นในวันที่ 14 กุมภาพันธ์ พ.ศ. 2506 โดยมีสำนักงานใหญ่อยู่ที่กรุงเม็กซิโกซิตี ประเทศเม็กซิโก โดยเริ่มแรกมีชาติสมาชิก 11+1 ประเทศ ปัจจุบัน สภามวยโลกมี มัวริซิโอ สุไลมาน ชาวเม็กซิกัน เป็นประธานสถาบัน หลังจาก โฮเซ่ สุไลมาน ที่เป็นประธานตัวจริงและเป็นบิดาของมัวริซิโอ ทำหน้าที่อย่างยาวนานถึง 38 ปี ถึงแก่กรรมไปในต้นปี พ.ศ. 2557 ถือว่าเป็นสถาบันมวยสากลที่ได้รับการยอมรับว่ามีมาตรฐานที่สุดในโลก มีจำนานชาติสมาชิกมากที่สุดในโลก ในประเทศไทย เดิมสภามวยโลกอยู่ในความดูแลของ นายสหสมภพ ศรีสมวงศ์ แต่เมื่อนายสหสมภพได้เสียชีวิตในปลายปี พ.ศ. 2543 พล.ต.อ.โกวิท ภักดีภูมิ ได้เป็นผู้ดำเนินงานต่อ โดยเป็นประธานสภามวยแห่งเอเชีย (Asia Boxing Council - ABC) สถาบันมวยของทวีปเอเชียที่สภามวยโลกให้การยอมรับ สำหรับนักมวยไทยที่เคยเป็นแชมป์โลกของสถาบันนี้มีมาแล้ว 23 คน ได้แก่ โผน กิ่งเพชร, ชาติชาย เชี่ยวน้อย, เวนิส บ.ข.ส., แสนศักดิ์ เมืองสุรินทร์, เนตรน้อย ศ.วรสิงห์, พเยาว์ พูนธรัตน์, สด จิตรลดา, สามารถ พยัคฆ์อรุณ, นภา เกียรติวันชัย, เมืองชัย กิตติเกษม, สมาน ส.จาตุรงค์, ศิริมงคล สิงห์มนัสศักดิ์, ฉัตรชัย อีลิทยิม, วันดี สิงห์วังชา, วีระพล นครหลวงโปรโมชั่น, เม็ดเงิน กระทิงแดงยิม, พงษ์ศักดิ์เล็ก กระทิงแดงยิม, เด่น จุลพันธ์ (นักมวยไทยสัญชาติญี่ปุ่น), โอเล่ห์ดง กระทิงแดงยิม, สุริยัน ศ.รุ่งวิสัย, คมพยัคฆ์ ป.ประมุข, ศรีสะเกษ ศ.รุ่งวิสัย และ วันเฮง มีนะโยธิน สภามวยโลกมีกติกาที่แตกต่างไปจากสถาบันมวยสากลระดับโลกอื่น ๆ คือ เมื่อมีการชิงแชมป์โลก จะมีการเปิดเผยคะแนนของกรรมการให้คะแนนทั้ง 3 คน เมื่อหมดยกที่ 4 และยกที่ 8 ด้วย โดยกติกานี้เริ่มขึ้นเมื่อปี พ.ศ. 2550 ในวันที่ 24 พฤศจิกายน พ.ศ. 2544 โฮเซ่ สุไลมาน ซึ่งในขณะนั้นดำรงตำแหน่งประธานสภามวยโลก และ พล.ต.อ.โกวิท ภักดีภูมิ ได้เข้าเฝ้า ฯ พระบาทสมเด็จพระปรมินทรมหาภูมิพลอดุลยเดช ณ พระตำหนักเปี่ยมสุข ภายในวังไกลกังวล เพื่อทูลเกล้า ฯ ถวายเหรียญทองคำเกียรติยศ "โกลเดนชายนิงซิมโบลออฟเวิลด์ลีดเดอร์ชิป" ในฐานะที่พระองค์ให้การสนับสนุนกีฬามวยสากลมาโดยตลอด รวมถึงในวันที่ 12 ธันวาคม พ.ศ. 2545 โฮเซ่ สุไลมาน ได้เข้าเฝ้า ฯ สมเด็จพระเจ้าอยู่หัวมหาวชิราลงกรณ บดินทรเทพยวรางกูร (ขณะนั้นยังทรงพระอิสริยยศเป็นสมเด็จพระบรมโอรสาธิราช ฯ สยามมกุฎราชกุมาร) ณ พระตำหนักวังศุโขทัย เพื่อทำการทูลเกล้า ฯ ถวายเหรียญเกียรติยศ "ไลฟ์ไทม์แอคชีพเมนท์ - โกลเดนอวอร์ด" ในฐานะที่พระองค์ให้การสนับสนุนกีฬามวยสากลมาโดยตลอด สภามวยโลก เป็นสถาบันที่ให้มีแชมป์โลกเยาวชน สำหรับนักมวยที่มีอายุไม่เกิน 23 ปี และยังมีแชมป์เข็มขัดเงิน รวมถึงแชมป์เข็มขัดเพชร โดยเริ่มในปี พ.ศ. 2552 และ พ.ศ. 2553 สำหรับนักมวยที่ได้ครองแชมป์เหล่านี้จะยังไม่ใช่แชมป์โลก หากแต่มีสถานภาพเป็นเสมือนแชมป์เฉพาะกาล สำหรับรอการชิงแชมป์โลกตัวจริงต่อไป ซึ่งเรื่องนี้ก็ได้ก่อให้เกิดการวิพากษ์วิจารณ์ในหมู่แฟนมวยและสื่อมวลชนว่า ทำให้เกิดความสับสน เพราะทำให้ในแต่ละรุ่นมีแชมป์มากถึง 2-3 คน ทำให้การเป็นแชมป์โลกไม่มีความศักดิ์สิทธิ์ ไม่มีคุณค่าเหมือนเมื่อก่อน ทั้งที่เดิมในอดีตสภามวยโลกก็มีแชมป์อินเตอร์เนชั่นแนล หรือแชมป์โลกเงา ซึ่งมีสิทธิ์ในการชิงแชมป์โลกได้อยู่แล้ว (เช่นเดียวกับซูเปอร์แชมป์ ของสมาคมมวยโลก หรือ WBA) นอกจากนี้ สภามวยโลกยังเป็นสถาบันที่ให้การสนับสนุนมวยไทย อันเป็นศิลปะการต่อสู้ประจำชาติของไทย โดยก่อตั้งสถาบันในสังกัดขึ้นมาเมื่อปี พ.ศ. 2548 คือ มวยไทยสภามวยโลก หรือ WBC มวยไทย ขึ้นมาเพื่อควบคุมการชกมวยไทยในระดับโลกด้วย</doc>
