<doc id="299735" url="https://th.wikipedia.org/wiki?curid=299735" title="อาสนวิหารเวียน">อาสนวิหารเวียน อาสนวิหารเวียน () หรือชื่อทางการคือ อาสนวิหารนักบุญมอริซแห่งเวียน () ปัจจุบันเป็นโบสถ์โรมันคาทอลิก ในอดีตเคยมีฐานะเป็นอาสนวิหาร ที่ตั้งอยู่ที่เมืองเวียน ในจังหวัดอีแซร์ ประเทศฝรั่งเศส อาสนวิหารเวียนเป็นอาสนวิหารที่อุทิศแด่นักบุญมอริซ เดิมอาสนวิหารเป็นที่ทำการของบิชอปของมุขมณฑลเวียน และต่อมาของอัครมุขมณฑลเวียน และภายหลังถูกยุบไปตามข้อตกลง ค.ศ. 1801 ระหว่างจักรพรรดินโปเลียนกับสมเด็จพระสันตะปาปาปิอุสที่ 7 โดยไปเพิ่มตำแหน่งของบิชอปแห่งลียงให้เป็นบิชอปแห่งลียง-เวียน (ค.ศ. 1822–2006) และตั้งแต่ปี ค.ศ. 2006 ก็ย้ายไปขึ้นกับบิชอปแห่งเกรอนอบล์ ผู้กลายเป็นบิชอปแห่งเกรอนอบล์-เวียน อาสนวิหารเป็นแบบสถาปัตยกรรมกอทิกที่สร้างต่อเนื่องกันมาเป็นเวลานานตั้งแต่ ค.ศ. 1052 มาจนกระทั่งถึง ค.ศ. 1533 อาสนวิหารมีลักษณะเป็นบาซิลิกาที่มีทางเดินสามทางและไม่มีมุขหรือแขนกางเขน ตัวอาสนวิหารยาว 315 ฟุต กว้าง 118 ฟุต และสูง 89 ฟุต สิ่งที่เด่นที่สุดคือด้านหน้าที่สูงเด่นขึ้นมาอย่างสง่างามเหนือแม่น้ำโรน แต่ประติมากรรมที่ตกแต่งด้านหน้าได้รับความเสียหายอย่างหนักจากการทำลายโดยชาวโปรเตสแตนต์ในปี ค.ศ. 1562 ในช่วงสงครามศาสนาของฝรั่งเศส อาสนวิหารเวียนได้รับการขึ้นทะเบียนเป็นอนุสรณ์สถานทางประวัติศาสตร์ เมื่อปี ค.ศ. 1840</doc>
