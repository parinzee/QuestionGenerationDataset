<doc id="496880" url="https://th.wikipedia.org/wiki?curid=496880" title="ลำจวน สวนแตง">ลำจวน สวนแตง ลำจวน สวนแตง มีชื่อจริงว่า ลำจวน เกษมสุข ศิลปินพื้นบ้าน เพลงอีแซว หัวหน้าคณะเพลงอีแซว คณะแม่ลำจวน สวนแตง ลำจวนเกิดเมื่อปี พ.ศ. 2478 ที่ตำบลศาลาขาว อำเภอเมืองสุพรรณบุรี จังหวัดสุพรรณบุรี เริ่มหัดเพลงอีแซวครั้งแรกตอนอายุ 12 ปี ตัวของลำจวนเองไม่เคยสนใจเพลงอีแซวมาก่อนเลย เห็นเขาเล่นเพลงยังไม่อยากดู เพราะว่าเขาร้องกันหยาบคาย ไม่น่าฟัง จนกระทั่งวันหนึ่งได้มีโอกาสตามพี่สาวไปเที่ยวงานปิดทองหลวงพ่อโตที่วัดป่าเลไลยก์ ได้เห็นเขาเล่นเพลง ดูแล้วสนุกสนาน จึงได้ติดตามพี่มาลัยไปงานเพลง มีอยู่วันหนึ่งพี่สาวป่วยรักษาไม่หาย ลุงเป็นคนมาบอกกับพ่อว่า จะต้องทรงเจ้า ถ้ารับเป็นคนทรงจึงจะหาย แต่ว่าพ่อเป็นคนไม่ชอบเพลง พอพี่สาวรับเป็นคนทรงเจ้า อาการป่วยก็หาย พอมีคนมาหาเพลงพี่สาวยังไปไม่ค่อยจะไหว ลำจวนจึงจำเป็นต้องหิ้วกระเป๋าไปให้พี่สาว ตอนนั้นอายุ 12 ปี สมัยก่อนไปเล่นเพลงต้องเดินไป ไปกับพี่สาวบ่อย ๆ เข้าเขาให้ร้องก็ไม่กล้าร้อง อายคนดู เริ่มต้นที่การตีฉิ่ง ได้ค่าตัวงานละ 1 บาท อยู่มาวันหนึ่งเห็นคนที่เขาเล่นเพลงเป็นได้ค่าตัวงานละ 30 บาท แต่ตัวเองตีฉิ่งได้ 10 บาท ก็เลยคิดอยากร้องเพลง ก็ไปขอเพลงออกตัวจากรุ่นพี เดินทางไปก็ต่อเพลงกันไป เมื่อไปเล่นงานบ่อย ๆ ก็จำเนื้อเพลงได้ ระยะหลัง ๆ มีความสนใจเพลงอีแซวมากขึ้น ใช้เวลาไม่นานก็จำเพลงได้มาก มีเพลงหักกัน (เพลงที่ว่ากันเจ็บ ๆ) แก้กันไม่ตก ผู้ชายว่ามาแล้วผู้หญิงแก้เพลงไม่ได้ ลำจวน ใช้ชื่อในการแสดงเพลงอีแซวว่า "ลำจวน สวนแตง" เป็นแม่เพลงที่รู้เพลงมาก ฝึกหัดเพลงมาตั้งแต่เด็กๆ และมีไหวพริบในการร้องมาก</doc>
