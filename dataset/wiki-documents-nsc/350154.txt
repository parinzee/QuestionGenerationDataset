<doc id="350154" url="https://th.wikipedia.org/wiki?curid=350154" title="การชนกับนิบิรุ">การชนกับนิบิรุ การชนกับนิบิรุ เป็นแนวคิดที่เสนอว่าอาจมีการชนกันครั้งหายนะระหว่างโลกกับวัตถุดาวเคราะห์ขนาดใหญ่ (ซึ่งอาจชนหรือพลาดไปอย่างเฉียดฉิว) ซึ่งมีคนบางกลุ่มเชื่อว่าเหตุการณ์ดังกล่าวจะเกิดขึ้นในคริสต์ศตวรรษที่ 21 ผู้ที่เชื่อว่าเหตุการณ์สิ้นโลกดังกล่าวจะเกิดขึ้นนั้นมักเรียกวัตถุนี้ว่า ดาวเคราะห์เอกซ์ หรือนิบิรุ แนวคิดที่ว่าวัตถุที่มีขนาดเท่าดาวเคราะห์อาจชนกับโลกหรือเคลื่อนที่ผ่านโลกไปในอนาคตอันใกล้นี้ไม่ได้รับการสนับสนุนจากหลักฐานทางวิทยาศาสตร์ใด นักดาราศาสตร์และนักวิทยาศาสตร์ดาวเคราะห์ปฏิเสธแนวคิดดังกล่าวโดยระบุว่าเป็นการสรุปผลโดยปราศจากข้อเท็จจริง แนวคิดดังกล่าวได้รับการเสนอครั้งแรกในปี ค.ศ. 1995 โดยแนนซี ไลเดอร์ ผู้ก่อตั้งเว็บไซต์ซีตาทอล์ก ผู้ระบุว่าตนเองเป็นผู้ที่สามารถติดต่อกับมนุษย์ต่างดาวได้ และสามารถรับข้อความจากสิ่งมีชีวิตจากระบบดาวฤกษ์ซีตาเรติคิวลีได้ในสมองของเธอ เธอกล่าวว่าเธอเป็นผู้ที่ถูกเลือกให้เตือนมนุษยชาติว่าวัตถุจะสามารถกวาดผ่านระบบสุริยะชั้นในได้ในเดือนพฤษภาคม ค.ศ. 2003 (ถึงแม้ว่าวันดังกล่าวจะไม่ได้รับการตอบสนองในภายหลัง) ซึ่งทำให้เกิดการเลื่อนขั้วแกนหมุนของโลก และทำให้มนุษยชาติส่วนใหญ่เสียชีวิต การทำนายการชนได้แพร่ขยายไปนอกเว็บไซต์ของไลเดอร์อย่างรวดเร็วและได้รวบรวมกลุ่มที่เชื่อเหตุการณ์วันสิ้นโลกจำนวนมากบนอินเทอร์เน็ตได้อย่างรวดเร็ว ซึ่งหลายกลุ่มมีความเชื่อมโยงกับปรากฏการณ์ 2012 เชื่อกันว่าชื่อ "นิบิรุ" ถูกนำมาจากผลงานของนักเขียนเกี่ยวกับนักบินอวกาศโบราณ เซชาเรีย ซิตชิน และการตีความเทพปกรณัมบาบิโลนและสุเมเรียน ซิตชินได้ปฏิเสธความเชื่อมโยงระหว่างผลงานของเขาและการกล่าวอ้างเกี่ยวกับเหตุการณ์วันสิ้นโลกหลายอย่างจุดกำเนิด จุดกำเนิด. แนวคิดของการชนกับนิบิรุเริ่มขึ้นจากแนนซี ไลเดอร์ สตรีชาวรัฐวิสคอนซินผู้ซึ่งอ้างว่าเมื่อตอนเป็นเด็ก เธอได้พบกับสิ่งมีชีวิตจากนอกโลกสีเทา เรียกว่า ซีตา ผู้ซึ่งถูกฝังอุปกรณ์ติดต่อสื่อสารไว้ในสมองของเธอ ในปี ค.ศ. 1995 เธอได้ก่อตั้งเว็บไซต์ซีตาทอล์กเพื่อเผยแพร่แนวคิดของเธอ ไลเดอร์ได้รับความสนใจจากสาธารณชนครั้งแรกในกลุ่มข่าวบนอินเทอร์เน็ตระหว่างช่วงที่ดาวหางเฮล-บอปป์เข้าใกล้ดวงอาทิตย์มากที่สุดในปี ค.ศ. 1997 เธอได้กล่าวโดยรู้สึกตนว่าเป็นซีตา ว่า "ดาวหางเฮล-บอปป์ไม่มีอยู่จริง มันเป็นการหลอกลวง เป็นการเล่นตลกของผู้ที่ต้องการให้มวลชนสงบก่อนที่มันจะสายเกินไป เฮล-บอปป์ไม่ใช่อะไรอื่นนอกจากเป็นดาวฤกษ์อันห่างไกล และจะไม่เคลื่อนที่เข้ามาใกล้กว่านี้อีก" เธออ้างว่าเรื่องราวของเฮล-บอปป์เป็นเรื่องที่แต่งขึ้นเพื่อเบี่ยงเบนความสนใจของผู้คนจากการมาถึงของวัตถุดาวเคราะห์ขนาดใหญ่ "ดาวเคราะห์เอกซ์" ที่ใกล้เข้ามา ซึ่งจะเคลื่อนผ่านโลกและทำลายอารยธรรมบนโลก หลังจากการเข้าใกล้ดวงอาทิตย์ที่สุดของเฮล-บอปป์ในปีนั้นได้รับการเปิดเผยว่าเป็นหนึ่งในดาวหางที่สว่างที่สุดและได้รับการสังเกตนานที่สุดในศตวรรษที่ผ่านมา ไลเดอร์ได้ลบประโยคสองประโยคแรกจากข้อความดั้งเดิมบนไซต์ของเธอ ถึงแม้ว่าข้อความนี้จะยังคงสามารถเข้าถึงได้จากการเก็บรักษาของกูเกิลก็ตาม การกล่าวอ้างของเธอยังได้ปรากฏในนิวยอร์กไทมส์ ไลเดอร์ได้อธิบายดาวเคราะห์เอกซ์ว่ามีขนาดใหญ่กว่าโลกราว 4 เท่า และกล่าวว่าการเคลื่อนเข้าใกล้โลกที่สุดจะเกิดขึ้นเมื่อวันที่ 27 พฤษภาคม ค.ศ. 2003 ซึ่งจะทำให้การหมุนของโลกหยุดเป็นเวลา 5.9 วัน ซึ่งเป็นสิ่งที่จะเกิดขึ้นหลังจากความไม่มั่นคงอันเกิดจากการเลื่อนขั้วแกนหมุนของโลก ทำให้เกิดการดึงดูดของแม่เหล็กระหว่างแกนโลกกับอำนาจแม่เหล็กของดาวเคราะห์ที่เคลื่อนที่ผ่านมา และจะรบกวนแกนแม่เหล็กโลกและการแทนที่ของเปลือกโลกตามลำดับ แนวคิดดาวเคราะห์เอกซ์ของไลเดอร์ได้เผยแพร่ออกนอกเว็บไซต์ของเธอในปี ค.ศ. 2001 เมื่อมาร์ก ฮาเซลวูด อดีตสมาชิกของประชาคมซีตาทอล์ก ได้นำแนวคิดของเธอมาตีพิมพ์เป็นหนังสือ ไบลน์ไซเด็ด: แพลเน็ตเอกซ์แพสอิน 2003 เธอได้กล่าวหาเขาในภายหลังว่าเป็นผู้หลอกลวงต่อความเชื่อมั่น ลัทธิหนึ่งในญี่ปุ่นซึ่งเรียกว่า ปานาเวฟเลบอเรทอรี ซึ่งกีดขวางถนนและแม่น้ำโดยการวางเสื้อผ้าสีขาวเพื่อป้องกันกลุ่มจากการโจมตีด้วยแม่เหล็กไฟฟ้า ก็ได้ออกมาเตือนเช่นกันว่าโลกอาจสิ้นสุดลงในเดือนพฤษภาคม 2003 หลังจากการมาถึงของดาวเคราะห์ดวงที่สิบ ราวหนึ่งสัปดาห์ก่อนหน้าการมาถึงของดาวเคราะห์เอกซ์ตามที่ได้คาดคะเนไว้ ไลเดอร์ได้ปรากฏตัวทางสถานีวิทยุครอก (KROQ) ในลอสแอนเจลิส และได้แนะนำให้ผู้ฟังฆ่าสัตว์เลี้ยงของตนเพื่อเตรียมตัวสำหรับเหตุการณ์ เธอตอบคำถามที่ว่าเธอได้ทำเช่นนั้นแล้วหรือยัง ว่าเธอได้ทำแล้ว และกล่าวว่า "ลูกหมาได้ไปอยู่ในที่ที่มีความสุขแล้ว" เธอยังได้กล่าวว่า "หมาเป็นมื้ออาหารที่ดี" หลังจากปี ค.ศ. 2003 เมื่อไม่มีเหตุการณ์ใด ๆ เกิดขึ้น ไลเดอร์ได้กล่าวว่ามันเป็น "คำโกหกเล็กน้อย ... เพื่อหลอกสถาบันการปกครอง" และกล่าวว่า การเปิดเผยวันที่แท้จริงจะเปิดโอกาสให้มีการประกาศใช้กฎอัยการศึกและกักขังผู้คนไว้ในเมืองระหว่างการเลื่อนขั้ว และนำไปสู่ความตายของคนเหล่านี้" ไซต์บนอินเทอร์เน็ตจำนวนมากยังคงกล่าวอ้างว่าวัตถุของไลเดอร์กำลังเดินทางมายังโลก ซึ่งมักอ้างว่าจะมาถึงในเดือนธันวาคม ค.ศ. 2012 ซึ่งในวันดังกล่าวได้รวบรวมเอากลุ่มคนที่เชื่อในวันโลกาวินาศเข้าไว้ด้วยกัน โดยเชื่อว่ามันเป็นวันสิ้นสุดของวัฏจักรปัจจุบัน (แบ็กทัน) ในปฏิทินแบบนับยาวมายา นักเขียนหลายคนได้ตีพิมพ์หนังสือซึ่งเกี่ยวข้องกับการชนในปี ค.ศ. 2012 ฮาเซลวูดก็ได้เปลี่ยนมุมมองต่อดาวเคราะห์เอกซ์ตั้งแต่นั้น โดยเห็นว่าขณะนี้มีกำลังเอเลี่ยนทรงภูมิปัญญาที่กระทำการเพื่อปกป้องเราไว้ และเราได้รับการจัดเตรียมให้ขึ้นไปสู่ความตระหนักรู้ในระดับที่สูงขึ้นในปี ค.ศ. 2012</doc>
