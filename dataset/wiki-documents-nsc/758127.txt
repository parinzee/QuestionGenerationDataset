<doc id="758127" url="https://th.wikipedia.org/wiki?curid=758127" title="หนึ่งด้าวฟ้าเดียว">หนึ่งด้าวฟ้าเดียว หนึ่งด้าวฟ้าเดียว เป็นวรรณกรรมไทย เรื่องราวเหตุการณ์อิงประวัติศาสตร์ ในยุคปลายกรุงศรีอยุธยา ก่อนและหลังการเสียกรุงศรีอยุธยาครั้งที่ 2 ในสมัยสมเด็จพระเจ้าเอกทัศ จนถึงสมัยสมเด็จพระเจ้าตากสินมหาราช กอบกู้เอกราชและสถาปนากรุงธนบุรี จากนวนิยายชื่อดังของ วรรณวรรธน์ ผู้แต่งคนเดียวกับ ข้าบดินทร์ ที่สร้างเป็นละครมาแล้วในปี พ.ศ. 2558 ละครเรื่องนี้มีการปรับเปลี่ยนให้เน้นเรื่องความรักชาติเข้ามาเพิ่มเติม เพื่อปลุกกระแสความเสียสละของบรรพบุรุษไทย ที่สร้างชาติไทยขึ้นมาจนถึงทุกวันนี้ เรื่องราวของ ขันทอง ชายหนุ่มลูกเสี้ยวไทย-ตุรกี มีใบหน้าสวยราวกับผู้หญิง จารบุรุษที่ปลอมตัวเข้ามาเป็นขันทีในราชสำนักอยุธยา นามว่า ออกพระศรีขันทิน เพื่อสืบหาสาเหตุการตายอย่างเป็นปริศนาของพ่อและแม่ ในช่วงที่กรุงศรีอยุธยากำลังจะแตกดับ และต้องเข้าไปยุ่งเกี่ยวกับ แม่แมงเม่า สาวน้อยจอมแก่น แสนซน ลูกเศรษฐี ที่มีความสามารถในการใช้กลบท การแต่งกลอนรูปแบบที่ซ่อนความหมาย ความลับ กลบทเป็นที่นิยมกันทั่วไปในหมู่นางในวังหลวง ความสัมพันธ์ของทั้งสองคนที่ต้องมาช่วยกันสืบความลับในวังหลวง พัฒนากลายเป็นความรักความผูกพัน ท่ามกลางความวุ่นวายของการแก่งแย่งชิงดีกันระหว่างขุนนางอยุธยาก่อนกรุงแตก หลังกรุงแตกขันทองกับแมงเม่าหนีจากวังไปสมทบกับชุมนุมพระยาตากที่ระยอง ขันทองตัดสินใจร่วมทัพพระยาตาก โดยศึกครั้งสำคัญศึกหนึ่งคือการตีเมืองจันทบูร หลังจากขับไล่พวกอังวะไปได้แล้ว พระยาตากก็ยกทัพลงมายังเมืองธนบุรีศรีมหาสมุทร เพื่อสร้างเป็นพระมหานครแห่งใหม่แทนกรุงศรีอยุธยาที่เหลือเพียงซากปรักหักพัง และเถลิงถวัลยราชสมบัติเป็นพระมหากษัตริย์พระองค์ใหม่ ขณะที่ขันทองเข้ารับราชการได้รับยศเป็น พระศรีสัจจา ขันทองกับแมงเม่าเริ่มต้นสร้างครอบครัวไปพร้อมๆ กับไพร่ฟ้าอาณาประชาราษฎร์ที่ฟื้นคืนชีวิตขึ้นมาอีกครั้ง ภายใต้พระบรมโพธิสมภารของพระเจ้าอยู่หัวพระองค์ใหม่แห่งกรุงธนบุรี หนึ่งด้าวฟ้าเดียว ได้รับการดัดแปลงเป็นละครโทรทัศน์ไทย สร้างโดยบริษัท ทีวีซีน ควบคุมการผลิตโดย ณัฏฐนันท์ ฉวีวงษ์ เขียนบทโทรทัศน์โดย เอกลิขิต กำกับการแสดงโดย กิตติศักดิ์ ชีวาสัจจาสกุล ออกอากาศทาง สถานีโทรทัศน์ไทยทีวีสีช่อง 3 นำแสดงโดย จิรายุ ตั้งศรีสุข ณฐพร เตมีรักษ์ และ อธิชาติ ชุมนานนท์ ออกอากาศทุกวันพุธ-พฤหัสบดี เวลา 20.20 - 22.50 น. เริ่มตอนแรกวันพุธที่ 25 เมษายน พ.ศ. 2561 ต่อจากละครเรื่อง บุพเพสันนิวาสนักแสดงงานสร้าง งานสร้าง. หนึ่งด้าวฟ้าเดียว เป็นละครจากค่ายทีวีซีน เป็นเรื่องราวของสมเด็จพระเจ้าตากสิน ผู้จัดเข้าหาวรรณวรรธน์ ผู้เขียน ข้าบดินทร์ ให้มาช่วยแต่งบทละครเรื่องนี้ ผ่านตัวละครและเรื่องราวใหม่ ๆ ได้รับแรงบันดาลใจเค้าโครงเรื่องจาก กฎหมายตราสามดวงว่าด้วยกฎมณเฑียรบาล ที่บันทึกว่ามีขันทีชาวต่างชาติในขบวนเสด็จของกษัตริย์ ทำให้เกิดเรื่องราวของชาวตุรกี ที่ปลอมตัวเป็นขันทีเข้ากรุงศรีอยุธยามาสืบราชการลับในละครเรื่องนี้ โดยมีบุคคลในประวัติศาสตร์อย่าง สมเด็จพระเจ้าตากสินมหาราช, พระเจ้ามังระ, พระยาพิชัยดาบหัก, กรมขุนวิมลพัตร, เจ้าจอมเพ็ญ ฯลฯ และใช้เวลาประพันธ์ 3 เดือน สำหรับตัวละครขันทอง รับบทโดยจิรายุ ตั้งศรีสุข วรรณวรรธน์ได้วางตัวละครนี้โดยมีจิรายุไว้ในใจตั้งแต่ตอนเขียนบทประพันธ์ เพราะประทับใจบทบาทการแสดงในละครเรื่อง สุภาพบุรุษจุฑาเทพ ส่วนเครื่องแต่งกายของละครเรื่องนี้ได้รับแรงบันดาลใจจากภาพจิตรกรรมฝาผนัง และเพิ่มเติมสีสันสดใสให้ดูเหมาะสม ละครถ่ายทำฉากแรกที่จังหวัดพระนครศรีอยุธยา มีการถ่ายทำที่ กันตนา มูฟวี่ ทาวน์ จังหวัดนครปฐม ด้วยพื้นที่กว่า 800 ไร่ ใช้เวลาถ่ายทำนานกว่า 8 เดือนการตอบรับเรตติ้ง การตอบรับ. เรตติ้ง. ออกอากาศวันแรก เรตติ้งทั่วประเทศ ในช่วงละครหลังข่าว เป็นอันดับ 2 มีเรตติ้ง 4.7 ซึ่งเป็นรอง ชาติลำชี ทางช่อง 7 ซึ่งออกอากาศเป็นตอนสุดท้าย มีเรตติ้ง 6.0 อย่างไรก็ตาม นับว่าเป็นเรตติ้งเปิดตัวละครที่สูงกว่า บุพเพสันนิวาส ละครที่เพิ่งออกอากาศจบไปก่อนหน้าและได้รับความนิยมสูงมาก โดย บุพเพสันนิวาส ออกอากาศตอนแรกมีเรตติ้ง 3.4</doc>
