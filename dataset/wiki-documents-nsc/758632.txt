<doc id="758632" url="https://th.wikipedia.org/wiki?curid=758632" title="แอลัน ริกแมน">แอลัน ริกแมน แอลัน ซิดนีย์ แพทริก ริกแมน (; 21 กุมภาพันธ์ ค.ศ. 1946 – 14 มกราคม ค.ศ. 2016) เป็นนักแสดงชาวอังกฤษ มีผลงานเด่นคือบท "ฮันส์ กรูเบอร์" ใน นรกระฟ้า และ "เซเวอร์รัส สเนป" ใน แฮร์รี่ พอตเตอร์ ริกแมนได้รับรางวัลลูกโลกทองคำ รางวัลเอ็มมีและรางวัลสมาคมนักแสดงภาพยนตร์และโทรทัศน์ จากเรื่อง Rasputin: Dark Servant of Destiny และได้รับรางวัลแบฟตาจากเรื่อง Robin Hood: Prince of Thieves แอลัน ริกแมนเกิดเมื่อวันที่ 21 กุมภาพันธ์ ค.ศ. 1946 เป็นบุตรของเบอร์นาร์ด ริกแมนกับมาร์กาเร็ต ดอรีน โรส บาร์ตเล็ตต์ เขามีพี่ชาย 1 คนชื่อ เดวิด และมีน้องชายและน้องสาวชื่อ ไมเคิลและชีลา ในวัยเด็กริกแมนมีความถนัดด้านศิลปะจึงได้รับทุนให้เรียนที่โรงเรียนมัธยมลาไทเมอร์ (Latymer Upper School) ที่นั่นเขาเริ่มสนใจในด้านการแสดง ต่อมาริกแมนเรียนต่อที่สถาบันศิลปะเชลซีและราชสถาบันศิลปะ เมื่อเรียนจบเขาทำงานเป็นนักออกแบบภาพกราฟิกส์ร่วมกับเพื่อน ๆ ก่อนจะตัดสินใจเป็นนักแสดงและเข้าเรียนที่ราชสถาบันศิลปะการแสดง (RADA) บทบาทแรกที่ทำให้ริกแมนเป็นที่รู้จักคือบท "วีกง เดอ วาลมง" จากเรื่อง Les Liaisons dangereuses (สัมพันธ์อันตราย) ในปี ค.ศ. 1985 บทบาทนี้ทำให้เขาได้เข้าชิงรางวัลโทนีและรางวัลดรามาเดสก์ ถึงแม้ริกแมนจะมีชื่อจากการรับบทร้าย แต่เขาก็มีผลงานที่โดดเด่นในหลายบทบาทเช่น "เจมี" ใน Truly, Madly, Deeply, "พันเอกแบรนดอน" ใน Sense and Sensibility, "แฮร์รี" ใน ทุกหัวใจมีรัก, "โอฮารา" ใน An Awfully Big Adventure และ "อเล็กซานเดอร์ เดน" ใน Galaxy Quest ริกแมนแต่งงานกับริมา ฮอร์ตันในปี ค.ศ. 2012 หลังทั้งคู่อยู่ด้วยกันมาตั้งแต่ ค.ศ. 1977 ริกแมนเสียชีวิตเมื่อวันที่ 14 มกราคม ค.ศ. 2016 ด้วยโรคมะเร็งตับอ่อน</doc>
