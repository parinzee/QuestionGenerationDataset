<doc id="577989" url="https://th.wikipedia.org/wiki?curid=577989" title="ตระกูลมินะโมะโตะ">ตระกูลมินะโมะโตะ ตระกูลมินะโมะโตะ เป็นตระกูลซะมุไรที่ทรงอำนาจและอิทธิพลที่สุดตระกูลหนึ่งในญี่ปุ่นยุคเฮอัง เนื่องจากตระกูลนี้ได้ครองตำแหน่งโชกุน เป็นตระกูลแรกของญี่ปุ่น ตระกูลมินะโมะโตะสืบเชื้อสายจากจักรพรรดิซะงะ ซึ่งครองราชย์ระหว่างปี พ.ศ. 1349 - 1352 โดยมีผู้นำตระกูลมาหลายชั่วอายุคนจนถึงปลายยุคเฮอัง ที่มีมินะโมะโตะ โนะ ทะเมะโยะชิ จากสายเซวะเก็นจิ เป็นผู้นำเป็นช่วงที่ตระกูลอยู่ ในยุคตกต่ำเพราะถูกตระกูลไทระ ขึ้นมามีอำนาจแทน ในช่วงกบฏปีโฮเง็ง ปี พ.ศ. 1699 ทะเมะโยะชิและโยะชิโตะโมะ ลูกชายเกิดแตกคอกันเพราะโยะชิโตะโมะอยู่ฝั่งจักรพรรดิโกะ-ชิระกะวะ ส่วนทะเมะโยะชิอยู่ฝั่งอดีตจักรพรรดิโชะโตะกุ ซึ่งในที่สุดฝ่าย จักรพรรดิโกะ-ชิระกะวะได้ชัยชนะ โยะชิโตะโมะจึงต้องประหารชีวิต ทะเมะโยะชิ ผู้เป็นบิดาตามพระบัญชาของจักรพรรดิโกะ-ชิระกะวะ และเขาได้เป็นผู้นำตระกูลสืบต่อมาแต่เขากลับได้รับปูนบำเหน็จให้เป็นเพียงเจ้าเมืองเล็ก ๆขณะที่ไทระ โนะ คิโยะโมะริ กลับได้เป็นขุนนางใหญ่ในราชสำนัก ทำให้โยะชิโตะโมะเกิดความไม่พอใจและกลายเป็นความแค้นในที่สุด ในปี พ.ศ. 1703 ซึ่งตรงกับปีเฮย์จิโยะชิโตะโมะได้นำกำลังพลบุกมายัง นครหลวงเคียวโตะ จักรพรรดิโกะ-ชิระกะวะมีบัญชาให้คิโยะโมะรินำกองทัพออกไปปราบ ซึ่งคิโยะโมะริได้ล่อให้กองทัพของโยะชิโตะโมะให้มายังโระคุฮะระ ซึ่งเป็นฐานที่มั่นของคิโยะโมะริ และเมื่อมาถึงเขาก็สั่งให้ทหารของเขาฆ่าคนของตระกูลมินะโมะโตะจนแทบหมดสิ้น ส่วนตัวของโยะชิโตะโมะนั้น คนสนิทของเขาพาหนีรอดไปได้ แต่ก็ถูกกองทัพของคิโยะโมะริไล่ล่า เมื่อเห็นว่าตัวเองคงไม่รอด เขาจึงสั่งให้คนสนิทฆ่าเขาเสีย ส่วนคนสนิทก็ฆ่าตัวตายตาม ส่วนมินะโมะโตะ โนะ โยะริโตะโมะ ลูกชายของโยะชิโตะโมะก็ถูกจับได้ คิโยะโมะริจึงให้ประหารเขาเสีย แต่นางอิเกได้ร้องขอชีวิตโยะริโตะโมะ คิโยะโมะริจึงได้ออกคำสั่งให้เนรเทศโยะริโตะโมะไปอยู่ที่ อิซุ ส่วนลูกชายทั้ง 3 ของโยะชิโตะโมะที่เกิดกับนางโทะกิวะ คิโยะโมะริได้อุปการะเด็กทั้ง 3 คนซึ่งต้องแลกมากับการที่นางโทะกิวะต้องเป็นภรรยาน้อยของคิโยะโมะริ เป็นอันสิ้นสุดกบฏเฮจิ โยะริโตะโมะได้ฟื้นฟูตระกูลมินะโมะโตะขึ้นอีกครั้ง หลังจากที่เจ้าชายโมะชิฮิโตะ โอรสองค์ที่ 3 ของจักรพรรดิโกะ-ชิระกะวะได้ปลุกระดมผู้คนของตระกูลมินะโมะโตะให้ลุกขึ้นสู้กับตระกูลไทระ ซึ่งในที่สุดตระกูลมินะโมะโตะก็ได้ชัยชนะเหนือตระกูลไทระและมีอำนาจเหนือราชสำนัก ทำให้จักรพรรดิโกะ-ชิระกะวะไม่พอพระทัย พยายามยุแยงให้โยะริโตะโมะและโยะชิสึเนะ แตกคอกัน ซึ่งในที่สุดโยะริโตะโมะก็สามารถกำจัด โยะชิสึเนะ น้องชายต่างแม่ได้สำเร็จ และหวังว่าจะได้ตำแหน่ง เซไตโชกุน จากราชสำนัก แต่จักรพรรดิโกะไม่ทรงยอม ทำให้โยะริโตะโมะต้องรอไปหลายปีจนจักรพรรดิเสด็จสวรรคต จักรพรรดิพระองค์ใหม่จึงได้พระราชทานตำแหน่งเซไตโชกุนให้โยะริโตะโมะ ในที่สุดเขาจึงสามารถจัดตั้ง รัฐบาลโชกุนคะมะกุระ ได้สำเร็จ ซึ่งรัฐบาลโชกุนคะมะคุระก็มีโชกุนปกครองทั้งสิ้น 9 คนเป็นระยะเวลากว่า 141 ปี ก่อนจะถูกตระกูลอะชิกะงะโค่นล้มลงได้สำเร็จ</doc>
