<doc id="356836" url="https://th.wikipedia.org/wiki?curid=356836" title="อิกคิวซัง ก.รุ่งธนเกียรติ">อิกคิวซัง ก.รุ่งธนเกียรติ อิกคิวซัง ก.รุ่งธนเกียรติ (ชื่อเล่น: คิว; 6 ตุลาคม พ.ศ. 2532 — ) เป็นนักมวยไทยชาวไทยที่มีชื่อเสียงของวงการ ซึ่งมักได้รับเลือกให้เป็นนักมวยไทยสำหรับคู่เอกอยู่บ่อยครั้ง และชื่อชกของเขา อิงมาจากตัวละครการ์ตูนเณรน้อยเจ้าปัญญา ในเดือนมีนาคม–เมษายน, พฤษภาคม–มิถุนายน พ.ศ. 2555 เขาเป็นผู้ครองตำแหน่งแชมป์รุ่นเวลเตอร์เวท ของเวทีมวยอ้อมน้อย รวมทั้งได้รับการจัดอันดับจากสนามมวยเวทีลุมพินี ประจำเดือนมกราคม พ.ศ. 2554 โดยอยู่ในลำดับที่สี่ ของนักมวยไทยรุ่นซูเปอร์ไลท์เวท ตลอดจนเป็นแชมป์ของการแข่งขันมวยไทยรอบฟุกเทียนกรุ๊ป ครั้งที่ 4 ทั้งนี้ อิกคิวซังมีส่วนสูงที่ 170 เซนติเมตร น้ำหนัก 68 กิโลกรัม และเป็นมวยถนัดขวาประวัติ ประวัติ. อิกคิวซัง มีชื่อจริงว่า ชำนาญ แข่งขัน เป็นบุตรของนายบุญส่ง และนางสุพิน เขาเป็นบุตรคนที่สองจากพี่น้องรวม 4 คน เริ่มแข่งมวยครั้งแรกในวัย 10 ปี โดยมีไพโรจน์ ว.วลาพล เป็นครูมวยคนแรก และได้รับค่าตัวในการแข่งครั้งแรก 150 บาท เมื่อโตขึ้น เขาได้มีโอกาสแข่งขันในรายการ ศึกจ้าวมวยไทย ซึ่งจัดขึ้นในวันที่ 19 กันยายน พ.ศ. 2552 ที่เวทีมวยสยามอ้อมน้อย อิกคิวซังได้พบกับคู่ชกที่มีชื่อว่าปูจ๋า ส.สุวรรณี จากการแข่งขันครั้งดังกล่าวอิกคิวซังเป็นฝ่ายแพ้ทีเคโอในยกที่สี่ วันที่ 2 กันยายน พ.ศ. 2553 ที่เวทีมวยราชดำเนิน อิกคิวซังได้รับเลือกเป็นนักมวยคู่เอกรุ่น 137 ปอนด์ โดมีคู่ชกคือศักดิ์สุรินทร์ กาแฟฟ้าใส ซึ่งอิกคิวซังเคยพบคู่ชกดังกล่าวมาแล้วครั้งหนึ่งในศึกมรกต ที่สนามมวยเวทีลุมพินีของปีเดียวกัน นอกจากนี้ อิกคิวซัง ยังเคยร่วมชิงแชมป์ประเทศไทยรุ่น 140 ปอนด์ กับบักโจ้ เกียรติชูไทย ในการแข่งขันศึกลุมพินีแชมเปี้ยนเกริกไกร ซึ่งจัดขึ้นในวันที่ 3 กันยายน พ.ศ. 2553 ที่สนามมวยเวทีลุมพินี ในการแข่งขัน ส.กะการเงินล้าน ซึ่งจัดขึ้นในวันที่ 24 ธันวาคม พ.ศ. 2553 ที่จังหวัดสุรินทร์ อิกคิวซังได้พบกับคู่ชกที่มีชื่อว่าแก้ว แฟร์เท็กซ์ จากการแข่งครั้งดังกล่าว อิกคิวซังเป็นฝ่ายชนะคะแนน ยอดผ่านประตูในการแข่งขันครั้งดังกล่าวเก็บได้ 126,400 บาท ในการแข่งขันมวยรอบ ฟุกเทียนกรุ๊ป ครั้งที่ 4 ที่จัดขึ้นใน พ.ศ. 2554 อิกคิวซังสามารถเข้าสู่รอบชิงชนะเลิศ โดยในวันที่ 5 มีนาคม ซึ่งเป็นการแข่งรอบแรก เขาเป็นฝ่ายชนะคะแนนโล่เงิน พ.เมืองทุ่งสง ต่อมา ในวันที่ 9 เมษายน เขาเป็นฝ่ายชนะคะแนนทรงนิยม (ทวนทอง) พุ่มพันธุ์ม่วง และในวันที่ 4 พฤษภาคม เขาเป็นฝ่ายแพ้คะแนนสิทธิชัย ศิษย์สองพี่น้อง ก่อนที่จะมาพบกันอีกครั้งในรอบชิงชนะเลิศ ซึ่งจัดขึ้นในวันที่ 23 กรกฎาคม พ.ศ. 2554 โดยอิกคิวซังเป็นฝ่ายชนะน็อกในยกที่ห้า และเป็นผู้ชนะเลิศการแข่งขันของรายการ ปัจจุบัน เขาได้ย้ายจากค่าย ว.วิวัฒนานนท์ มาอยู่ที่ค่ายวิสูตรเจริญยนต์ ที่จังหวัดชลบุรี วันที่ 8 ตุลาคม พ.ศ. 2554 อิกคิวซังได้เข้าแข่งขันในรายการศึกจ้าวมวยไทย โดยพบกับสิงห์มณี แก้วสัมฤทธิ์ ที่เวทีมวยสยามอ้อมน้อย ซึ่งเป็นคู่เอกของรายการ และอิกคิวซังเป็นฝ่ายแพ้คะแนน ต่อมา วันที่ 12 พฤศจิกายน พ.ศ. 2554 เขาได้เข้าร่วมแข่งขันรายการศึกจ้าวมวยไทย โดยได้พบกับสำราญ 96 ปีนัง ที่เวทีมวยลุมพีนี และอิกคิวซังเป็นฝ่ายชนะคะแนน นอกจากนี้ อิกคิวซังยังเป็นหนึ่งในนักมวยไทยเพียงไม่กี่ราย ที่สามารถผ่านเข้าสู่รอบตัดเชือกในรายการมวยรอบอีซูซุ ครั้งที่ 22 วันที่ 24 มิถุนายน พ.ศ. 2555 อิกคิวซังพบกับคู่ชกชื่อนาซิเลอร์ อีลีฟ ในรายการศึกมวยดีวิถีไทยพัทยามหากุศล ซึ่งจัดขึ้นที่ เวทีมวยพัทยาบ๊อกซิ่งเวิลด์ จากการแข่งขันดังกล่าว อิกคิวซังเป็นฝ่ายชนะ และในวันที่ 25 พฤศจิกายน ของปีเดียวกัน อิกคิวซังเข้าแข่งขันรายการไทยไฟต์ 2012 รอบรองชนะเลิศ ที่ซึ่งเขาเป็นฝ่ายชนะคะแนนซิโมเน เชคชินี จากประเทศอิตาลี วันที่ 30 พฤศจิกายน พ.ศ. 2556 อิกคิวซังเข้าร่วมการแข่งแบบมวยคาดเชือก ในรายการไทยไฟต์ ที่เดอะมอลล์ บางกะปิ โดยกำหนด 3 ยก และเขาได้เป็นฝ่ายขนะเฮเต็ก องโอ ซึ่งเป็นนักชกจากประเทศพม่าสถิติการแข่งขันระเบียงภาพ</doc>
