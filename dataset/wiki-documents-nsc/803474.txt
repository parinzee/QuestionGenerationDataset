<doc id="803474" url="https://th.wikipedia.org/wiki?curid=803474" title="ท่านผู้นำ & คนทำหนัง">ท่านผู้นำ & คนทำหนัง ท่านผู้นำ & คนทำหนัง (อังกฤษ: The Lovers & The Despot) คือ ภาพยนตร์สารคดีกำกับโดย รอส แอดัม และ โรเบิร์ต แคนแนน เล่าเรื่องราวของ ชิน ซัง-อก และ ชเว อึน-ฮี ผู้กำกับภาพยนตร์และนักแสดงหญิงชาวเกาหลีใต้ ที่ถูกลักพาตัวไปประเทศเกาหลีเหนือในช่วงปลายคริสต์ทศวรรษที่ 1970 เพื่อให้ทำหน้าที่พัฒนาวงการภาพยนตร์เกาหลีเหนือตามความต้องการของ คิม จ็อง-อิล ลูกชายของ คิม อิล-ซ็อง ประธานาธิบดีเกาหลีเหนือในขณะนั้น โดยเรื่องราวในภาพยนตร์ถูกถ่ายทอดผ่านการให้สัมภาษณ์ของชเวและบุคคลที่แวดล้อมตัวเธอและเหตุการณ์ดังกล่าว เช่น ชิน ช็อง-คยุน กับ ชิน มยุง-คิม บุตรชายและบุตรสาวของชินและชเว ปีแยร์ รีซีย็อง นักสร้างภาพยนตร์ชาวฝรั่งเศสผู้อยู่ร่วมสมัยกับชิน จัง จิน-ซ็อง กวีชาวเกาหลีเหนือที่เคยทำงานให้กับ คิม จ็อง-อิล ฯลฯ นอกจากนั้น ภาพยนตร์ยังใช้ข้อมูลจากเทปบันทึกเสียงบทสนทนาระหว่าง ชิน ซัง-อก กับ คิม จ็อง-อิล ด้วย ภาพยนตร์เรื่องนี้ได้รับการเสนอชื่อเข้าชิงรางวัล 3 รางวัลในปี พ.ศ. 2559 ได้แก่ รางวัล Greg Gund Memorial Standing Up ของเทศกาลภาพยนตร์นานาชาติคลีฟแลนด์ รางวัลภาพยนตร์สารคดีขนาดยาวยอดเยี่ยม ของเทศกาลภาพยนตร์นานาชาติเอดินบะระ และรางวัลแกรนด์จูรี ของเทศกาลภาพยนตร์ซันแดนซ์ ในสาขาสารคดีสายเวิร์ลด์ซีเนมาเนื้อเรื่องย่อ เนื้อเรื่องย่อ. ชิน ซัง-อก และ ชเว อึน-ฮี คือผู้กำกับภาพยนตร์และนักแสดงหญิงชาวเกาหลีใต้ ที่มีชื่อเสียงอย่างมากในช่วงคริสต์ทศวรรษที่ 1970 ทั้งคู่ร่วมงานภาพยนตร์ด้วยกันหลายเรื่องจนเกิดความสัมพันธ์ลึกซึ้งและแต่งงานกัน แต่เนื่องจากปัญหาหนี้สินจากงานภาพยนตร์และปัญหาชู้สาวของชิน ทำให้ทั้งคู่หย่าร้างกันและเข้าสู่ช่วงตกต่ำในเวลาต่อมา ในปี พ.ศ. 2521 ชเวได้รับการติดต่อจากหญิงคนหนึ่งให้เดินทางไปฮ่องกงเพื่อไปเจรจาธุรกิจกับเศรษฐีผู้หนึ่งที่ต้องการเธอมาแสดงภาพยนตร์ เธอเดินทางไปตามคำเชิญดังกล่าว แต่แล้วก็ถูกลักพาตัวไปยังประเทศเกาหลีเหนือ (หญิงที่ติดต่อกับเธอในตอนแรกได้รับการเปิดเผยภายหลังว่าเป็นสายลับของเกาหลีเหนือ) เมื่อเดินทางไปถึงเกาหลีเหนือ เธอได้พบกับ คิม จ็อง-อิล ลูกชายของ คิม อิล-ซ็อง ประธานาธิบดีเกาหลีเหนือในขณะนั้น เธอให้สัมภาษณ์ในภาพยนตร์เรื่องนี้ว่า คิม จ็อง-อิล ให้การต้อนรับเป็นอย่างดีและให้เกียรติเธออย่างมาก แต่ขณะเดียวกันก็ข่มขู่ว่า หากเธอทรยศก็จะถูกกำจัดทิ้งทันที ไม่นานหลังจากการหายตัวไปของชเว ชินได้เดินทางไปฮ่องกงเพื่อตามหาเธอ แต่ก็ถูกลักพาตัวไปเกาหลีเหนือเช่นกัน โดยถูกกักขังและถูกปลูกฝังอุดมการณ์เกาหลีเหนืออยู่เป็นเวลา 4 ปี ก่อนที่จะถูกปล่อยตัวออกมา และได้พบกับชเวอีกครั้ง หลังจากที่ชินได้รับอิสระอยู่ในประเทศเกาหลีเหนือ คิม จ็อง-อิล ได้ร้องขอให้ชินและชเวช่วยพัฒนาวงการภาพยนตร์เกาหลีเหนือให้อยู่ในระดับโลก เนื่องจากคิมมองว่า ภาพยนตร์เกาหลีเหนือในขณะนั้นคุณภาพต่ำเมื่อเทียบกับภาพยนตร์ของเกาหลีใต้ และมีแต่ภาพยนตร์โฆษณาชวนเชื่อที่เน้นแต่การเชิดชูผู้นำและบีบน้ำตาผู้ชมมากเกินไป ทั้งชินและชเวตกลงตามคำขอของ คิม จ็อง-อิล และได้ทำงานภาพยนตร์อีกครั้งหลังช่วงเวลาตกต่ำในเกาหลีใต้ โดยมี คิม จ็อง-อิล ที่คอยให้การสนับสนุนอย่างเต็มที่ ทั้งคู่สร้างภาพยนตร์เกาหลีเหนือได้ 17 เรื่องภายใน 2 ปี ซึ่งเนื้อหาในภาพยนตร์สารคดีเรื่องนี้เปิดเผยว่าชินมีความสุขอย่างมากกับการได้ทำงานที่นั่น จนนำไปสู่ความเคลือบแคลงว่าแท้จริงแล้วชินอาจจะสมัครใจแปรพักตร์ไปอยู่กับเกาหลีเหนือเอง เพื่อหาโอกาสใหม่ ๆ ให้กับหน้าที่การงานของตน แต่ขณะเดียวกัน ภาพยนตร์เรื่องนี้ก็แสดงให้เห็นว่า ทั้งชเวและชินมีความต้องการที่จะหลบหนีออกจากเกาหลีเหนืออยู่ตลอดเวลา เนื่องจากทั้งคู่รู้สึกไม่ปลอดภัยและคิดเสมอว่าเมื่อไรที่ คิม จ็อง-อิล ไม่ต้องการพวกเขา พวกเขาก็อาจจะถูกกำจัดทิ้งได้ จนกระทั่งปี พ.ศ. 2529 ระหว่างที่ทั้งคู่พำนักในกรุงเวียนนา ประเทศออสเตรีย เพื่อไปสร้างภาพยนตร์ให้กับ คิม จ็อง-อิล ทั้งชเวและชินก็หลบหนีจากการควบคุมของเจ้าหน้าที่เกาหลีเหนือได้สำเร็จ นอกจากเรื่องราวการถูกลักพาตัวของชินและชเวแล้ว ภาพยนตร์เรื่องนี้ยังแสดงให้เห็นผลกระทบทางการเมืองที่บุตรทั้งสองของชินและชเวได้รับหลังการปรากฏตัวของทั้งสองในเกาหลีเหนือ รวมถึงความเคลือบแคลงสงสัยในเจตนาของชินที่ยังคงอยู่ถึงปัจจุบันผู้ให้ข้อมูลในภาพยนตร์ผู้ให้ข้อมูลในภาพยนตร์. - ชเว อึน-ฮี - ชิน ซัง-อก (ผู้สร้างภาพยนตร์ใช้ข้อมูลจากเทปบันทึกเสียงที่ชินบันทึกไว้ขณะอยู่ในเกาหลีเหนือ) - คิม จ็อง-อิล (ผู้สร้างภาพยนตร์ใช้ข้อมูลจากบทสนทนาของ คิม จ็อง-อิล ที่ชินกับชเวลักลอบบันทึกเสียงไว้) - ชิน ช็อง-คยุน บุตรชายของชเวและชิน - ชิน มยุง-คิม บุตรสาวของชเวและชิน - ไมเคิล ยี- ชเว คยุง-อก - เลน ที. เอ. ฮอลล์ - ปีแยร์ รีซีย็อง นักสร้างภาพยนตร์ชาวฝรั่งเศส ผู้อยู่ร่วมสมัยกับ ชิน ซัง-อก - เดวิด สตร็อบ - จัง จิน-ซ็อง กวีชาวเกาหลีเหนือที่เคยทำงานให้กับ คิม จ็อง-อิล - นิชิดะ เทะสึโอะ - เดเร็ก มัลคอล์ม นักวิจารณ์ภาพยนตร์ชาวอังกฤษ - ดีน เอส. โรบินสันรางวัล</doc>
