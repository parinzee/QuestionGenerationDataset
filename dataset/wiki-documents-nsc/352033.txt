<doc id="352033" url="https://th.wikipedia.org/wiki?curid=352033" title="เหตุระเบิดในสตอกโฮล์ม พ.ศ. 2553">เหตุระเบิดในสตอกโฮล์ม พ.ศ. 2553 เหตุระเบิดในสตอกโฮล์ม พ.ศ. 2553 เกิดขึ้นในวันที่ 11 ธันวาคม พ.ศ. 2553 เมื่อระเบิดสองลูกเกิดระเบิดขึ้น ณ ใจกลางกรุงสตอกโฮล์ม ประเทศสวีเดน ซึ่งส่งผลให้มือระเบิดเสียชีวิต และมีผู้ได้รับบาดเจ็บอีกสองคน ขณะที่คาร์ล บิลต์ รัฐมนตรีว่าการกระทรวงการต่างประเทศสวีเดนและหน่วยความมั่นคงแห่งชาติสวีเดน (SÄPO) ได้เรียกเหตุระเบิดดังกล่าวว่าเป็นพฤติการณ์ก่อการร้าย เทมัวร์ อับเดลวาฮับ อัล-อับดาลี พลเมืองสวีเดนที่เกิดในประเทศอิรัก เป็นผู้ต้องสงสัยว่าอาจเป็นมือระเบิด บรรษัทการกระจายเสียงและแพร่ภาพนอร์เวย์ได้อธิบายว่าเหตุการณ์ดังกล่าวเป็นการโจมตีฆ่าตัวตายครั้งแรกที่เกี่ยวข้องกับการก่อการร้ายอิสลามในกลุ่มนอร์ดิก ถึงแม้ว่าพลเมืองสวีเดนจะเคยก่อเหตุโจมตีฆ่าตัวตายมาแล้วในต่างประเทศเหตุระเบิด เหตุระเบิด. เหตุระเบิดครั้งแรกเกิดขึ้นเมื่อเวลา 16.48 น. ตามเวลายุโรปกลาง เมื่อเกิดเหตุรถยนต์ระเบิดขึ้นที่แยกโอลอฟ พาลเมส กาตา และถนนดร็อตนิงกาตัน ตามข้อมูลของเจ้าหน้าที่ดับเพลิงพบว่า รถดังกล่าวมีขวดบรรจุก๊าซปิโตรเลียมเหลวหลายขวดซึ่งส่งผลให้เกิดการระเบิดขึ้นอีกหลายครั้ง มีผู้ได้รับบาดเจ็บเล็กน้อย 2 คนในบริเวณที่เกิดเหตุระเบิดและได้ถูกนำตัวส่งโรงพยาบาล เหตุระเบิดครั้งที่สองเกิดขึ้นเมื่อเวลาราว 17.00 น. ตามเวลายุโรปกลาง ที่ทางแยกของถนนบรีกการ์กาตันและดร็อตนิงกาตัน พบร่างของชายซึ่งแรงระเบิดได้ก่อให้เกิดการบาดเจ็บต่อช่วงท้องในพื้นที่ใกล้เคียง ข้อมูลของโฆษกตำรวจระบุว่าชายคนดังกล่าวได้ระเบิดตัวเอง อาฟตันบลาเด็ทระบุว่า ชายคนดังกล่าวได้พกพาท่อระเบิดจำนวนหกท่อ แต่พบว่ามีเพียงหนึ่งท่อเท่านั้นที่เกิดระเบิดขึ้น แรงระเบิดทำให้ชายดังกล่าวเสียชีวิต ใกล้กับร่างของชายคนดังกล่าวพบท่อโลหะและกระเป๋าสะพายหลังซึ่งภายในบรรจุด้วยที่ยึดโลหะหลายชิ้นและสสารไม่ทราบชนิดซึ่งต้องสงสัยว่าเป็นวัตถุระเบิด พยานอ้างว่ามือระเบิด "ตะโกนอะไรบางอย่างเป็นภาษาอารบิก" ก่อนที่จะจุดระเบิดซึ่งทำให้ตนเองเสียชีวิต เวลาเดียวกับที่เกิดการระเบิดขึ้น ใจกลางกรุงสตอกโฮล์มยังเต็มไปด้วยชาวเมืองที่ออกมาจับจ่ายซื้อของในเทศกาลคริสต์มาส และมีประชาชนหลายพันคนอยู่ในระแวกใกล้เคียง รัฐมนตรีว่าการกระทรวงการต่างประเทศสวีเดนแสดงความกังวลว่าหากการโจมตีดังกล่าวประสบความสำเร็จ ผลที่ตามมาก็จะเป็น "ความหายนะใหญ่หลวงอย่างแท้จริง" เหตุระเบิดดังกล่าวมีขึ้นหลังจากมีระดับการเตือนการก่อการร้ายเพิ่มสูงขึ้นในช่วงเดือนพฤศจิกายนที่ผ่านมาในสวีเดน เนื่องจากมี "การเปลี่ยนแปลงในกิจกรรมของกลุ่มก่อการร้ายในสวีเดน" ซึ่งสามารถวางแผนการโจมตีได้</doc>
