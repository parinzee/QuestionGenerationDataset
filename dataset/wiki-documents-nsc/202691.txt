<doc id="202691" url="https://th.wikipedia.org/wiki?curid=202691" title="ซากะนา">ซากะนา ซากะนา (; ) มีชื่อจริงว่า หม่อง ตูระ (; 27 มกราคม พ.ศ. 2504 - ) เป็นนักแสดงตลกที่มีชื่อเสียงชาวพม่า นอกจากนั้นยังเป็นนักแสดง ผู้กำกับภาพยนตร์ และนักเคลื่อนไหวทางการเมือง โดยจะแสดงมุกตลกเสียดสีรัฐบาลทหารของพม่า ในปี พ.ศ. 2549 ซากะนาถูกรัฐบาลกลางสั่งห้ามไม่ให้ออกแสดงในที่สาธารณะหรือยุ่งเกี่ยวกับธุรกิจบันเทิง อันเนื่องมาจากการให้ความเห็นทางการเมืองกับสำนักข่าวต่างประเทศ เมื่อวันที่ 4 มิถุนายน พ.ศ. 2551 ซากะนาถูกจับกุมตัวด้วยข้อหาฝ่าฝืนคำสั่งของรัฐบาลทหาร ภายหลังเหตุการณ์พายุหมุนนาร์กิส พ.ศ. 2551 ที่ทำให้มีผู้เสียชีวิตและสูญหายหลายหมื่นคน ทางการพม่าต้องการให้ความช่วยเหลือทุกอย่างผ่านไปจากทางรัฐบาล แต่ซากะนาได้เปิดเผยกับสำนักข่าวต่างประเทศว่า การช่วยเหลือของรัฐบาลไม่มีประสิทธิภาพ และมีผู้เดือดร้อนมากมายที่ยังไม่ได้รับความช่วยเหลือ และได้ลงมือเป็นผู้ประสานงานรวมกลุ่มบุคคลในธุรกิจบันเทิงกว่า 400 คน เพื่อจัดส่งความช่วยเหลือตรงไปยังผู้ประสบภัยด้วยตัวเอง ซากะนาถูกศาลตัดสินเมื่อวันที่ 21 พฤศจิกายน พ.ศ. 2551 ว่ามีความผิดใน 3 ข้อกล่าวหา ถูกตัดสินจำคุก 45 ปี จากการทำงานเพื่อช่วยเหลือผู้ประสบภัย โดยผู้ต้องหาอีก 2 คนในคดีเดียวกัน ถูกพิพากษาจำคุก 29 ปี และ 15 ปี ตามลำดับ ในขณะที่ยังมีอีก 4 ข้อกล่าวหา ที่อยู่ระหว่างการพิจารณา การตัดสินคดีนี้เกิดขึ้นในเวลาใกล้เคียงกับการตัดสินคดีเนื่องจากการประท้วงต่อต้านรัฐบาลในพม่า พ.ศ. 2550 ที่พระสงฆ์ที่เป็นแกนนำถูกตัดสินจำคุกสูงสุด 68 ปี และนักศึกษาพม่าจำนวน 23 คน ถูกตัดสินจำคุกคนละ 65 ปี</doc>
