<doc id="557463" url="https://th.wikipedia.org/wiki?curid=557463" title="อัลฟอนโซ มาเรีย เด ลีกูโอรี">อัลฟอนโซ มาเรีย เด ลีกูโอรี นักบุญอัลฟอนโซ มาเรีย เด ลีกูโอรี () เป็นมุขนายกโรมันคาทอลิกชาวอิตาลี ผู้ก่อตั้งคณะพระมหาไถ่ และมีผลงานเขียนสำคัญเกี่ยวกับเทววิทยาศีลธรรม หลังจากมรณกรรมได้รับการประกาศเป็นนักบุญและนักปราชญ์แห่งคริสตจักรประวัติ ประวัติ. นักบุญอัลฟอนโซ มาเรีย เด ลีกูโอรี มีชื่อเต็มว่าอัลฟอนโซ มาเรีย อันโตนีโอ โจวันนี กอสโม ดามีอาโน มีเกเล กัสปาร์โด เด ลีกูโอรี (Alfonso Maria Antonio Giovanni Cosmo Damiano Michele Gaspardo de Liguori) เกิดเมื่อวันที่ 27 กันยายน ค.ศ. 1696 เป็นบุตรชายคนโตของเรือเอกจูเซปเป ลีกูโอรี ขุนนางชาวเนเปิลส์ กับนางอันนา มาเรีย กาเตรีนา กาวาลีเอรี สตรีเชื้อสายสเปน อัลซอนโซเข้าเรียนที่มหาวิทยาลัยเนเปิลส์จนจบปริญญาเอกด้านนิติศาสตร์ตั้งแต่อายุเพียง 16 ปี เมื่อทำงานเขารู้สึกเบื่อโลกจึงลาออกจากงาน แล้วตัดสินใจบวช แม้จะถูกครอบครัวคัดค้านอย่างหนักแต่ที่สุดก็ได้รับอนุญาต อัลฟอนโซได้รับศีลอนุกรมขั้นบาทหลวงเมื่อวันที่ 21 ธันวาคม ค.ศ. 1726 หลักจากนั้นท่านได้ปฏิบัติศาสนกิจที่เมืองเนเปิลส์ และได้ก่อตั้งคณะนักบวชชายชื่อ "คณะพระมหาไถ่" ขึ้นในปี ค.ศ. 1732 โดยมีจุดประสงค์เพื่อให้มีนักบวชคอยดูแลทุกข์สุขและสอนศาสนาให้กับผู้ด้อยโอกาส ต่อมาได้ตั้งคณะนักบวชหญิงในชื่อเดียวกัน ทั้งสองคณะได้รับการรับรองจากสมเด็จพระสันตะปาปาเบเนดิกต์ที่ 14 ในปี ค.ศ. 1749 และ 1750 ตามลำดับ บาทหลวงอัลฟอนโซปฏิเสธจะรับตำแหน่งบิชอปแห่งปาเลร์โม แต่สุดท้ายก็จำต้องรับตำแหน่งบิชอปแห่งซันตากาทาดีโกตีในปี ค.ศ. 1762 ตลอดช่วงเวลาที่ดำรงตำแหน่ง ท่านได้เลี้ยงอาหารคนจน ให้การศึกษาแก่ครอบครัวต่าง ๆ ก่อตั้งเซมินารีและบ้านนักบวช สอนและเขียนตำราทางด้านเทววิทยา การทำงานหนักทำให้ที่สุดท่านป่วยด้วยโรครูมาติซึม อาการทรุดหนักขึ้นเรื่อย ๆ จนท่านขอเกษียณจากตำแหน่งและเป็นมุขนายกกิตติคุณตั้งแต่ ค.ศ. 1775 จนถึงแก่กรรมเมื่อวันที่ 1 สิงหาคม ค.ศ. 1787เกียรติยศหลังมรณกรรม เกียรติยศหลังมรณกรรม. บิชอปอัลฟอนโซ มาเรีย เด ลีกูโอรี ได้รับการประกาศเป็นบุญราศีโดยสมเด็จพระสันตะปาปาปิอุสที่ 7 เมื่อวันที่ 15 กันยายน ค.ศ. 1816 และได้รับการประกาศเป็นนักบุญโดยสมเด็จพระสันตะปาปาเกรกอรีที่ 16 เมื่อวันที่ 26 พฤษภาคม ค.ศ. 1839 นอกจากนี้ยังได้รับยกย่องจากสมเด็จพระสันตะปาปาปิอุสที่ 9 ให้เป็นนักปราชญ์แห่งคริสตจักรตั้งแต่ปี ค.ศ. 1871</doc>
