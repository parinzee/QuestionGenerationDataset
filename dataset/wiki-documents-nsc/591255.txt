<doc id="591255" url="https://th.wikipedia.org/wiki?curid=591255" title="ชัง ซ็อง-แท็ก">ชัง ซ็อง-แท็ก ชัง ซ็อง-แท็ก (; 2 กุมภาพันธ์ ค.ศ. 1946 – 12 ธันวาคม ค.ศ. 2013) เป็นบุคคลสำคัญในการปกครองประเทศเกาหลีเหนือ และเป็นสามีของพลเอกหญิง คิม คย็อง-ฮี (Kim Kyong-hui) อาผู้หญิงของคิม จ็อง-อึน (Kim Jong-un) ผู้นำสูงสุดของประเทศ ชัง ซ็อง-แท็ก เคยเป็นรองประธานคณะกรรมการกลาโหมแห่งชาติ (National Defence Commission) ตำแหน่งซึ่งถือกันว่าเป็นรองแต่เพียงผู้นำสูงสุด แม้ว่าขอบเขตอำนาจหน้าที่ที่แท้จริงของเขานั้นยังไม่เป็นที่แน่ชัด แต่ในปี ค.ศ. 2008 ชาวเกาหลีใต้ซึ่งเป็นข้าราชการและนักวิชาการด้านเกาหลีเหนือสันนิษฐานว่า เขาอาจเคยเป็นผู้นำโดยพฤตินัยระหว่างที่คิม จ็อง-อิล (Kim Jong-il) ป่วยและหลังจากที่คิม จ็อง-อิล ตาย เชื่อกันว่า เขาได้เลื่อนเป็นพลเอกชั้นจัตวาระหว่างที่คิม จ็อง-อิล ตาย ดังที่ปรากฏจากเครื่องยศซึ่งเขาสวมไปเคารพศพคิม จ็อง-อิล ชัง ซ็อง-แท็ก ยังนับว่าเป็น "กุนซือมือฉกาจ" ของคิม จ็อง-อิล ด้วย ในเดือนธันวาคม ค.ศ. 2013 เขาถูกกล่าวหาอย่างปัจจุบันทันด่วนว่า คิดต่อต้านการปกครอง และถูกถอดจากยศฐาบรรดาศักดิ์ทั้งหมด แล้วถูกอัปเปหิจากพรรคแรงงานเกาหลี (Workers' Party of Korea) นอกจากนี้ ยังมีคำสั่งให้ลบเขาออกจากความทรงจำ ทำลายภาพถ่ายในสื่อราชการของเขาเป็นการย้อนหลัง และใช้กรรมวิธีดิจัทัลลบภาพของเขาที่ปรากฏอยู่กับผู้นำเกาหลี ครั้นวันที่ 13 ธันวาคม ค.ศ. 2013 สื่อรัฐบาลเกาหลีเหนือแถลงว่า เขาถูกประหารชีวิตแล้วการปลด จับกุม และประหารชีวิต การปลด จับกุม และประหารชีวิต. ชัง ซ็อง-แท็ก ถูกขับจากพรรคแรงงานเกาหลีอย่างเป็นทางการเมื่อวันที่ 8 ธันวาคม ค.ศ. 2013 ก่อนหน้านี้ ภาพของเขาในข่าวซึ่งออกอากาศทางโทรทัศน์เกาหลีเหนือเมื่อเดือนตุลาคม ค.ศ. 2013 ถูกทำให้มัวและตัดต่อทิ้งไปเมื่อนำมาฉายอีกครั้งในวันที่ 7 ธันวาคม ค.ศ. 2013 หน่วยสืบราชการลับแห่งชาติ (National Intelligence Service) รายงานเป็นครั้งแรกเมื่อวันที่ 3 ธันวาคม ค.ศ. 2013 ว่า ชัง ซ็อง-แท็ก ถูกถอดจากตำแหน่ง เชื่อกันว่า อี ย็อง-ฮา (Lee Yong-ha) กับชัง ซู-กี (Jang Soo-kee) คนสนิทของเขา ถูกประหารชีวิตเมื่อเดือนพฤศจิกายน ค.ศ. 2013 และนับแต่นั้นก็ไม่เห็นเขาในที่สาธารณะอีก มีรายงานว่า อี ย็อง-ฮา ถูกประหารด้วยข้อกล่าวหาว่า ใช้อำนาจหน้าที่ไม่ทางมิชอบ ส่วนชัง ซู-กี นั้นเพราะถูกพิพากษาว่า มีความผิดฐานพยายามจัดตั้งฝ่ายการเมืองใหม่เพื่อล้มล้างระบอบปัจจุบัน ในเวลาที่เกาหลีเหนือแถลง ณ วันที่ 8 ธันวาคม ค.ศ. 2013 ว่า ชัง ซ็อง-แท็ก ถูกขับนั้น ปรากฏว่า เป็นมติของคณะกรรมการบริหารพรรค ในโอกาสนั้น เขายังถูกกล่าวหาว่า กระทำ "การอันเป็นปฏิปักษ์ต่อฝ่ายการเมือง เป็นการต่อต้านพรรค" รวมถึง ลอบประเวณีกับสตรี มี "ใจมักใหญ่ใฝ่สูงทางการเมือง" สร้างความอ่อนแอให้แก่ "แนวทางที่พรรคมีต่อองค์กรตุลาการ อัยการ และความมั่นคงของประชาชน" กับทั้งยังขัดขวาง "เศรษฐกิจของชาติ" ชัง ซ็อง-แท็ก ถูกจับคาที่ประชุมคณะกรรมการบริหารพรรค และการจับกุมนี้ถ่ายทอดสดทางโทรทัศน์ด้วย โดยมีการพรรณนาว่า เป็น "การปลดสมาชิกตระกูลคิมและพรรคพวกอันโจ่งแจ้งที่สุดในประวัติศาสตร์" นี้ยังเป็นครั้งแรกนับแต่คริสต์ทศวรรษที่ 1970 ซึ่งข้าราชการการเมืองชั้นผู้ใหญ่ถูกจับกุมอย่างเปิดเผยท่ามกลางการประชุมพรรคการเมืองโดยถ่ายทอดสดทางโทรทัศน์ สื่อจีนตั้งข้อสังเกตว่า ความล่มจมของชัง ซ็อง-แท็ก สื่อว่า ความพยายามของเขาในอันที่จะให้ความสำคัญแก่การพัฒนาเศรษฐกิจนั้นถูกเพิกเฉย และนโยบายทหารนำได้รับการสนับสนุนขึ้นมาในเกาหลีใต้ วันที่ 12 ธันวาคม ค.ศ. 2013 สื่อราชการเกาหลีใต้รายงานว่า ชัง ซ็อง-แท็ก ถูกประหารชีวิตแล้ว โดยระบุว่า "นายชัง สวะสถุลไร้สกุล เลวทารุณยิ่งกว่าหมา ทำชั่วช้าสารพัดต้องถูกแช่งชักเป็นสามเท่า หน้าซื่อใจคดทรยศหักหลังความไว้วางใจอันลึกซึ้งและความรักประดุจบิดามารดาเปี่ยมด้วยไมตรีเป็นที่ยิ่งซึ่งพรรคและหัวหน้าพรรคได้มีให้" คำแถลงซึ่งมีเนื้อความ 2,700 คำนั้นร่ายรายละเอียดข้อกล่าวหาตลอดจนข้อหาอื่น ๆ เช่น เอารูปปั้นหินแกรนิตของผู้นำสูงสุดไปวางไว้ใน "หลืบมืด" และ "ปล่อยให้แบบแผนชีวิตแบบทุนนิยมอันถอยเข้าคลองของตนเองนั้นลุกลามมาถึงสังคมเราได้ โดยยังให้แพร่หลายในหมู่ญาติสนิทมิตรสหายซึ่งสื่ออันลามกจกเปรตทุกประเภท" ทั้งในยามที่มีการอ่านถ้อยแถลงของคิม จ็อง-อึล นั้นก็ยัง "ไม่เต็มใจปรบมือ ถือเป็นการทำให้เราเหล่าไพร่ฟ้าข้าแผ่นดินต้องเจ็บท้องข้องใจ" ในเหตุการณ์นี้ ประเทศเกาหลีใต้ ประเทศญี่ปุ่น สหราชอาณาจักร และสหรัฐอเมริกา ได้แสดงความกังวลและความสงสัยต่อปัญหาความระส่ำระสายของประเทศเกาหลีเหนือ</doc>
