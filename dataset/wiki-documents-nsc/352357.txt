<doc id="352357" url="https://th.wikipedia.org/wiki?curid=352357" title="ไบรอัน คลัฟ">ไบรอัน คลัฟ ไบรอัน คลัฟ () อดีตผู้จัดการทีมฟุตบอลชาวอังกฤษผู้เป็นเสมือนตำนานของวงการฟุตบอลอังกฤษ มีชื่อเต็มว่า ไบรอัน โฮเวิร์ด คลัฟ (Brian Howard Clough) เกิดเมื่อวันที่ 21 มีนาคม ค.ศ. 1935 ที่เมืองมิดเดิลสโบร ประเทศอังกฤษ เริ่มต้นเล่นฟุตบอลในตำแหน่งศูนย์หน้าให้กับทีมมิดเดิลสโบร ในปี ค.ศ. 1955 และได้ย้ายไปร่วมทีมซันเดอร์แลนด์ โดยมีสถิติการเล่นฟุตบอลในระดับสโมสรทั้งหมด 222 นัด ยิงได้ถึง 204 ประตู ในระดับทีมชาติเคยติดทีมชาติอังกฤษตั้งแต่ชุดเยาวชน ทีมชาติชุดสำรอง และทีมชาติชุดใหญ่ในช่วงสั้น ๆ โดยเล่นให้เป็นจำนวน 2 นัด ในปี ค.ศ. 1959 คลัฟ เริ่มเป็นผู้จัดการทีมตั้งแต่ ปี ค.ศ. 1967 หลังเลิกเล่นฟุตบอลจากปัญหาบาดเจ็บที่หัวเข่าในปี ค.ศ. 1962 โดยสร้างชื่อมาจากการเป็นผู้จัดการทีมดาร์บี เคาน์ตี และสามารถพาทีมดาร์บี เคาน์ตี ซึ่งเป็นสโมสรฟุตบอลขนาดเล็ก คว้าแชมป์ดิวิชั่น 1 ซึ่งเป็นแชมป์ฟุตบอลลีกสูงสุดของอังกฤษ (ในขณะนั้น) ได้ในปี ค.ศ. 1971-ค.ศ. 1972 เป็นครั้งแรกในประวัติศาสตร์สโมสร จากนั้น ย้ายมาคุมทีมนอตติงแฮม ฟอเรสต์ ในปี ค.ศ. 1975 และพาทีมคว้าแชมป์ยูโรเปียนคัพ ถึง 2 สมัย ติดต่อกัน คือ ในปี ค.ศ. 1979 และ ค.ศ. 1980 นอกจากนี้แล้วยังพาทีมคว้าแชมป์ดิวิชั่น 1, ลีก คัพ และสร้างประวัติศาสตร์ด้วยการทำทีมไม่แพ้ทีมใดติดต่อกันนานถึง 42 นัด ซึ่งเป็นสถิติที่ยาวนานก่อนที่จะมาทำลายลงโดย ทีมอาร์เซนอลในอีกหลายปีต่อมา อย่างไรก็ตาม คลัฟ ยังได้ชื่อว่าเป็น ผู้จัดการทีมที่มีอารมณ์ร้อนและวาทะที่ร้อนแรง จนได้รับฉายาว่า "กุนซือปากกรรไกร" โดยเฉพาะ ในปี ค.ศ. 1989 ในนัดที่ นอตติงแฮม ฟอเรสต์ เอาชนะ ทีมควีนส์ปาร์ค เรนเจอร์ส ในรายการลีก คัพ รอบก่อนรองชนะเลิศ คลัฟ ในฐานะผู้จัดการทีมนอตติงแฮม ฟอเรสต์ ได้วิ่งลงไปชกแฟนบอล 2 คนที่วิ่งลงมาในสนาม ซิตี กราวนด์ จนถูกทาง สมาคมฟุตบอลอังกฤษ ลงโทษด้วยการปรับเป็นเงิน 5,000 ปอนด์ (ประมาณ 375,000 บาท) แต่ในการเป็นผู้จัดการทีมลีดส์ ยูไนเต็ด นั้น คลัฟไม่ประสบความสำเร็จเสียเลย โดยทำหน้าที่เพียง 44 วันเท่านั้น ระหว่างเดือนกรกฎาคม-กันยายน ค.ศ. 1974 ตั้งแต่เมื่อเดินทางมาถึง คลัฟได้บอกให้บรรดานักฟุตบอลของทีมทิ้งถ้วยรางวัลและเหรียญตราต่าง ๆ ที่ได้มาหมดเสียเพราะได้มาด้วยการโกง อีกทั้งก่อนหน้านั้นคลัฟก็ได้เรียกร้องให้ทีมปรับผู้จัดการคนเก่า คือ ดอน เรวีส์ ทิ้งเสียเพราะทีมในขณะนั้นมีการเล่นขี้โกงจนเป็นนิสัย นั่นทำให้คลัฟไม่ได้รับการยอมรับจากนักฟุตบอล โดยมีสถิติชนะเพียงแค่นัดเดียวจากทั้งหมด 6 นัด อยู่ในอันดับ 4 จากท้ายตารางคะแนน ทั้งที่ฤดูกาลที่แล้ว ลีดส์ ยูไนเต็ด เป็นแชมป์เก่า ซึ่งในช่วงเวลานี้ถูกเรียกว่าเป็น "นรกแตก" สำหรับชีวิตของไบรอัน คลัฟ ได้เลยทีเดียว ไบรอัน คลัฟ เสียชีวิตลงเมื่อวันที่ 20 กันยายน ค.ศ. 2004 ตรงกับวันจันทร์ ที่โรงพยาบาลในเมืองดาร์บี ด้วยโรคมะเร็งที่ช่องท้อง ในวัย 69 ปี ซึ่งหลังจากการเสียชีวิตของเขา ก่อนการแข่งขันฟุตบอลพรีเมียร์ลีก ก็ได้มีการยืนไว้อาลัยให้แก่การเสียชีวิตของเขาด้วย ไบรอัน คลัฟ ได้ชื่อว่าเป็นผู้จัดการทีมชาวอังกฤษที่ยิ่งใหญ่ที่สุดที่ไม่ได้คุมทีมชาติอังกฤษ ปัจจุบัน มีประติมากรรมที่สร้างจากทองแดงเพื่อระลึกถึงเขาที่หน้าสโมสรดาร์บี เคาน์ตี และ นอตติงแฮม ฟอเรสต์ อีกทั้งมีการตั้งชื่อถนนตามชื่อของเขาเพื่อเป็นเกียรติประวัติ และในปี ค.ศ. 2009 ได้มีการสร้างภาพยนตร์ที่ว่าด้วยถึงชีวประวัติของเขา ในชื่อเรื่องว่า The Damned United นำแสดงโดย ไมเคิล ชีนประวัติการเป็นผู้จัดการทีม</doc>
