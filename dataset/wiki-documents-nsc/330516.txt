<doc id="330516" url="https://th.wikipedia.org/wiki?curid=330516" title="เลกงต์ด็อฟมาน">เลกงต์ด็อฟมาน เลกงต์ด็อฟมาน () เป็นอุปรากรภาษาฝรั่งเศส ความยาว 3 องก์ โดยฌัก ออแฟนบัก ดัดแปลงจากเรื่องสั้นหลายเรื่องของ อี. ที. เอ. ฮอฟมันน์ (1776 – 1822) นักเขียนชาวเยอรมัน ผู้แต่งเรื่อง "นัทแครกเกอร์กับราชาหนู" ซึ่งเป็นต้นฉบับของอุปรากร เดอะนัทแครกเกอร์ โดยนำมาจากเรื่อง Die Gesellschaft im Keller, Der Sandmann, Die Abendteuer der Sylvester-Nacht, Rath Krespel, และ Das verlorene Spiegelbild เป็นเรื่องราวแฟนตาซีเกี่ยวกับความผิดหวังในความรักของฮอฟมานน์ ที่มีกับตุ๊กตากลไกชื่อโอลิมเปีย, กับโสเภณีชื่อกุยเลียตตา และกับเด็กสาวชื่อแอนโทเนีย ออแฟนบักได้ทดลองซ้อมแสดงอุปรากรเรื่องนี้ครั้งแรกที่บ้านของเขาในปารีส เมื่อวันที่ 18 พฤษภาคม ค.ศ. 1879 และได้เสียชีวิตก่อนที่อุปรากรนี้จะออกแสดงจริง อุปรากรเรื่องนี้ได้ออกแสดงที่โรงละครออเปรา-กอมิก (Opéra-Comique) ใกล้กับโรงอุปรากรปาแลการ์นีเย เมื่อวันที่ 10 กุมภาพันธ์ ค.ศ. 1881 ผลงานประพันธ์ที่ได้รับความนิยมจากอุปรากรเรื่องนี้ เป็นท่อนบาคาโรล (Barcarolle) หรืออาเรียจากองก์ที่สอง ที่ชื่อว่า Belle nuit, ô nuit d'amour บรรยายเรื่องราวของกุยเลียตตา อาเรียบทนี้เดิมออแฟนบักไม่ได้แต่งขึ้นสำหรับอุปรากรเรื่องนี้ แต่ได้แต่งไว้หลายปีก่อนหน้านั้นสำหรับอุปรากรเรื่อง Die Rheinnixen (Les fées du Rhin) ในปี ค.ศ. 1864 แต่ Ernest Guiraud ซึ่งเข้ามาสานงานต่อจากออแฟนบัก ได้นำผลงานเก่ามาใช้กับอุปรากรเรื่องนี้ และกลายเป็นงานที่ได้รับความนิยม ได้ปรากฏในวัฒนธรรมสมัยนิยม เช่นในภาพยนตร์ Life Is Beautiful และ Titanic และนำมาดัดแปลงเป็นเพลงของเอลวิส เพรสลีย์ ชื่อเพลง "Tonight Is So Right For Love"</doc>
