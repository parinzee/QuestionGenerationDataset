<doc id="436118" url="https://th.wikipedia.org/wiki?curid=436118" title="สายล่อฟ้า (รายการโทรทัศน์)">สายล่อฟ้า (รายการโทรทัศน์) สายล่อฟ้า เป็นรายการโทรทัศน์ประเภทความเห็นทางการเมืองในประเทศไทย ที่ออกอากาศทางสถานีโทรทัศน์บลูสกายแชนแนล ทุกวันจันทร์-วันศุกร์ เวลา 19:00 น.-20:00 น. เริ่มออกอากาศครั้งแรกในวันที่ 8 มกราคม พ.ศ. 2555 โดยมีผู้ดำเนินรายการ 3 คน คือ นายศิริโชค โสภา, นายเทพไท เสนพงศ์ และนายชวนนท์ อินทรโกมาลย์สุต โดยแบ่งหน้าที่ คือ นายศิริโชค เป็นผู้นำเสนอข้อมูล, นายเทพไทจะเป็นผู้รับช่วงหรือผู้ตบ และนายชวนนท์เป็นผู้สรุป ซึ่งรายการดังกล่าวได้ทำให้สถานีบลูสกายแชนแนล เป็นที่รู้จักของสังคม และได้มีผู้ดำเนินรายการรับเชิญมาออกร่วมกับนายชวนนท์ แทนที่นายศิริโชคและนายเทพไทที่ขาดหายไป ได้แก่ นายอาคม เอ่งฉ้วน, น.ส.รังสิมา รอดรัศมี, นายบุญยอด สุขถิ่นไทย, นายแทนคุณ จิตต์อิสระ, นายธีมะ กาญจนไพริน, นายสาธิต ปิตุเตชะ, นายอรรถวิชช์ สุวรรณภักดี, ดร.ศุภชัย ศรีหล้า, นายสกลธี ภัททิยกุล, น.ส.มัลลิกา บุญมีตระกูล และดร.สรรเสริญ สมะลาภา เนื้อหาจะมาจากประเด็นที่น่าสนใจทางการเมืองในช่วงเวลานั้น ๆ โดยมีจุดเด่นที่ประมวลภาพเหตุการณ์ต่างๆเข้ากับเพลงเพื่อสะท้อนแนวความคิด ในลักษณะมิวสิกวิดีโอ โดยเริ่มต้นครั้งแรกจากเพลง เมาเหล้า เมารัก ของชาตรี ศรีชล รวมถึงการร่วมสนุกกับผู้ชมโดยสามารถส่งข้อความสั้นมาทายเพลงประกอบหรือศิลปินลุ้นรางวัลเป็นเสื้อยืดที่มีโลโก้และตัวหนังสือของรายการ โดยมีจำนวนเอสเอ็มเอสหรือข้อความสั้นที่ส่งจากโทรศัพท์มือถือของผู้ชมมายังรายการมากถึงนับพันข้อความในแต่ละครั้ง (สูงสุด 7,000 ข้อความ) รายการสายล่อฟ้า ได้ยุติการออกอากาศไปพร้อมกับการยุติการแพร่ภาพออกอากาศชั่วคราวของสถานีโทรทัศน์บลูสกายแชนแนล วันที่ 20 พฤษภาคม พ.ศ. 2557 ตามคำสั่ง กอ.รส.ฉบับที่ 6/2557 เนื่องจากได้ประกาศกฎอัยการศึกเมื่อวันที่ 20 พฤษภาคม พ.ศ. 2557 เวลา 03.00 น. และวันที่ 22 พฤษภาคม พ.ศ. 2557 ซึ่งตรงกับวันรัฐประหาร ทางคณะรักษาความสงบแห่งชาติ (คสช.) ขอให้ระงับการถ่ายทอดของสถานีโทรทัศน์ดาวเทียม เคเบิล โทรทัศน์ดิจิตอล และ วิทยุชุมชน ตามประกาศ คสช.ฉบับที่ 15/2557 และเมื่อได้รับอนุญาตให้เผยแพร่อีกครั้งในวันที่ 27 สิงหาคม พ.ศ. 2557 ในชื่อสถานีใหม่ว่า "ฟ้าวันใหม่" รายการสายล่อฟ้าก็ต้องยุติลงไป โดยผู้ดำเนินรายการทั้ง 3 ก็ได้แยกย้ายไปทำรายการที่มีเนื้อหาอื่นกับสถานีเดิม โดย นายชวนนท์ เปลี่ยนไปเป็นพิธีกรรายการ "OB's ROAD" ซึ่งเป็นรายการเกี่ยวกับอาหาร, นายเทพไท จัดรายการร่วมกับนายถนอม อ่อนเกตุพล ในรายการ "วิเคราะห์คอลัมนิสต์" เป็นรายการวิเคราะห์วิจารณ์ข้อเขียนของคอลัมนิสต์ในหนังสือพิมพ์ สายล่อฟ้า กลับมาออกอากาศอีกครั้งในวันที่ 11 กรกฎาคม พ.ศ. 2559 ในวันและเวลาเดิม และผู้ดำเนินรายการคนเดิม หลังจากฟ้าวันใหม่ได้มีการปรับเปลี่ยนผังรายการ</doc>
