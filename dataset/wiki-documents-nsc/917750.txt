<doc id="917750" url="https://th.wikipedia.org/wiki?curid=917750" title="อัดเลอร์ทาค">อัดเลอร์ทาค อัดเลอร์ทาค ("วันนกอินทรี"; ) หมายถึงวันแรกของ "ปฏิบัติการอินทรีขย้ำ" (Unternehmen Adlerangriff) ซึ่งได้เป็นรหัสนามของปฏิบัติการทางทหารโดยกองทัพอากาศเยอรมัน(ลุฟท์วัฟเฟอ)ของนาซีเยอรมนีเพื่อทำลายกองทัพอากาศหลวงของอังกฤษ(RAF) โดยเดือนมิถุนายน ค.ศ. 1940 ฝ่ายสัมพันธมิตรต้องพบความปราชัยในยุโรปตะวันตกและสแกนดิเนเวีย แทนที่จะหันไปทำข้อตกลงกับเยอรมนี อังกฤษได้ปฏิเสธการทาบทามทั้งหมดเพื่อเจรจาสันติภาพ ในช่วงยุทธการที่บริเตน ฮิตเลอร์ได้ออกคำสั่งที่ 16 กับกองทัพเยอรมัน(เวร์มัคท์) ให้เตรียมความพร้อมสำหรับการรุกรานสหราชอาณาจักร ปฏิบัติการครั้งนี้ถูกเรียกรหัสนามว่า ปฏิบัติการสิงโตทะเล () ก่อนที่จะดำเนินการครั้งนี้ เยอรมันจำเป็นต้องครองน่านฟ้าให้ได้เสียก่อน ลุฟท์วัฟเฟอจะต้องทำลายกองทัพอากาศหลวงของอังกฤษเพื่อป้องกันไม่ให้อังกฤษโจมตีหมู่เรือยกพลขึ้นบกของเยอรมัน หรือให้การป้องกันแก่กองเรือของราชนาวีอังกฤษที่หมายจะสกัดกั้นการยกพลขึ้นบกทางทะเลของเยอรมัน เมื่อวันที่ 1 สิงหาคม ฮิตเลอร์ได้ออกคำสั่งให้ผู้บัญชาการทหารสูงสุดแห่งลุฟท์วัฟเฟอ จอมพล แฮร์มันน์ เกอริงและกองบัญชาการสูงสุดกองทัพอากาศเยอรมัน (OKL) ด้วยคำสั่งที่ 17 เพื่อเปิดฉากการจู่โจมทางอากาศ เป้าหมายที่สำคัญคือ กองบัญชาการเครื่องบินขับไล่ของกองทัพอากาศอังกฤษ ซึ่งถ้าทำสำเร็จจะทำให้อังกฤษสูญเสียศักยภาพการครองน่านฟ้าทันที ทั้งนี้ตลอดช่วงเดือนกรกฏาคมและต้นเดือนสิงหาคม แม้เยอรมันจะมีความพร้อมออกปฏิบัติการอัดเลอร์ทาคทุกเมื่อ แต่วันปฏิบัติการกลับถูกเลื่อนออกไปหลายครั้งเนื่องจากสภาพอากาศที่ไม่เอื้ออำนวย ในที่สุดก็สามารถออกปฏิบัติการได้ในวันที่ 13 สิงหาคม ค.ศ. 1940 การโจมตีของเยอรมันในวันดังกล่าว ได้ก่อให้เกิดเสียหายอย่างหนักและทั้งชีวิตและทรัพย์สินในภาคพื้นดิน อย่างไรก็ตาม เนื่องด้วยการข่าวกรองและการสื่อสารที่ย่ำแย่ ฝ่ายเยอรมันไม่ได้ประสบความสำเร็จในการทำลายอำนาจการครองน่านฟ้าของอังกฤษมากนัก เกอริงได้ให้สัญญากับฮิตเลอร์ว่า อัดเลอร์ทาคและอัดเลอร์กริฟจะบรรลุผลตามที่ต้องการภายในไม่กี่วันหรือในสัปดาห์ที่เป็นอย่างช้า หมายความว่าจะเป็นจุดเริ่มต้นของจุดจบของกองบัญชาการเครื่องบินขับไล่ของกองทัพอากาศอังกฤษ แต่อัดเลอร์ทาคและปฏิบัติการครั้งต่อๆมากลับล้มเหลว เยอรมันไม่สามารถทำลายกองทัพอากาศหลวงอังกฤษและไม่สามารถครองน่านฟ้าอังกฤษได้ ทำให้ปฏิบัติการสิงโตทะเลต้องถูกเลื่อนออกไปเรื่อยๆ</doc>
