<doc id="334570" url="https://th.wikipedia.org/wiki?curid=334570" title="แลร์รี ฟลินต์">แลร์รี ฟลินต์ ลอว์เรนซ์ แคลกซตัน ฟลินต์ หรือ แลร์รี ฟลินต์ (เกิด 1 พฤศจิกายน ค.ศ. 1942 -) นักธุรกิจผู้จัดพิมพ์ชาวอเมริกัน เป็นผู้บริหารสูงสุดของแลร์รีฟลินต์พับลิเคชันส์ ผู้จัดพิมพ์นิตยสารฮัสเลอร์ และสื่อลามกอื่น ๆ ได้รับการจัดอันดับโดยนิตยสารแอรีนา ในปี ค.ศ. 2003 ติดอันดับหนึ่งจาก "รายชื่อ 50 บุคคลที่มีอิทธิพลในแวดวงสื่อลามก" ฟลินต์เกิดที่รัฐเคนทักกี เริ่มทำธุรกิจตั้งแต่อายุ 23 ปี โดยเริ่มจากกิจการบาร์เหล้าในปี ค.ศ. 1965 และขยายกิจการเป็นคลับชั้นสูงที่มีการขายบริการ ชื่อ "ฮัสเลอร์คลับ" มีสาขาในหลายเมืองใหญ่เช่น แอครอน คลีฟแลนด์ โคลัมบัส ซินซินแนติ และโทเลโด ในปี ค.ศ. 1972 ฟลินต์เริ่มตีพิมพ์จดหมายข่าว "ฮัสเลอร์ นิวส์เลตเตอร์" เพื่อเป็นสื่อประชาสัมพันธ์กิจการของเขา ต่อมาในปี 1973 ผลประกอบการคลับของเขาเริ่มไม่ดี หลังเกิดเศรษฐกิจตกต่ำในสหรัฐอเมริกา เนื่องจากวิกฤตการณ์น้ำมัน และตัดสินใจปรับปรุงจดหมายข่าวของเขาเป็นหนังสือลามกอย่างเต็มรูปแบบ เริ่มตีพิมพ์ฉบับแรก ฉบับเดือนกรกฎาคม ค.ศ. 1974 นิตยสารฮัสเลอร์เริ่มประสบความสำเร็จในสหรัฐอเมริกา และเริ่มตีพิมพ์ภาพถ่ายที่ล่อแหลมยิ่งขึ้น โดยเป็นนิตยสารฉบับแรกที่ตีพิมพ์ภาพอวัยวะเพศหญิงอย่างเปิดเผย ตั้งแต่ฉบับเดือนพฤศจิกายน ค.ศ. 1974 และฉบับเดือนสิงหาคม ค.ศ. 1975 ที่ตีพิมพ์ภาพแอบถ่ายของแจเกอลีน เคนเนดี โอนาสซิส ภรรยาหม้ายของอดีตประธานาธิบดีจอห์น เอฟ. เคนเนดี ที่ถ่ายโดยปาปาราซซีไว้ตั้งแต่ปี ค.ศ. 1971 นิตยสารฉบับนี้ทำยอดขายถึง 1 ล้านฉบับในเวลาเพียงไม่กี่วันหลังวางจำหน่าย ตั้งแต่ปี ค.ศ. 1998 บริษัทแลร์รีฟลินต์พับลิเคชันส์ (LFP) ของเขาเริ่มผลิตภาพยนตร์ลามก และตกเป็นข่าวว่าถูกฟ้องร้องโดยกลุ่มนักรณรงค์เพื่อการป้องกันโรคเอดส์ ว่าละเมิดสิทธิ์ของนักแสดงที่จะได้รับความคุ้มครองจากปัจจัยเสี่ยงที่ทำให้ติดโรคทางเพศสัมพันธ์ โดยไม่ให้นักแสดงใช้ถุงยางอนามัย ปัจจุบันฟลินต์เป็นผู้พิการ เดินไม่ได้และต้องนั่งรถเข็นตลอดเวลา และมีปัญหาในการพูดเนื่องจากกล่องเสียงถูกทำลาย หลังจากเขาถูกมือปืนใช้สไนเปอร์ลอบสังหาร เมื่อปี ค.ศ. 1978</doc>
