<doc id="615507" url="https://th.wikipedia.org/wiki?curid=615507" title="ปลาอะโรวานาอเมริกาใต้">ปลาอะโรวานาอเมริกาใต้ ปลาอะโรวาน่าอเมริกาใต้ หรือ ปลาตะพัดอเมริกาใต้ () สกุลปลากระดูกแข็งจำพวกหนึ่ง ในวงศ์ปลาตะพัด (Osteoglossidae) ในอันดับ Osteoglossiformes ใช้ชื่อสกุลว่า Osteoglossum (/ออส-ที-โอ-กลอส-ซั่ม/) มีรูปร่างเพรียวยาวกว่าปลาอะโรวาน่าในสกุล Scleropages ที่พบในภูมิภาคเอเชียอาคเนย์และออสเตรเลีย โดยมีส่วนต่างกันที่เห็นได้ชัดที่สุด คือ ส่วนหางที่เรียวเล็กกว่าโดยเฉพาะครีบหาง ปากมีความกว้างกว่า และหนวด 1 คู่ที่ใต้คางนั้นเรียวยาวกว่า ครีบหลังเรียวเล็กกว่าและเป็นทางยาวไปแทบตลอดส่วนหลัง มีสีสันลำตัวเป็นสีเดียวทั้งตัว โดยไม่มีเหลือบสีแบบปลาในสกุล Scleropages มีก้านครีบหลัง 43-48 ก้าน ครีบก้นยาวกว่าครีบหลัง มีก้านครีบ 53-57 ก้าน มีการแพร่กระจายพันธุ์ในลุ่มแม่น้ำอเมซอนในทวีปอเมริกาใต้ มีเพียง 2 ชนิด คือ- Osteoglossum bicirrhosum มีขนาดยาวเต็มที่ได้ถึงเกือบ 2 เมตร ซึ่งนับว่าเป็นปลาที่มีความใหญ่มากชนิดหนึ่งในวงศ์นี้- Osteoglossum ferreirai มีขนาดยาวเต็มที่ประมาณ 75 เซนติเมตร ในวัยเล็กจะมีแถบสีดำและสีเหลืองพาดขวางตามแนวนอนของลำตัว เมื่อโตขึ้นแถบสีเหล่านี้จะหายไป เกล็ดตามลำตัวจะเป็นสีเงินอมดำหรือเขียว และครีบต่าง ๆ จะเป็นสีน้ำเงินเหลือบม่วง โดยปลาในสกุลนี้มีวิวัฒนาการเป็นของตนเองแยกมาจากปลาสกุลอื่นในวงศ์เดียวกัน เมื่อกว่า 170 ล้านปีมาแล้ว ในยุคจูราสสิคตอนกลาง สำหรับพฤติกรรมของปลาอะโรวาน่าในสกุลนี้จะคล้ายกับสกุล Scleropages ทั้งพฤติกรรมการหาและกินอาหาร รวมทั้งพฤติกรรมการผสมพันธุ์และวางไข่ แต่ทว่ากลับมีอุปนิสัยที่ดุร้ายก้าวร้าวน้อยกว่า จนสามารถอยู่เป็นฝูงใหญ่ได้มากกว่า อีกทั้งในชนิด O. bicirrhosum ยังเป็นชนิดที่เติบโตได้เร็วกว่า และแพร่ขยายพันธุ์ได้ง่ายที่สุดอีกด้วย จึงทำให้นิยมเลี้ยงกันเป็นปลาสวยงาม โดยถือเป็นปลาอะโรวาน่าที่มีราคาขายค่อนข้างถูก</doc>
