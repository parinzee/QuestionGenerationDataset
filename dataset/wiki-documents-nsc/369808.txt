<doc id="369808" url="https://th.wikipedia.org/wiki?curid=369808" title="คอนเสิร์ต 15 ปี เมด อิน ไทยแลนด์">คอนเสิร์ต 15 ปี เมด อิน ไทยแลนด์ คอนเสิร์ต 15 ปี เมด อิน ไทยแลนด์ เป็นคอนเสิร์ตใหญ่ครั้งหนึ่งของคาราบาว จัดขึ้นเนื่องในโอกาสครบรอบ 15 ปี ของการออกอัลบั้ม เมด อิน ไทยแลนด์ ซึ่งเป็นอัลบั้มชุดที่ 5 ของคาราบาว ที่ประสบความสำเร็จอย่างยิ่งและเป็นอัลบั้มที่สร้างชื่อเสียงให้กับคาราบาวเนื่องจากสามารถทำยอดขายอัลบั้มได้ถึง 5,000,000 ตลับ/ก็อปปี้ ซึ่งเป็นสถิติที่สูงที่สุดในประเทศไทย คอนเสิร์ตครั้งนี้จัดขึ้นเมื่อวันที่ 25 ธันวาคม พ.ศ. 2542 ที่สนามราชมังคลากีฬาสถาน โดยมีบริษัทกันตนา เป็นผู้จัดการแสดง ซึ่งคอนเสิร์ตครั้งนี้ถือว่าเป็นการรวมตัวกันอีกครั้งของสมาชิกวงทั้ง 7 คนในยุคคลาสสิกไลน์อัพ และเป็นครั้งแรกที่ได้ร่วมแสดงกับสมาชิกวงยุคหลัง แต่คอนเสิร์ตครั้งนี้ ไม่มีการจัดวางที่นั่งบนพื้นสนามหญ้า ทำให้ผู้ชมต้องขึ้นไปนั่งหรือยืนชมการแสดงบนอัฒจันทร์เท่านั้น เพื่อที่จะได้ใช้สนามหญ้าในการแสดงของนักแสดงบนพื้นสนามหญ้า ทำให้มีระยะห่างจากผู้ชมและนักดนตรีบนเวทีพอสมควร เนื่องจากคณะผู้จัดกำหนดให้พื้นสนามเป็นสถานที่จัดการแสดงประกอบเพลง ภายในคอนเสิร์ต มีผู้ดำเนินรายการคือ มาโนช พุฒตาล และ นัฏฐา ลอยด์ การแสดงแบ่งออกเป็น 2 ช่วงใหญ่ ๆ คือ ในช่วงแรกเป็นการแสดงเพลงของคาราบาวในชุดต่าง ๆ ก่อนจะถึงรายการของแขกรับเชิญ ซึ่งได้แก่ ก้าน แก้วสุพรรณ, ไวพจน์ เพชรสุพรรณ, ยุ้ย ญาติเยอะ และสีเผือก คนด่านเกวียน ที่ร้องเพลง เด็กปั๊ม และ บิ๊กเสี่ยว จากนั้นเป็นช่วงที่สอง ที่เป็นการแสดงเพลงทั้งหมดจากอัลบั้มเมด อิน ไทยแลนด์ และบางเพลงจากอัลบั้มอื่น ๆ โดยเริ่มจากเพลง เมด อิน ไทยแลนด์ โดยวงคาราบาวเล่นเพลงนี้พร้อมกับการแสดงรำไทยประยุกต์ของนักแสดงบนพื้นสนามหญ้า และในช่วงการแสดงเพลง เจ้าตาก ซึ่งอยู่ในอัลบั้ม ประชาธิปไตย มีการแสดงควงกระบองไฟและการฟันดาบแบบไทย โดยเพลงสุดท้ายก่อนจบการแสดง คือ บัวลอย (ถึกควายทุย ภาค 5) บันทึกการแสดงครั้งนี้ได้ออกเผยแพร่และจัดจำหน่ายในรูปแบบเทปคาสเซตและวีซีดีเมื่อเดือนเมษายน พ.ศ. 2543 โดยบริษัท กระบือแอนด์โค และในปี พ.ศ. 2554 ทางบริษัท วอร์นเนอร์ มิวสิก ไทยแลนด์ ต้นสังกัดของวงในปัจจุบัน ได้นำวิดีโอบันทึกการแสดงสดครั้งนี้มาจัดจำหน่ายใหม่อีกครั้งในรูปแบบ วีซีดี และ ดีวีดี ในโอกาสครบรอบ 30 ปี ของวงคาราบาว หลังจากเสร็จสิ้นคอนเสิร์ต 15 ปี เมด อิน ไทยแลนด์ วงคาราบาวได้ทิ้งระยะห่างการจัดคอนเสิร์ตใหญ่ไปนานถึงเกือบ 4 ปีเต็มด้วยกัน เนื่องจากการปรับปรุงสถานะของวงให้เป็นยุคปัจจุบัน รวมทั้งประกอบธุรกิจเครื่องดื่มชูกำลังยี่ห้อคาราบาวแดง ก่อนจะมีคอนเสิร์ตใหญ่อีกครั้ง คือ 20 ปี คาราบาว เรื่องราวของคน ดนตรี และเขาควาย ระหว่างวันที่ 21 - 22 กุมภาพันธ์ พ.ศ. 2546 ที่ศูนย์การประชุมแห่งชาติสิริกิติ์รายชื่อเพลงรายชื่อเพลง. 1. ลุงขี้เมา 2. กัญชา 3. แร้งคอย 4. ล้างบาง 5. ทะเลใจ 6. หนุ่มสุพรรณ 7. แม่สาย 8. คนเก็บฟืน 9. บิ๊กเสี่ยว 10. วณิพก : สีเผือก คนด่านเกวียน 11. ปลาใหญ่ปลาน้อย 12. สัญญาหน้าฝน 13. เมด อิน ไทยแลนด์ 14. มหาลัย 15. ลูกหิน 16. ลูกแก้ว 17. หำเทียม 18. สองเฒ่าผู้ยิ่งใหญ่ 19. ราชาเงินผ่อน 20. นางงามตู้กระจก 21. เรฟูจี 22. เจ้าตาก 23. มนต์เพลงคาราบาว 24. บัวลอย (ถึกควายทุย ภาค 5)</doc>
