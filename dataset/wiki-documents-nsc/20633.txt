<doc id="20633" url="https://th.wikipedia.org/wiki?curid=20633" title="สำนักงานเศรษฐกิจและวัฒนธรรมไทเป">สำนักงานเศรษฐกิจและวัฒนธรรมไทเป สำนักงานเศรษฐกิจและวัฒนธรรมไทเป (อังกฤษ: Taipei Economic and Cultural Office) หรือบางทีก็เรียกกันว่า สำนักงานตัวแทนไทเป (Taipei Representative Office) โดยพฤตินัยแล้วก็คือ สถานทูตและสถานกงสุลของสาธารณรัฐจีน (ไต้หวัน) ในประเทศที่ไม่ได้รับรองสถานะของไต้หวันอันเนื่องจากมาความสัมพันธ์กับทางสาธารณรัฐประชาชนจีน จึงได้สานความสัมพันธ์กันในเชิงการค้าและวัฒนธรรมแทน การก่อตั้งสำนักงานนี้ใช้คำว่า "ไทเป" แทน "ไต้หวัน" หรือ "สาธารณรัฐจีน" เพื่อเป็นการหลีกเลี่ยงการตีความว่าเป็นอีกประเทศหนึ่ง หรือมี "ประเทศจีนสองประเทศ" โดยการเรียกว่าสำนักงานเศรษฐกิจและวัฒนธรรมนี้ ทำให้ไต้หวันสามารถหลีกเลี่ยงปัญหาทางการทูตกับประเทศต่าง ๆ ที่ว่าสาธารณรัฐประชาชนจีนนั้นเป็น "จีนเดียว" โดยการระบุเป้าหมายว่า "เพื่อส่งเสริมการแลกเปลี่ยนและความร่วมมือระหว่างกันในเรื่อง การค้า, การลงทุน, วัฒนธรรม, วิทยาการ และเทคโนโลยี รวมถึงการสร้างความเข้าใจอันดีต่อกัน" แทนการเป็นตัวแทนทางการทูตของไต้หวันในต่างประเทศ แต่นอกจากชื่อของสำนักงานแล้ว สำนักงานนี้ก็ปฏิบัติงานทุกอย่างเฉกเช่นเดียวกับสถานทูตหรือสถานกงสุลทั่วไป อย่างเช่น การออกวีซ่า และก็มีสำนักงานของประเทศต่าง ๆ ที่มาจัดตั้งอยู่ในไต้หวันในลักษณะเดียวกัน เช่น สำนักงานการค้าและเศรษฐกิจไทย, สถาบันอเมริกาในไต้หวัน และสำนักงานการค้าแคนาดาในไทเป ในขณะที่ฮ่องกงที่ตอนนี้เป็นเขตการปกครองพิเศษของสาธารณรัฐประชาชนจีน ก็ได้เข้ามาจัดตั้งสำนักงานเศรษฐกิจและการค้าฮ่องกง และก็ปฏิบัติภารกิจในการออกวีซ่าฮ่องกงด้วย ถึงแม้ว่าสถานทูตสาธารณรัฐประชาชนจีนจะทำหน้าที่นี้ให้ในประเทศต่าง ๆ ที่ไม่มีสำนักงานนี้ของฮ่องกงตั้งอยู่ก็ตาม</doc>
