<doc id="132450" url="https://th.wikipedia.org/wiki?curid=132450" title="ธงชาติดอมินีกา">ธงชาติดอมินีกา ธงชาติดอมินีกา มีลักษณะเป็นธงสี่เหลี่ยมผืนผ้า พื้นสีเขียว กลางธงมีรูปกางเขน 3 สี ได้แก่ สีเหลือง สีดำ และสีขาว ซ้อนทับกัน ตรงกลางรูปกางเขนนั้น เป็นรูปวงกลมสีแดง ภายในมีรูปนกแก้ว ล้อมรอบด้วยดาวห้าแฉกสีเขียว 10 ดวง ธงนี้เริ่มใช้อย่างเป็นทางการเมื่อวันที่ 3 พฤศจิกายน พ.ศ. 2521 ต่อมาได้แก้ไขเพิ่มเติมแบบธงอีก 3 ครั้ง ในปี พ.ศ. 2524, พ.ศ. 2531 และ พ.ศ. 2533 โดยมีข้อแตกต่างที่สำคัญ คือ แบบธงก่อนหน้าปี พ.ศ. 2533 นั้น รูปนกแก้วจะหันหน้าไปธงด้านปลายธง ส่วนแบบที่แก้ไขในปีนั้น รูปนกแก้วจะหันหน้าไปด้านคันธง ทั้งการเรียงลำดับสีของรูปกางเขนในธงแต่ละช่วงก็มีความแตกต่างกัน ในธงนี้ รูปนกแก้วหมายถึงแรงบันดาลใจของประชาชนที่จะไปให้ถึงจุดมุ่งหมายสูงสุดของชาติ ซึ่งรูปดังกล่าวนี้ก็ถือเป็นสัตว์ประจำชาติของดอมินีกาด้วย ดวงดาวทั้งสิบดวงหมายถึงเขตการปกครองทั้ง 10 เขตของประเทศ และเป็นสัญลักษณ์ของความหวังกับความเสมอภาค รูปกางเขนเป็นตัวแทนของความเชื่อในคริสต์ศาสนา กางเขนทั้งสามรูปหมายถึงพระตรีเอกานุภาพ อันได้แก่ พระบิดา พระบุตร และพระจิต วงกลมสีแดงหมายถึงความยุติธรรมทางสังคม พื้นธงสีเขียวเป็นสัญลักษณ์ของความอุดมสมบูรณ์ด้วยพืชพันธุ์นานาชนิดธงสมัยต่างๆ</doc>
