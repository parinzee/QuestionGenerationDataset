<doc id="323847" url="https://th.wikipedia.org/wiki?curid=323847" title="เจ้าหญิงแมรี มกุฎราชกุมารีแห่งเดนมาร์ก">เจ้าหญิงแมรี มกุฎราชกุมารีแห่งเดนมาร์ก เจ้าหญิงแมรี มกุฎราชกุมารีแห่งเดนมาร์ก, เคาน์เตสแห่งมงเปอซา (, ประสูติ: 5 กุมภาพันธ์ พ.ศ. 2515) มีพระนามเดิมว่า แมรี เอลิซาเบธ โดนัลด์สัน () ที่ปรึกษาการตลาดชาวออสเตรเลีย ที่ต่อมาเป็นพระชายาในเจ้าชายเฟรเดอริก มกุฎราชกุมารแห่งเดนมาร์ก พระราชโอรสพระองค์แรกในสมเด็จพระราชินีนาถมาร์เกรเธอที่ 2 แห่งเดนมาร์ก กับเจ้าชายเฮนริกแห่งเดนมาร์ก พระราชสวามีพระประวัติ พระประวัติ. เจ้าหญิงแมรี มกุฎราชกุมารีแห่งเดนมาร์ก ประสูติเมื่อวันที่ 5 กุมภาพันธ์ พ.ศ. 2515 ณ โฮบาร์ต รัฐแทสเมเนีย ประเทศออสเตรเลีย มีพระนามเดิมว่า "แมรี เอลิซาเบธ โดนัลด์สัน" เป็นธิดาของศาสตราจารย์ ดร.จอห์น ดัลเกรช โดนัลด์สัน และเฮนเรียตตา คลาร์ก โดนัลด์สัน (สกุลเดิม โฮร์น) ซึ่งพระชนกและพระชนนีของพระองค์มีพื้นเพมาจากสกอตแลนด์ ซึ่งอพยพเข้าสู่ประเทศออสเตรเลียในปี พ.ศ. 2506 พระองค์มีพี่สาวสองคน และพี่ชายหนึ่งคน ได้แก่ เจน แอลิสัน สตีเฟน (เกิด 26 ธันวาคม พ.ศ. 2508), แพทริเซีย แอนน์ ไบลีย์ (เกิด 16 มีนาคม พ.ศ. 2511) พยาบาล และจอห์น สจวต โดนัลด์สัน (เกิด 9 กรกฎาคม พ.ศ. 2513) นักธรณีวิทยาพื้นฐานครอบครัว พื้นฐานครอบครัว. ศาสตราจารย์ ดร.จอห์น ดัลเกรช โดนัลด์สัน พระชนกของพระองค์ เกิดที่เมืองพอร์ตเซตัน (Port Seton) ใกล้กับเมืองเอดินบะระ (Edinburgh) เมื่อวันที่ 5 กันยายน พ.ศ. 2484 เป็นนักคณิตศาสตร์ประยุกต์และอักษรศาสตร์ดุษฎีบัณฑิตจากมหาวิทยาลัยแทสเมเนียในปี พ.ศ. 2510 เขาสำเร็จการศึกษาปริญญาตรีสาขาวิทยาศาสตร์จากมหาวิทยาลัยเอดินบะระ ใน พ.ศ. 2506 เขาได้เป็นอาจารย์สอนในมหาวิทยาลัยแทสเมเนีย และเป็นหัวหน้าแผนกคณิตศาสตร์ ต่อมาเขาได้เป็นอาจารย์อาวุโสของแผนกวิทยาศาสตร์และเทคโนโลยี เขาได้ทำการสอนและวิจัยให้มหาวิทยาลัยต่างๆ อาทิ มหาวิทยาลัยฮูสตัน, มหาวิทยาลัยมอนทรีออล, มหาวิทยาลัยออกซฟอร์ด และในประเทศเกาหลีใต้ เมื่อไม่นานมานี้ก็มีใน มหาวิทยาลัยโคเปนเฮเกน และมหาวิทยาลัยอาร์ฮุส ในประเทศเดนมาร์ก ศาสตราจารย์ ดร. จอห์น ดัลเกรช โดนัลด์สัน สมรสครั้งแรกในโบสถ์ชาลเมอร์ส เมโมเรียล (Chalmers Memorial Church) พอร์ตเซตัน เมื่อวันที่ 31 สิงหาคม พ.ศ. 2506 ภายหลังครอบครัวของเขาจึงตั้งถิ่นฐานในรัฐแทสเมเนีย ประเทศออสเตรเลีย ในเดือนพฤศจิกายน พ.ศ. 2506 และได้รับสัญชาติออสเตรเลียในเวลาต่อมา ส่วนพระชนนีของพระองค์คือเฮนเรียตตา คลาร์ก โดนัลด์สัน (สกุลเดิม: โฮร์น) หรือ เอ็ตตา (Etta) เกิดที่พอร์ตเซตัน ใกล้กับเมืองเอดินบะระ เมื่อวันที่ 12 พฤษภาคม พ.ศ. 2485 เธอทำงานเป็นรองตัวแทนแผนกในมหาวิทยาลัยแทสเมเนีย เอ็ตตาเสียชีวิตด้วยโรคหัวใจ เมื่อวันที่ 20 พฤศจิกายน พ.ศ. 2540 หลังการเสียชีวิตของภรรยา ศาสตราจารย์ ดร. จอห์น โดนัลด์สันจึงสมรสใหม่กับสตรีนักแต่งหนังสือและนิยายชาวอังกฤษ ชื่อ ซูซาน เอลิซาเบท โดนัลด์สัน (สกุลเดิม: ฮอร์วูด) เธอเกิดที่ออกซฟอร์ด เป็นนักเขียนนิยายในนามปากกา ซูซาน มูดี (Susan Moody) หลังจากการแต่งงานเธอจึงเป็นแม่เลี้ยงของเจ้าหญิงแมรี เธอได้สอนวิชาการเขียนในมหาวิทยาลัยโคเปนเฮเกน เธอเองได้อาศัยที่อาฮุส เมื่อจอห์น โดนัลด์สันสอนตามมหาวิทยาลัยในเดนมาร์ก เจ้าหญิงแมรี มกุฎราชกุมารีแห่งเดนมาร์ก ยังมีความสัมพันธ์ที่ดีกับพี่สาวและพี่ชายที่ยังอาศัยอยู่ในรัฐแทสเมเนีย ประเทศออสเตรเลีย โดยพี่สาวคนโต เจน เป็นเภสัชกร และแพทริเซีย เป็นพยาบาล ส่วนพี่ชายของพระองค์ จอห์น สจวต เป็นนักธรณีวิทยาการศึกษา การศึกษา. มกุฎราชกุมารีแมรี ทรงเข้ารับการศึกษาระดับประถมศึกษาที่โรงเรียนในเมืองเคลียร์เลคซิตี (ปัจจุบันคือเมืองฮูสตัน เทศมณฑลแฮร์ริส รัฐเทกซัส สหรัฐอเมริกา) เมื่อครั้งที่พระบิดายังทำงานอยู่ที่เมืองนั้น ต่อมาได้มีการย้ายมาศึกษาต่อในเมืองโฮบาร์ต รัฐแทสเมเนีย ออสเตรเลีย ที่โรงเรียนอนุบาลแซนดี, โรงเรียนประถมไวเมียไฮส์ และโรงเรียนมัธยมทารูนา และสองปีสุดท้าย พระองค์ย้ายไปศึกษาต่อที่วิทยาลัยโฮบาร์ตจนจบการศึกษา และเริ่มเข้ารับการศึกษาปริญญาตรีช่วงปี พ.ศ. 2532-2537 จนสำเร็จการศึกษาสาขาพาณิชย์และกฎหมายจากมหาวิทยาลัยแทสเมเนีย และช่วงปี พ.ศ. 2537-2539 ทรงเข้าร่วมโครงการบัณฑิตศึกษา และผ่านการรับรองในการโฆษณาจากสหพันธ์การโฆษณาของออสเตรเลีย และการตลาดทางตรงออสเตรเลียจากสมาคมการตลาดโดยตรง พระองค์รับสั่งภาษาอังกฤษเป็นภาษาแม่ และภาษาเดนมาร์กเป็นภาษาที่สอง ส่วนภาษาฝรั่งเศสนั้น พระองค์ได้ศึกษามาบ้างขณะที่ยังเรียนในระดับมัธยมศึกษา ทั้งนี้ในปี พ.ศ. 2545 พระองค์เคยสอนภาษาอังกฤษระยะสั้น ๆ ในปารีสชีวิตส่วนพระองค์ ชีวิตส่วนพระองค์. ในรัฐสภาเดนมาร์ก วันที่ 8 ตุลาคม พ.ศ. 2546 สมเด็จพระราชินีนาถมาร์เกเธทรงอนุญาตการอภิเษกสมรสของมกุฎราชกุมารเฟรเดอริกกับแมรี เอลิซาเบธ โดนัลด์สัน ที่ปรึกษาการตลาดชาวออสเตรเลีย ที่มกุฎราชกุมารทรงพบกับเธอครั้งแรกในงานโอลิมปิกฤดูร้อน 2000 ที่ซิดนีย์ ประเทศออสเตรเลีย การอภิเษกสมรสจัดขึ้นในวันที่ 14 พฤษภาคม พ.ศ. 2547 ณ มหาวิหารโคเปนเฮเกน กรุงโคเปนเฮเกน ประเทศเดนมาร์ก ในวันที่ 25 เมษายน พ.ศ. 2548 สำนักพระราชวังเดนมาร์กได้ประกาศว่า มกุฎราชกุมารีแมรีทรงพระครรภ์ และทั้งสองพระองค์มีพระบุตรองค์แรกในวันที่ 15 ตุลาคมปีเดียวกันนั้น ตามธรรมเนียมของเดนมาร์กพระโอรสจะได้รับพระราชทานพระนามว่า เฟรเดอริก หรือคริสเตียน พระโอรสได้รับการตั้งพระนามเป็นเจ้าชายคริสเตียน วัลเดมาร์ อองรี จอห์น เมื่อวันที่ 21 มกราคม พ.ศ. 2549 ทรงมีน้ำหนัก 3.5 กิโลกรัม (7.7 ปอนด์) และความสูง 51 เซนติเมตร (20 นิ้ว) และได้มีการทำพิธีบัพติศมา เมื่อวันที่ 21 มกราคม พ.ศ. 2550 ณ โบสถ์น้อยในพระราชวังคริสเตียนสบอร์ก กรุงโคเปนเฮเกน ในวันที่ 26 ตุลาคม พ.ศ. 2549 สำนักพระราชวังได้ประกาศอีกว่ามกุฎราชกุมารีทรงพระครรภ์และเป็นพระบุตรองค์ที่สอง ในวันที่ 21 เมษายน พ.ศ. 2550 ทรงให้กำเนิดพระธิดาที่โรงพยาบาลมหาวิทยาลัยโคเปนเฮเกน ซึ่งเป็นเจ้าหญิงพระองค์แรกนับตั้งแต่ พ.ศ. 2489 พระธิดาทรงได้พระนามว่า เจ้าหญิงอิซาเบลลา เฮนเรียตตา อิงกริด มาร์เกรเธอ เมื่อวันที่ 21 เมษายน พ.ศ. 2550 ทรงมีน้ำหนัก 3.350 กิโลกรัม และส่วนสูง 50 เซนติเมตร และได้มีการทำพิธีบัพติศมา ณ โบสถ์น้อยในพระราชวังเฟรเดินสบอร์ก เมื่อวันที่ 1 กรกฎาคมปีเดียวกัน ในวันที่ 6 สิงหาคม พ.ศ. 2553 สำนักพระราชวังได้ประกาศแถลงการณ์ว่า เจ้าหญิงแมรีทรงพระครรภ์แฝด ในช่วงปลายปีได้มีการเผยแพร่พระฉายาลักษณ์อย่างเป็นทางการที่ฉายพร้อมครอบครัว และมีภาพของพระองค์ที่ทรงพระครรภ์อย่างชัดเจน โดยเจ้าชายและเจ้าหญิงพระองค์น้อยได้ประสูติกาลเมื่อวันที่ 8 มกราคม พ.ศ. 2554 ซึ่งพระองค์รู้สึกประหลาดพระทัยที่ตั้งพระครรภ์ฝาแฝด แต่บางส่วนอ้างว่าพระองค์ทรงต้องการพระโอรสธิดาใช้วิทยาการทางการแพทย์เพื่อให้ตั้งครรภ์แฝดแต่พระองค์ทรงปฏิเสธ เจ้าหญิงแมรีได้เสด็จไปประทับยังโรงพยาบาลเพื่อเตรียมการเพื่อประสูติกาลพระบุตรฝาแฝดในวันที่ 8 มกราคม โดยเจ้าหญิงแมรีได้ให้ประสูติพระโอรสองค์แรก ในเวลา 10.30 นาฬิกาตามเวลาท้องถิ่นของเดนมาร์ก โดยทารกชายองค์นี้มีน้ำหนัก 2.674 กิโลกรัม และส่วนสูง 47 เซนติเมตร โดยเรียกพระนามลำลองว่า เอลวิส ตามนามของเอลวิส เพรสลีย์ เนื่องจากเกิดวันเดียวกับราชาเพลงร็อก ส่วนทารกเพศหญิงได้ประสูติออกมาในเวลา 10.53 นาฬิกา โดยมีน้ำหนัก 2.554 กิโลกรัม และส่วนสูง 46 เซนติเมตรพระเกียรติยศพระอิสริยยศพระเกียรติยศ. พระอิสริยยศ. - แมรี เอลิซาเบธ โดนัลด์สัน (5 กุมภาพันธ์ พ.ศ. 2515 — 14 มกราคม พ.ศ. 2547) - เฮอร์รอยัลไฮนิส เจ้าหญิงแมรี มกุฎราชกุมารีแห่งเดนมาร์ก (14 มกราคม พ.ศ. 2547 — 29 เมษายน พ.ศ. 2551) - เฮอร์รอยัลไฮเนส เจ้าหญิงแมรี มกุฎราชกุมารีแห่งเดนมาร์ก, เคาน์เตสแห่งมงเปอซา (29 เมษายน พ.ศ. 2551 — ปัจจุบัน)พงศาวลี</doc>
