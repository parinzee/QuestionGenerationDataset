<doc id="320001" url="https://th.wikipedia.org/wiki?curid=320001" title="นิกิต้า">นิกิต้า นิกิต้า () เป็นภาพยนตร์แอ็คชั่นที่ออกฉายในปี พ.ศ. 2533 เขียนบทและกำกับโดยลุค เบซอง เป็นภาพยนตร์ที่สร้างชื่อเสียงให้กับเบซอง และแอนน์ ปาริลโย นักแสดงนำหญิง ที่เป็นภรรยาของเขาในขณะนั้น เนื้อเรื่องเกี่ยวกับเด็กสาวติดยาที่ไปพัวพันคดีสังหารเจ้าหน้าที่และต้องโทษประหารชีวิต เธอได้รับการไว้ชีวิต แลกกับการทำงานเป็นสายลับให้กับหน่วยงานของรัฐบาลฝรั่งเศส ภาพยนตร์ออกฉายในประเทศฝรั่งเศสในปี 1990 ในชื่อ Nikita และฉายในสหรัฐอเมริกาในชื่อ La Femme Nikita ต่อมาในปี 1993 วอร์เนอร์บราเธอร์สได้นำมาดัดแปลงสร้างใหม่ ใช้ชื่อว่า Point of No Return (ฉายในบางประเทศใช้ชื่อว่า The Assassin) นำแสดงโดยบริดเจท ฟอนดา, แกเบรียล เิบิร์น, ฮาร์วี คีเทล และแอนน์ แบนครอฟต์ นอกจากนั้นยังถูกนำไปดัดแปลงเป็นภาพยนตร์ฮ่องกงเรื่อง Black Cat (Hei mao, ชื่อไทย หัวใจเธอมันน่ากราบ) ในปี 1990 ต่อมาในปี 1997 วอร์เนอร์บราเธอร์ส ร่วมกับผู้สร้างภาพยนตร์แคนาดา ได้นำเรื่องนี้มาสร้างเป็นภาพยนตร์ซีรีส์ La Femme Nikita จำนวน 5 ฤดูกาล นำแสดงโดยพีตา วิลสัน และรอย ดูปัวส์ ในประเทศไทยภาพยนตร์ซีรีส์นี้ใช้ชื่อว่า นิกิต้า รหัสเธอ โคตรเพชฌฆาต และนำมาสร้างอีกครั้งในปี 2010 นำแสดงโดยแม็คกี้ คิว ภาพยนตร์เรื่องนี้ เมื่อวางจำหน่ายดีวีดีในประเทศไทย ครั้งแรกโดยทีไอจีเอ ใช้ชื่อว่า "ผู้หญิงมากกว่าหนึ่ง" ส่วนผู้ถือลิขสิทธิ์ปัจจุบัน ใช้ชื่อว่า "รหัสเธอ โคตรเพชฌฆาต" ตามชื่อภาพยนตร์ซีรีส์ที่ฉายในไทย ในช่วงท้ายของภาพยนตร์ มีตัวละครสำคัญชื่อ "วิกเตอร์" รับบทโดยฌอง เรโน เป็นนักฆ่าชาวฝรั่งเศสที่เรียกตัวเองว่าเป็น "คนเก็บกวาด" (The Cleaner) ด้วยบุคลิกที่เป็นเอกลักษณ์ของตัวละครตัวนี้ ต่อมาเบซองได้ขยายเป็นตัวละครชื่อ "ลีออง" นักฆ่าในนิวยอร์ก ในภาพยนตร์เรื่อง ลีออง (Léon หรือ The Professional) ภาพยนตร์ปี 1994 นำแสดงโดยฌอง เรโน, นาตาลี พอร์ตแมน และแกรี โอลด์แมน เบซองได้อธิบายถึงตัวละครลีอองว่า "เป็นหลานของวิกเตอร์"</doc>
