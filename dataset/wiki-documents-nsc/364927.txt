<doc id="364927" url="https://th.wikipedia.org/wiki?curid=364927" title="คนุท">คนุท คนุท (; มาจากภาษานอร์สโบราณ Knútr แปลว่า knot (เงื่อน)) (5 ธันวาคม ค.ศ. 2006 - 19 มีนาคม ค.ศ. 2011 ) เป็นหมีขั้วโลกที่เกิดและถูกเลี้ยงดูที่สวนสัตวศาสตร์เบอร์ลิน () มันถูกแม่ปฏิเสธที่จะให้นมตั้งแต่แรกเกิด และถูกเลี้ยงดูอย่างใกล้ชิดโดยเจ้าหน้าที่สวนสัตว์ชื่อ โทมัส เดอร์ไฟลน์ มาตั้งแต่อายุ 44 วัน จนอายุได้ 1 ปี 10 เดือน เมื่อเดอร์ไฟลน์เสียชีวิตอย่างกะทันหันด้วยโรคหัวใจ เมื่อเดือนกันยายน ค.ศ. 2008 คนุทเป็นหมีขั้วโลกตัวแรกในรอบกว่า 30 ปีที่ได้รับการเลี้ยงดูในสวนสัตว์ของเยอรมนีและมีชีวิตรอดจนพ้นวัยทารก การเลี้ยงดูคนุทโดยพี่เลี้ยงที่เป็นมนุษย์ ถูกต่อต้านโดยกลุ่มรณรงค์พิทักษ์สิทธิสัตว์ ซึ่งเรียกร้องให้ปล่อยให้มันตายไปตามวิถีธรรมชาติ แทนที่จะนำมาเลี้ยงดูแบบสัตว์เลี้ยง อย่างไรก็ตาม สวนสัตว์เบอร์ลินก็ได้รับการสนับสนุนจากเด็กและผู้ชื่นชอบจำนวนมากให้เลี้ยงดูมันไว้ ด้วยความน่าเอ็นดูของคนุทในวัยเด็ก ทำให้มันกลายเป็นจุดดึงดูดนักท่องเที่ยวจำนวนมากให้มาเยี่ยมชมสวนสัตว์แห่งนี้ รวมไปถึงการวางจำหน่ายวิดีโอและสินค้าที่ระลึก ทำให้ในปี 2007 ที่ทางสวนสัตว์เริ่มนำมันออกแสดงเป็นปีแรก สวนสัตว์มีรายได้สูงสุดในรอบ 163 ปี ของการก่อตั้ง คนุทได้เสียชีวิตอย่างกะทันหันต่อหน้าผู้ชมในสวนสัตว์เบอร์ลินประมาณ 600-700 คน เมื่อวันที่ 19 มีนาคม ค.ศ. 2011 ด้วยวัย 4 ปี ในขณะที่หมีขั้วโลกที่อยู่ในสวนสัตว์จะมีอายุยืนยาวเฉลี่ย 30 ปี มีคำบอกเล่าจากผู้พบเห็นว่า คนุทเดินวนเป็นวงกลม ขาซ้ายเริ่มสั่นก่อนที่จะตกลงไปในน้ำ เจ้าหน้าที่สันนิษฐานว่าการตายของคนุทอาจเกิดจากอาการผิดปกติทางสมอง โดยเจ้าหน้าที่จะทำการผ่าพิสูจน์ซากเพื่อตรวจสอบสาเหตุการตายที่แท้จริง</doc>
