<doc id="285265" url="https://th.wikipedia.org/wiki?curid=285265" title="โรเบิร์ต ดูวัล">โรเบิร์ต ดูวัล โรเบิร์ต เชลดอน ดูวัล นักแสดงและผู้กำกับชาวอเมริกัน เจ้าของรางวัลออสการ์ รางวัลเอมมี 2 รางวัล และรางวัลลูกโลกทองคำ 4 รางวัล โรเบิร์ต ดูวัลเคยเป็นนักแสดงละครเวทีมาก่อนจะเข้าสูวงการภาพยนตร์ โดยเป็นเพื่อนกับดัสติน ฮอฟแมนและยีน แฮกแมน มาตั้งแต่สมัยที่ยังไม่มีชื่อเสียง เริ่มมีงานแสดงภาพยนตร์ครั้งแรกเป็นนักแสดงประกอบในภาพยนตร์ To Kill a Mockingbird (1962) สร้างจากบทประพันธ์ของฮาร์เปอร์ ลี นำแสดงโดยเกรกอรี เป็ก และ Captain Newman, M.D. (1963) นำแสดงโดยเกรกอรี เป็ก บ็อบบี ดาริน แองจี ดิกกินสันและโทนี เคอร์ติส จากนั้นเริ่มมีชื่อเสียงจากการรับบทสำคัญในภาพยนตร์ตลก M*A*S*H (1970) และภาพยนตร์ไซไฟ THX 1138 (1971) จากนั้นได้ประสบความสำเร็จจากภาพยนตร์หลายต่อหลายเรื่อง ได้แก่ เดอะก็อดฟาเธอร์ (1972), เดอะก็อดฟาเธอร์ ภาค 2 (1974), Network (1976), The Great Santini (1979), อะโพคาลิปส์ นาว (1979), True Confessions (1981) และ ภาพยนตร์ซีรีส์ Lonesome Dove (1989) ดูวัลเคยได้รับการเสนอชื่อเข้าชิงรางวัลออสการ์ 6 ครั้ง รางวัลบาฟตา 3 ครั้ง รางวัลลูกโลกทองคำ 6 ครั้ง ได้รับรางวัลออสการ์จากเรื่อง Tender Mercies (1983) ได้รับรางวัลบาฟตาและลูกโลกทองคำจากเรื่อง Apocalypse Now (1979) ในระยะหลัง บทบาทการแสดงของดูวัลที่เป็นที่จดจำ ได้แก่บทนักบินอวกาศใน Deep Impact (1998) และบทโจรขโมยรถยนต์ใน Gone in 60 Seconds (2000)</doc>
