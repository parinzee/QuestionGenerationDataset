<doc id="284981" url="https://th.wikipedia.org/wiki?curid=284981" title="โรบิน กิบบ์">โรบิน กิบบ์ โรบิน ฮิวจ์ กิบบ์ (ซีบีอี) นักร้อง นักแต่งเพลง และนักดนตรีชาวอังกฤษ เป็นหนึ่งในสามพี่น้องกิบบ์ ซึ่งเป็นสมาชิกของเดอะบีจีส์ วงดนตรีป็อปที่ประสบความสำเร็จสูงสุดทั่วโลก มียอดจำหน่ายอัลบั้มมากกว่า 100 ล้านชุด โรบินเป็นฝาแฝดกับมอริซ กิบบ์, น้องชายของแบร์รี กิบบ์ และพี่ชายของแอนดี กิบบ์ โดยโรบินเป็นนักแต่งเพลงชาวอังกฤษ ผู้ประสบความสำเร็จสูงสุดเป็นอันดับ 6 บนชาร์ตของอังกฤษประวัติ ประวัติ. โรบิน กิบบ์ เกิดเมื่อวันที่ 22 ธันวาคม พ.ศ. 2492 ที่เกาะแมน ประเทศอังกฤษ ต่อมาครอบครัวย้ายไปอาศัยที่เมืองแมนเชสเตอร์ และเมืองบริสเบนของออสเตรเลียตามลำดับ ต่อมาในปี พ.ศ. 2501 โรบินร่วมกับแบร์รีและมอริซ เริ่มร้องเพลงและบันทึกเสียง ในนามของวงเดอะบีจีส์ ก่อนจะย้ายกลับประเทศอังกฤษในปี พ.ศ. 2510 และเซ็นสัญญาออกแผ่นเสียงในอังกฤษและสหรัฐอเมริกา โดยตั้งแต่ปี พ.ศ. 2518 พี่น้องกิบบ์ย้ายไปอาศัยที่เมืองไมอามี ในรัฐฟลอริดาของสหรัฐอเมริกาจนถึงปัจจุบัน ทั้งนี้เมื่อปี พ.ศ. 2546 โรบินและแบร์รีประกาศยุติการแสดงโดยใช้ชื่อเดอะบีจีส์ เนื่องจากการเสียชีวิตของมอริซในวันที่ 12 มกราคม ต่อมาในปี พ.ศ. 2552 ทั้งสองประกาศว่าจะกลับมาแสดงร่วมกันอีกครั้งหนึ่งอาการป่วยของโรบิน อาการป่วยของโรบิน. นายแพทย์ผู้ทำการรักษาเปิดเผยว่า อาการของโรบิน ซึ่งเข้าสู่ภาวะวิกฤตมาประมาณ 1 สัปดาห์ เริ่มมีแนวโน้มดีขึ้นตามลำดับแล้ว นอกจากจะสามารถฟื้นจากอาการวิกฤต เขายังแสดงท่าทีพยายามสื่อสารกับครอบครัว ขณะรักษาตัวที่โรงพยาบาลในกรุงลอนดอนของอังกฤษ และโฆษกส่วนตัวของโรบิน เปิดเผยถึงแนวโน้มที่ดีในการรักษาตัว หลังจากอาการของเขาเข้าสู่ขั้นวิกฤตมาตลอดช่วง 1 สัปดาห์ก่อนหน้านี้ แต่ล่าสุดเขาเริ่มรู้สึกตัว และแสดงสัญญาณของการฟื้นฟูร่างกายให้เห็นบ้างแล้ว โรบินเข้ารักษาที่โรงพยาบาลในลอนดอนมาตั้งแต่สัปดาห์ก่อน หลังจากที่ปอดของเขาอักเสบเนื่องจากติดเชื้อจนป่วยหนักไม่ได้สติ ถึงกระนั้นเหล่าสมาชิกในครอบครัวของโรบิน ก็ยังแสดงความหวังและให้กำลังใจอย่างใกล้ชิดมาตลอด ซึ่งภรรยาของโรบินยังเปิดเผยว่า แบร์รีพยายามร้องเพลงให้น้องชายฟัง และเชื่อว่าโรบินที่ไม่รู้สึกตัว แสดงปฏิกิริยาตอบสนองต่อเสียงเพลงเหล่านั้นด้วย ในช่วงหลายปีที่ผ่านมา โรบินต้องเผชิญกับปัญหาสุขภาพมาตลอด ทั้งโรคมะเร็งลำไส้ใหญ่และมะเร็งตับ จนสร้างความวิตกกังวลให้กับเหล่าแฟน ๆ ที่ต้องสูญเสียมอริซ ฝาแฝดของเขา ซึ่งเป็นสมาชิกอีกคนของเดอะบีจีส์ ไปครั้งหนึ่งแล้ว เมื่อปี พ.ศ. 2546 สำหรับปัญหาสุขภาพครั้งล่าสุด นายแพทย์ผู้ทำการรักษา กล่าวผ่านแถลงการณ์ว่า เขาเริ่มมีอาการดีขึ้นตามลำดับ นอกจากจะฟื้นจากอาการวิกฤตแล้ว เขายังสามารถหายใจได้ด้วยหน้ากากออกซิเจน แต่ยังต้องรับยาปฏิชีวนะและอาหาร ผ่านทางหลอดเลือด อย่างไรก็ตาม ร่างกายของโรบินยังถือว่าค่อนข้างอ่อนล้า และได้รับอาหารไม่เพียงพอ ซึ่งแพทย์กล่าวว่า ขณะนี้เป้าหมายของการรักษา อยู่ที่การทำให้ระบบการรับอาหารของเขากลับมาใช้ได้ และดีเพียงพอที่จะทำให้เขาสามารถรับประทานอาหาร และดื่มน้ำเองได้ รวมถึงสามารถกลับมาหายใจเองได้ โดยไม่ต้องพึ่งหน้ากากออกซิเจน ซึ่งทีมแพทย์ผู้รักษา อาจย้ายผู้ป่วยออกจากห้องไอซียูในเร็ว ๆ นี้ หากอาการของเขาดีขึ้นเรื่อย ๆ แต่หลังจากนั้นไม่ถึงเดือน โรบินก็เสียชีวิตลง เมื่อวันที่ 20 พฤษภาคม พ.ศ. 2555 ขณะมีอายุ 62 ปี หลังจากต่อสู้กับโรคมะเร็งลำไส้และมะเร็งตับมานาน</doc>
