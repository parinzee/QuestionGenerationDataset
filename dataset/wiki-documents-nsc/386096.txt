<doc id="386096" url="https://th.wikipedia.org/wiki?curid=386096" title="เจเน็ต ลีห์">เจเน็ต ลีห์ เจเน็ต ลีห์ () อดีตนักแสดงหญิงชาวอเมริกัน มีชื่อเต็มว่า จีนเน็ต เฮเลน มอร์ริสัน (Jeanette Helen Morrison) เกิดเมื่อวันที่ 6 กรกฎาคม ค.ศ. 1927 ที่เมืองเมอร์เซด รัฐแคลิฟอร์เนีย โดยเป็นลูกคนเดียว เริ่มเข้าสู่วงการการแสดงเมื่ออายุได้ 19 ปี ขณะเรียนอยู่ระดับวิทยาลัย เมื่อมีแมวมองของบริษัท เอ็มจีเอ็ม ได้เห็นภาพถ่ายของเธอขณะเล่นสกี โดยผลงานเรื่องแรก คือ The Romance of Rosy Ridge ประกบคู่กับ แวน จอห์นสัน โดยได้รายได้ 50 ดอลลาร์สหรัฐต่อสัปดาห์ และเมื่อมีชื่อเสียงแล้วค่าตัวเปลี่ยนเป็น 150 ดอลลาร์ต่อสัปดาห์ และกลายเป็นหนึ่งในนักแสดงหญิงที่มีงานรัดตัวมากที่สุดของบริษัทเอ็มจีเอ็มเลยทีเดียว เฉพาะในปี ค.ศ. 1949 เธอรับเล่นถึง 6 เรื่องด้วยกัน เป็นที่รู้จักกันดีจากการรับบทพี่สาวคนโตในภาพยนตร์เรื่อง Little Women (สี่ดรุณี) ในปี ค.ศ. 1949 และรับบทนางเอกในภาพยนตร์ฟิล์มนัวร์เรื่อง Touch of Evil ในปี ค.ศ. 1958 คู่กับ ชาร์ลตัน เฮสตัน จากการกำกับโดย ออร์สัน เวลส์ ในปี ค.ศ. 1960 รับบท "แมเรียน เครน" หญิงสาวที่เป็นเหยื่อฆาตกรรมตั้งแต่ช่วงกลางเรื่อง ในภาพยนตร์เรื่อง Psycho ซึ่งประสบความสำเร็จอย่างมาก จากการกำกับของ อัลเฟรด ฮิตช์ค็อก ซึ่งทำให้เธอได้รับรางวัลลูกโลกทองคำสาขานักแสดงประกอบหญิงยอดเยี่ยม และมีชื่อเข้าชิงรางวัลออสการ์ ในสาขาเดียวกันนั้นด้วย ชีวิตครอบครัว ก่อนเข้าวงการเธอผ่านการสมรสมาแล้วสองหน ในแวดวงบันเทิง เธอสมรสกับ โทนี เคอร์ติส นักแสดงชายชื่อเสียงโด่งดังในยุคเดียวกันระหว่างปี ค.ศ. 1951–ค.ศ. 1962 มีบุตรสาวสองคนที่เป็นนักแสดงด้วย คือ แคลลี เคอร์ติส และ เจมี ลี เคอร์ติส ก่อนจะแยกทางกันในที่สุดในปี ค.ศ. 1962 และเธอสมรสอีกครั้งกับนักธุรกิจชื่อ โรเบิร์ต แบรนด์ ซึ่งอยู่กับเธอตราบจนสิ้นชีวิต เจเน็ต ลีห์ เสียชีวิตด้วยอาการติดเชื้อในกระแสโลหิตเมื่อวันที่ 3 ตุลาคม ค.ศ. 2004 ที่ลอสแอนเจลิส รัฐแคลิฟอร์เนีย สิริอายุได้ 77 ปี</doc>
