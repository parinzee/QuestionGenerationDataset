<doc id="739940" url="https://th.wikipedia.org/wiki?curid=739940" title="โสภิตา ธนสาร">โสภิตา ธนสาร โสภิตา ธนสาร (ชื่อเล่น: แนน; เกิดเมื่อวันที่: 23 ธันวาคม พ.ศ. 2537 ที่อำเภอสวี จังหวัดชุมพร) เป็นนักกีฬายกน้ำหนักหญิงทีมชาติไทย  โสภิตา เป็นบุตรคนโตในบรรดาบุตร 3 คน ของนายสุรศักดิ์ (ปัจจุบันเสียชีวิตแล้ว) และนางสรารัตน์ ธนสาร จบการศึกษาจากโรงเรียนค่ายลูกเสือ อำเภอสวี, ระดัมมัธยมศึกษาตอนต้นและตอนปลายจากโรงเรียนวิชูทิศ และโรงเรียนกีฬากรุงเทพมหานคร, ระดับอุดมศึกษาจากสถาบันการพลศึกษาวิทยาเขตกรุงเทพ ปีที่ 5 โสภิตาเริ่มเล่นยกน้ำหนักในปี พ.ศ. 2549 ใช้เวลาทั้งหมด 5 ปี ก่อนติดทีมชาติในปี พ.ศ. 2553 เคยผ่านการแข่งขันและประสบความสำเร็จในระดับเยาวชน, ระดับชาติ และนานาชาติมาแล้วอย่างมากมาย ในการแข่งขันเวิลด์แชมป์เปี้ยนชิพ 2013 โสภิตาได้รับรางวัลเหรียญทองแดง จากการแข่งขันในรุ่น 53 กิโลกรัม ในการแข่งขันโอลิมปิก 2016 ที่ริโอเดอจาเนโร โสภิตาได้เหรียญทองในรุ่นฟลายเวต (48 กิโลกรัม) หลังจากเปิดการแข่งขันอย่างเป็นทางการเพียงวันเดียว โดยทำน้ำหนักรวมได้ 200 กิโลกรัม จากการยก 3 ครั้ง นับเป็นเหรียญทองแรกและเหรียญรางวัลแรกของนักกีฬาไทยในการแข่งขันครั้งนี้ และเป็นเหรียญทองแรกของนักกีฬาไทยในรอบ 8 ปี หลังจากโอลิมปิกครั้งที่แล้ว (ลอนดอนเกมส์) ไทยไม่สามารถคว้าเหรียญทองมาได้แม้แต่เหรียญเดียว</doc>
