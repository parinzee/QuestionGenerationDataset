<doc id="341890" url="https://th.wikipedia.org/wiki?curid=341890" title="แฟบูลาโนวาคริสตัลลิส: ไฟนอล แฟนตาซี">แฟบูลาโนวาคริสตัลลิส: ไฟนอล แฟนตาซี แฟบูลา โนวา คริสตัลลิส: ไฟนอล แฟนตาซี () เป็นชุดเกมโดยสแควร์เอนิกซ์ โดยโครงของชุดเกมนี้จะเกี่ยวกับ "ตำนานคริสตัลบทใหม่" ตามคำแปลภาษาละตินของชื่อชุด เนื้อเรื่องของแต่ละเกมแม้ไม่มีความเกี่ยวข้องกันโดยตรง แต่จะมีตัวละครร่วมกัน และโลกทัศน์บางส่วนก็จะมีลักษณะคล้ายกันด้วย เกมในชุดนี้ประกอบด้วย ไฟนอลแฟนตาซี XIII ไฟนอลแฟนตาซี ไทป์-0 ไฟนอลแฟนตาซี XIII-2 ไฟนอลแฟนตาซี อากิโตะ และ ไฟนอลแฟนตาซี XV ชื่อเดิมของชุดเกมนี้จะมี XIII ตามหลัง แต่หลังจากไฟนอลแฟนตาซี อากิโตะ XIII เปลี่ยนชื่อเป็น ไฟนอลแฟนตาซี ไทป์-0 จึงตัด XIII หลังชื่อไปแนวคิด แนวคิด. จักรวาลถูกแบ่งออกเป็นสองสภาพ คือ โลกกายหยาบ โลกสำหรับสิ่งมีชีวิต และ ปรภูมิ แดนสำหรับจิตวิญญาณ องค์ บูนีเวลเซ พระผู้เป็นเจ้าได้สังหารมารดาของพระองค์นามว่า มิวเวน เพื่อที่จะทรงปกครองโลกกายหยาบได้ หลังจากสังหารมิวเวนแล้ว มิวเวนก็ไปอยู่ในปรภูมิ พระเจ้าเชื่อว่ามิวเวนนั้นมีคำสาป และคำสาปของมิวเวนจะนำพาปรภูมิไปสู่ความพินาศ หากปรภูมิพินาศแล้วจะทำให้สมดุลของจักรวาลถูกทำลาย พระเจ้าจึงต้องการไปยังปรภูมิเพื่อสังหารกำจัดมิวเวนซ้ำสอง อย่างไรก็ตาม พระองค์ไม่อาจละไปจากโลกกายหยาบได้ พระองค์จึงต้องการหาประตูที่สามารถพาพระองค์ไป-กลับจากปรภูมิ ด้วยเหตุนี้ พระองค์จึงทรงสร้าง "ฟาลซี" หรืออัครเทพขึ้นมา เอโทร เป็นหนึ่งในอัครเทพสามองค์ซึ่งสร้างโดยพระเจ้า พระเจ้าสร้างนางขึ้นมาด้วยรูปลักษณ์เหมือน มิวเวน โดยไม่ได้ตั้งใจ พระเจ้าเกรงรูปลักษณ์ของนางจึงไม่ประทานพลังแก่นาง นางจึงไม่สามารถสร้างสรรค์อะไรเองได้ พระเจ้าบรรทมในกายคริสตัลและจะทรงตื่นบรรทมเมื่ออัครเทพสามารถหาประตูสู่ปรภูมิได้ ในขณะที่อัครเทพ พัลส์ และ ลินเซย์ กำลังยุ่งกับการหาประตูและสร้างโลกตลอดจนสร้างฟาลซีและลูซีขึ้นมามากมาย เอโทรรู้สึกเหงาและน้อยใจที่ไร้พลัง นางจึงฆ่าตนเองโดยการฉีกร่างกายหายไปจากโลก ลินเซย์ได้นำโลหิตของเอโทรมาสร้างมนุษย์คนแรกขึ้น เอโทรพบกับมิวเวนในปรภูมิในสภาพที่มิวเวนกำลังถูกครอบงำด้วยพลังงานที่ชื่อว่าคาออส ซึ่งแผ่มาจากวัลฮัลลา (มัชฌิมพิภพ) มิวเวนได้อธิบายแก่เอโทรว่า ความเสื่อมของปรภูมิหาใช่คำสาปจากนางไม่ แต่เป็นชะตากรรม ก่อนที่มิวเวนจะดับสูญได้มอบหมายให้เอโทรพิทักษ์สมดุลของจักรวาล หากสมดุลระหว่างโลกและปรภูมิเกิดความยุ่งเหยิง จักรวาลก็จะถึงกาลพินาศ อย่างไรก็ตาม เอโทรกลับไม่เข้าใจความหมายที่มิวเวนสื่อ เอโทรรู้สึกเมตตาต่อมนุษย์ที่มีชีวิตอยู่เพื่อความตาย พัลเซสร้างสรรค์ตกแต่งโลกไปตามที่เขาเห็นควร ในขณะที่ลินเซย์ทำหน้าที่ปกป้องโลก วันหนึ่งทั้งสองก็หนีไปและไม่ได้พบกันอีกเลย นานไปมนุษย์ก็นับถือพวกเขาเป็นเทพ เอโทรได้รับการนับถือเป็นเทพีแห่งความตาย ส่วนบูนีเวลเซ องค์พระเจ้าสูงสุดยังคงหลับใหลอยู่ที่ใดที่หนึ่งบนโลกเพื่อตื่นบรรทม</doc>
