<doc id="278011" url="https://th.wikipedia.org/wiki?curid=278011" title="เดอะ มิชชั่น">เดอะ มิชชั่น เดอะ มิชชั่น () เป็นภาพยนตร์อังกฤษที่ออกฉายในปี พ.ศ. 2529 กล่าวถึงมิชชันนารีคณะเยสุอิตที่เดินทางเข้าไปเผยแพร่ศาสนาคริสต์นิกายโรมันคาทอลิกในอเมริกาใต้ในคริสต์ศตวรรษที่ 18 กำกับโดยโรแลนด์ จอฟเฟ จากบทภาพยนตร์ของโรเบิร์ต โบลต์ เป็นผลงานกำกับเรื่องที่สองของจอฟเฟ ที่อำนวยการสร้างโดยเดวิด พัทนัม ซึ่งเคยร่วมงานกันใน The Killing Fields ในปี พ.ศ. 2527 ภาพยนตร์ได้รับรางวัลปาล์มทองคำจากเทศกาลภาพยนตร์เมืองคานส์ และรางวัลออสการ์ ในสาขาการถ่ายภาพ และได้รับการเสนอชื่อเข้าชิงรางวัลออสการ์ 7 สาขา รวมทั้งสาขาภาพยนตร์ยอดเยี่ยม ผู้กำกับยอดเยี่ยม และดนตรีประกอบยอดเยี่ยม โดยดนตรีประกอบโดยเอนนิโอ มอร์ริโคเน ได้รับการจัดอันดับโดยสถาบันภาพยนตร์อเมริกัน ติดอันดับ 23 จาก "25 อันดับดนตรีประกอบภาพยนตร์ยอดเยี่ยมในรอบ 100 ปี" จัดอันดับเมื่อปี 2005 ภาพยนตร์กล่าวถึงบาทหลวงเยสุอิตชาวสเปนชื่อ คุณพ่อแกเบรียล (เจเรมี ไอร์ออนส์) ที่เข้าไปเผยแพร่ศาสนาคริสต์ในป่าดงดิบของอเมริกาใต้ ในดินแดนของชนเผ่าพื้นเมืองกวารานี แต่ถูกชนพื้นเมืองต่อต้าน ฉากเปิดเรื่องของภาพยนตร์ เป็นภาพของนักบวชเยสุอิตถูกชนพื้นเมืองจับตรึงกางเขน และทิ้งลงมากับน้ำตกอีกวาซู คุณพ่อแกเบรียล ได้รับความช่วยเหลือจาก โรดริโก เมนโดซา (โรเบิร์ต เดอ นีโร) พ่อค้าและนักค้าทาส ที่กำลังเบื่อหน่ายชีวิต หลังจากพบว่าคู่หมั้นของตน (เชอร์รี ลันไฮ) ลักลอบเป็นชู้กับเฟลิเป เมนโดซา น้องชายของตนเอง (ไอแดน ควินน์) บทบาทของคุณพ่อแกเบรียล ดัดแปลงจากเรื่องราวจริงของโรก กอนซาเลซ เดอ ซานตา ครูซ (Roque González de Santa Cruz) บาทหลวงเยสุอิตและนักบุญชาวปารากวัย (ค.ศ. 1576 - ค.ศ. 1628)</doc>
