<doc id="340770" url="https://th.wikipedia.org/wiki?curid=340770" title="สุรชัย ศิริสูตร์">สุรชัย ศิริสูตร์ อาจารย์สุรชัย ศิริสูตร์ (16 ตุลาคม ค.ศ. 1948 — ) หรือที่รู้จักกันในชื่อ ชัย ศิริสูตร์ หรือ อาจารย์ชัย เป็นผู้ฝึกสอนศิลปะการต่อสู้ป้องกันตัว รวมทั้งเป็นผู้ก่อตั้งและเป็นนายกสมาคมมวยไทยแห่งสหรัฐอเมริกา และมีส่วนในความรับผิดชอบต่อการนำมวยไทยสู่สหรัฐอเมริกา เขาเกิดที่กรุงเทพ และได้รับการปลูกฝังให้มีความผูกพันต่อมวยไทยตั้งแต่อายุ 4 ปี นอกจากนี้ เขามีโอกาสพบกับบรูซ ลี ในช่วงเดินทางไปสาธิตมวยไทยที่ พาซาเดนา แคลิฟอร์เนีย ใน ค.ศ. 1969 ซึ่งบรูซ ลี กล่าวกับอาจารย์สุรชัยว่า "มวยไทยยอดเยี่ยมที่สุดในโลก"ประวัติ ประวัติ. สุรชัยเริ่มศึกษาวิชามวยไทยตลอดจนคาราเต้อย่างเป็นทางการเมื่ออายุได้หกปี เขาได้รับสายดำ จากสังกัดโชริน-ริวเมื่ออายุ 12 ปี ซึ่งเป็นช่วงเดียวกันกับที่เขาเริ่มเข้าสู่สังเวียนของมวยไทย อาจารย์ชัยเข้าแข่งขันมวยไทยมาเป็นจำนวน 72 ครั้งแล้วเกษียณตนเองจากการเป็นนักชกในปี ค.ศ. 1968 ก่อนที่จะเดินทางออกจากประเทศไทยเพื่อไปฝึกสอนวิชามวยไทยในสหรัฐอเมริกา เมื่อมาถึงสหรัฐอเมริกาแล้ว อาจารย์ชัยได้ทำการตีสนิทและถ่ายทอดวิชาให้กับกลุ่มนักซิ่งมอเตอร์ไซค์ชื่อดังที่มีชื่อว่าเฮลส์ แองเจิลส์ โดยไม่รู้มาก่อนว่าพวกเขาเป็นใคร ก่อนที่ทางเอฟบีไอได้ทำการชี้แจงให้เขาได้รับทราบ ครั้นแล้ว อาจารย์ชัยได้เป็นอาสาสมัครในการฝึกอบรมตัวแทนเอฟบีไอ ในช่วงคริสต์ทศวรรษ 1970 จนถึงต้นคริสต์ทศวรรษ 1980 อาจารย์ชัยได้ทำการฝึกสอนในวิทยาลัยของแคลิฟอร์เนียตอนใต้หลายแห่ง อาทิ ชาฟฟีคอลเลจ, แคลร์มอนท์เมนส์คอลเลจ และ แคลสเตทซานเบอร์นาร์ดิโน รวมถึงบริเวณนอกบ้านของเขาเอง ลูกศิษย์ในช่วงแรกของเขาประกอบด้วย จิม แวโนเวอร์, ไมค์ โกลบาค, เร็กกี แจ็คสัน, เกล็น เฮอร์นันเดซ, ดอน บอยด์ และรองประธานสมาคมมวยไทยของอาจารย์ชัย ที่มีชื่อว่า โทนี เกร็ค ซึ่งเป็นผู้ที่เข้ามาถึงประเทศไทยในปี ค.ศ. 1982 ในฐานะตัวแทนทีมอเมริกันคนแรกที่เข้าร่วมการแข่งขันในรายการมวยไทยเวิลด์แชมเปียนชิป ในปี ค.ศ. 1978 ได้เริ่มฝึกสอนอาจารย์ศิลปะการต่อสู้ป้องกันตัวท่านหนึ่งที่มีชื่อว่าแดน อีโนซันโต โดยอีโนซันโตได้เป็นนักเรียนที่รับการฝึกในสนามหญ้าหลังบ้านของอาจารย์ชัย และอีโนซันโตก็ได้แนะนำให้อาจารย์ชัยร่วมสอนในหลักสูตรเจี๋ยฉวนเต้าของเขา ซึ่งช่วยให้อาจารย์ชัยได้ขยายความรู้ด้านมวยไทยในสหรัฐ และในระดับนานาชาติมากยิ่งขึ้น ในปี ค.ศ. 1983 อีโนซันโตได้แนะนำให้อาจารย์ชัยได้รู้จักกับทอม แลนดรี ซึ่งเป็นนักอเมริกันฟุตบอลทีมดัลลัส คาวบอย ผู้ร่วมทำการก่อตั้งการแข่งขันมวยไทยนัดอุ่นเครื่องในช่วงก่อนฤดูกาลกับอาจารย์ชัย กระทั่งแลนดรีได้จากไปในปี ค.ศ. 1990 ปัจจุบัน อาจารย์สุรชัยยังคงดำเนินการสอนวิชามวยไทยที่ค่ายมวยไทยในรัฐออริกอน โดยในแต่ละปีมีนักเรียนกว่า 200 คนจากทั่วโลกเข้าร่วมหลักสูตร</doc>
