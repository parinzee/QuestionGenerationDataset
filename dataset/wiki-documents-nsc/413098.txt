<doc id="413098" url="https://th.wikipedia.org/wiki?curid=413098" title="ถัน ตุ้น">ถัน ตุ้น ถัน ตุ้น () เป็นคีตกวี นักแต่งเพลงประกอบภาพยนตร์ และผู้อำนวยเพลงชาวจีน มีชื่อเสียงจากผลงานดนตรีประกอบภาพยนตร์เรื่อง Crouching Tiger, Hidden Dragon ของหลี่ อัน , Hero ของจาง อี้โหมว และ The Banquet ของเฝิง เสี่ยวกาง ถัน ตุ้น เกิดที่หมู่บ้านเล็กๆ ชานเมืองฉางชา มณฑลหูหนาน ใช้ชีวิตวัยเด็กใช้แรงงานเป็นชาวนาอยู่ในคอมมูนของรัฐบาลกลาง และใช้เวลาว่างหัดเล่นเครื่องดนตรีพื้นบ้าน ต่อมาได้หนีออกจากคอมมูนและได้หัดเล่นเครื่องดนตรีสากล คือ วิโอลา กับวงดนตรีของคณะอุปรากรปักกิ่ง จากนั้นได้มีโอกาสเข้าศึกษาที่สถาบันดนตรีกลาง ปักกิ่ง เป็นลูกศิษย์ของโทะรุ ทะเคะมิตสึ (1930-1996) คีตกวีชาวญี่ปุ่นที่มีชื่อเสียง เขาได้รับทุนการศึกษาระดับปริญญาเอกที่มหาวิทยาลัยโคลัมเบียในช่วงทศวรรษ 1980 ถัน ตุ้น มีผลงานประพันธ์ดนตรีประกอบภาพยนตร์จีนหลายเรื่อง ได้แก่- Don't Cry, Nanking (1995) - Crouching Tiger, Hidden Dragon (2000) ได้รับรางวัลบาฟตา และรางวัลออสการ์ - Hero (2002) - The Banquet (2006) นอกจากดนตรีประกอบภาพยนตร์แล้ว ถัน ตุ้นยังมีชื่อเสียงจากผลงานดนตรีชุด Symphony 1997: Heaven Earth Mankind ที่ได้รับมอบหมายจากรัฐบาลจีน ให้ประพันธ์เพื่อใช้เป็นเพลงในพิธีส่งมอบการปกครองเกาะฮ่องกง จากสหราชอาณาจักรสู่สาธารณรัฐประชาชนจีน เมื่อวันที่ 1 มกราคม ค.ศ. 1997 และยังได้เป็นผู้ร่วมแต่งเพลงสำหรับใช้เปิดในพิธีมอบเหรียญรางวัล ในโอลิมปิกฤดูร้อน 2008 อีกด้วย</doc>
