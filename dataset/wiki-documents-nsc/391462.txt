<doc id="391462" url="https://th.wikipedia.org/wiki?curid=391462" title="มือปืน 2 สาละวิน">มือปืน 2 สาละวิน มือปืน 2 สาละวิน () ภาพยนตร์ไทย พ.ศ. 2536 นำแสดงโดย ฉัตรชัย เปล่งพานิช, สรพงษ์ ชาตรี, นพพล โกมารชุน, สิรคุปต์ เมทะนี, ปวีณา ชารีฟสกุล, รณ ฤทธิชัย, วิชุดา มงคลเขตต์ กำกับการแสดงโดย หม่อมเจ้าชาตรีเฉลิม ยุคลเนื้อเรื่อง เนื้อเรื่อง. หลังสงครามโลกครั้งที่ 2 สหราชอาณาจักรคืนอิสรภาพแก่พม่าโดยไม่คำนึงถึงปัญหาชนกลุ่มน้อย รอยร้าวระหว่างชนพม่าและกะเหรี่ยงจึงเกิดขึ้นอย่างไม่อาจไกล่เกลี่ย ชาวกะเหรี่ยงก่อการปฏิวัติเพื่อแยกตัวเป็นอิสระ มีกองกำลังปลดปล่อยแห่งชาติกะเหรี่ยงตั้งฐานมั่นอยู่บนลุ่มน้ำสาละวินเขตรอยต่อพรมแดนไทย-พม่า บนดินแดนซึ่งไร้กฎหมายในเขตป่าสักที่สมบูรณ์ที่สุดในโลก คนโลภถูกดึงดูดให้มาแสวงหาผลประโยชน์แลกกับการสนับสนุนให้ต่อกรกับรัฐบาลทหารพม่า โดยทุกชีวิตที่มีลมหายใจอยู่ในเขตนี้ล้วนอยู่ภายใต้กฎของปืนตัวละครตัวละคร. - สรพงษ์ ชาตรี...จ่าแร่ม เริงชัย นายตำรวจตระเวนชายแดนวัยกลางคน ผู้ประจำอยู่ที่ชายแดน - ฉัตรชัย เปล่งพานิช...ทูเล่ นายทหารหนุ่มแห่งกองกำลังปลดปล่อยแห่งชาติกะเหรี่ยง ผู้ต้องเลือกระหว่างมิตรภาพกับความอยู่รอดในตอนท้าย - สิรคุปต์ เมทะนี...ร้อยตำรวจโท ดนัย นายตำรวจหนุ่ม เป็นลูกชายเศรษฐีที่ขอย้ายตนเองมาประจำที่ชายแดนนี้ เป็นคนมีอุดมการณ์ กระทำการทุกอย่างอย่างตรงไปตรงมา เป็นเสมือนผู้บอกเล่าเรื่องราวทั้งหมดผ่านสายตา - นพพล โกมารชุน...สมศักดิ์ นักธุรกิจหนุ่มที่ละโมบ ทำทุกอย่างได้เพื่ออำนาจและความร่ำรวย อำมหิตเหี้ยมเกรียม - ปวีณา ชารีฟสกุล...กานดา ภรรยาของสมศักดิ์ แม้ภายนอกอาจดูเหมือนว่ามีทุกอย่างเพียบพร้อม แต่ภายในจิตใจกลับไม่มีความสุข - วิชุดา มงคลเขตต์...ครูดอกอ้อ ครูประจำชายแดนเบื้องหลังและความสำเร็จ เบื้องหลังและความสำเร็จ. มือปืน 2 สาละวิน แม้นจะใช้ชื่อที่ดูเหมือนว่าเป็นภาคต่อจาก มือปืน ผลงานก่อนหน้านั้นในปี พ.ศ. 2526 ของ ม.จ.ชาตรีเฉลิม ยุคล แต่ทว่าเนื้อเรื่องมิได้มีส่วนเกี่ยวข้องกันแต่อย่างใด หากแต่ตัวละครมีบุคลิกและที่มาที่ไปอิงมาจากภาพยนตร์ก่อนหน้านั้นหลายเรื่อง อาทิ คนเลี้ยงช้าง โดยเฉพาะในตัวละครของ จ่าแรม เริงชัย ที่รับบทโดย สรพงษ์ ชาตรี เป็นภาพยนตร์ที่ถ่ายทำกันที่สถานที่จริง คือ ลุ่มน้ำสาละวินบริเวณรอยต่อจังหวัดตากและแม่ฮ่องสอน โดยถ่ายทำกันไปท่ามกลางการสู้รบจริง ๆ ระหว่างทหารแห่งกองกำลังปลดปล่อยแห่งชาติกะเหรี่ยงกับทหารรัฐบาลทหารพม่า โดยมีนักแสดงนำที่มีชื่อเสียงมาแสดงนำ และมีนักแสดงยอดฝีมืออีกจำนวนหนึ่งรับบทประกอบ เช่น รณ ฤทธิชัย, สุเชาว์ พงษ์วิไล, ส.อาสนจินดา, โฉมฉาย ฉัตรวิไล อีกทั้งยังถือได้ว่าเป็นการแจ้งเกิดอย่างเต็มตัวของสิรคุปต์ เมทะนี นักแสดงหนุ่มบุตรชายคนโตของสมบัติ เมทะนี นักแสดงชื่อดังแห่งวงการภาพยนตร์ไทยอีกด้วย ในบทของ ร.ต.ท.ดนัย นายตำรวจหนุ่ม ที่เป็นเสมือนผู้บอกเล่าเหตุการณ์ที่เกิดขึ้นทั้งหมดผ่านมุมมองจากสายตาที่มองเห็น ภาพยนตร์ประสบความสำเร็จอย่างมากทั้งรายได้และเสียงวิจารณ์ จนกล่าวว่าเป็นภาพยนตร์ที่ลงตัวที่สุดเรื่องหนึ่งของ ม.จ.ชาตรีเฉลิม ยุคล ผู้สร้างและผู้กำกับ ได้รับรางวัลพระสุรัสวดีหรือรางวัลตุ๊กตาทอง ประจำปี พ.ศ. 2536 5 รางวัลด้วยกัน คือ- รางวัลภาพยนตร์ยอดเยี่ยม - นักแสดงนำชายยอดเยี่ยม...สรพงศ์ ชาตรี - ผู้กำกับภาพยนตร์ยอดเยี่ยม...ม.จ.ชาตรีเฉลิม ยุคล - ลำดับภาพและตัดต่อยอดเยี่ยม...ม.จ.ชาตรีเฉลิม ยุคล - บันทึกเสียงยอดเยี่ยม...คุณากร เศรษฐี</doc>
