<doc id="744740" url="https://th.wikipedia.org/wiki?curid=744740" title="เฮลโล (เพลงอะเดล)">เฮลโล (เพลงอะเดล) "เฮลโล" () เป็นเพลงของนักร้องและนักแต่งเพลงชาวอังกฤษ อะเดล ออกจำหน่ายวันที่ 23 ตุลาคม ค.ศ. 2015 โดยสังกัดเอกซ์แอลเรคอดิงส์ เป็นซิงเกิลแรกจากสตูดิโออัลบั้มที่สาม 25 (2015) หลังจากออกเพลง "สกายฟอล" อะเดลหยุดพักงานนาน 3 ปี ในระหว่างพัก เธอหมดแรงบันดาลใจในฐานะนักเขียน และจัดเวลาทำงานในสตูดิโอใหม่ หลังจากนั้น อะเดลกลับเข้าสตูดิโอและพบกับโปรดิวเซอร์ เกร็ก เคิร์สติน ระหว่างนั้นอะเดลประสบความสำเร็จและร่วมกันเขียนเพลง "เฮลโล" กับเคิร์สติน โดยเคิร์สตินเป็นผู้ผลิตเพลงให้ด้วย "เฮลโล" เป็นเพลงแนวโซลเปียโนบัลลาด มีเนื้อเพลงเล่าถึงความอาลัยอาวรณ์และความเสียใจ เพลงได้รับคำยกย่องเป็นสากลจากนักวิจารณ์เพลง ซึ่งเปรียบเทียบกับงานเพลงก่อนหน้าที่ชื่นชอบ "เฮลโล" ประสบความสำเร็จในต่างประเทศ ขึ้นอันดับหนึ่งใน 22 ประเทศ รวมถึงประเทศของตนด้วย กลายเป็นซิงเกิลอันดับหนึ่งเพลงที่สองบนชาร์ตซิงเกิลแห่งสหราชอาณาจักร ตามหลังเพลง "ซัมวันไลก์ยู" และมียอดขายสัปดาห์แรกมากที่สุดในรอบสามปี ในสหรัฐอเมริกา "เฮลโล" เปิดตัวที่อันดับหนึ่งบนชาร์ตบิลบอร์ดฮอต 100 เป็นเพลงที่สี่ของอะเดลและทำลายสถิติมากมาย รวมถึงยอดขายดิจิทัลประจำสัปดาห์ดีที่สุดในสหรัฐอเมริกาด้วย มิวสิกวิดีโอกำกับโดยซาเวียร์ โดแลน และนำแสดงโดยอะเดล และทริสตัน ไวลส์ วิดีโอทำลายสถิติวีโวหลังจากทำยอดผู้ชมได้ 27.7 ล้านครั้งใน 24 ชั่วโมงแรก ก่อนหน้านี้คือเพลง "แบดบลัด" ของเทย์เลอร์ สวิฟต์ ที่ทำได้ 20.1 ล้านครั้งในกรอบเวลาเดียวกัน วิดีโอยังทำลายสถิติยอดผู้ชม 100 ล้านครั้งโดยใช้เวลาน้อยที่สุดในวีโว ก่อนหน้านี้คือเพลง "เร็กกิงบอล" ของไมลีย์ ไซรัส อะเดลส่งเสริมเพลงด้วยการแสดงสดหลายครั้ง รวมถึงการแสดงเพลงในรายการตอนพิเศษ อะเดลแอตเดอะบีบีซี ออกอากาศทางช่องบีบีซี</doc>
