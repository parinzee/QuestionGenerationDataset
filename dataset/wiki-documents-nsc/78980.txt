<doc id="78980" url="https://th.wikipedia.org/wiki?curid=78980" title="สเตท ทาวเวอร์">สเตท ทาวเวอร์ ตึกสเตท ทาวเวอร์ เป็นตึกระฟ้า สูง 247.2 เมตร (811 ฟุต) จำนวน 68 ชั้น ตั้งอยู่ในเขตบางรัก กรุงเทพมหานคร สร้างขึ้นในปี พ.ศ. 2544 เป็นอาคารที่ใหญ่ที่สุดในเอเชียตะวันออกเฉียงใต้ ด้วยพื้นที่ชั้นล่างที่กว้างถึง 300,000 ตร.ม. ปัจจุบัน ตึกสเตท ทาวเวอร์ เป็นอาคารที่สูงเป็นอันดับที่ 8 ในประเทศไทย และเป็นอันดับที่ 146 ของโลก ผศ. รังสรรค์ ต่อสุวรรณ สถาปนิกชาวไทยเป็นผู้คิดสร้างอาคารดังกล่าวในปี พ.ศ. 2534 ออกแบบโดยรังสรรค์อาร์คิเทคเชอร์ ลักษณะของอาคารที่สำคัญ คือ บริเวณส่วนบนสุดที่เป็นโดมสีทองสูง 30 เมตรและระเบียงโค้งครึ่งวงกลมแบบนีโอคลาสสิค เดิมชื่อ "สีลม พรีเชียส ทาวเวอร์" ต่อมาถูกเปลี่ยนเป็น "รอยัล เจริญกรุง ทาวเวอร์" ก่อนจะเปลี่ยนเป็น "สเตท ทาวเวอร์" ในที่สุด สเตท ทาวเวอร์ประกอบด้วย ร้านค้า 90 ยูนิต คอนโดมิเนียม 650 ยูนิต เซอร์วิสอพาร์ตเมนต์ 500 ยูนิต และออฟฟิศทาวเวอร์ 460 ยูนิต มีโรงแรมระดับ 5 ดาว "เลอบัว แอท สเตท ทาวเวอร์" มีห้องโถงสูง 40 ชั้นอยู่ภายใน และที่ด้านบนของอาคารเป็นที่ตั้งของ "ซีรอคโค" ภัตตาคารกลางแจ้งลอยฟ้าที่ใหญ่ที่สุดในโลก สามารถมองเห็นทิวทัศน์ของกรุงเทพฯ ได้เกือบรอบตัว ปัจจุบัน สเตท ทาวเวอร์เป็นของแชลเลนจ์ กรุ๊ป</doc>
