<doc id="5110" url="https://th.wikipedia.org/wiki?curid=5110" title="เมษายน">เมษายน เมษายน เป็นเดือนที่ 4 ของปี ตามปฏิทินเกรกอเรียน และเป็นหนึ่งในเดือน 4 เดือนที่มี 30 วัน (เขียนย่อ เม.ย. ภาษาปากเรียก เมษา หรือเดือนเมษา) ตามหลักโหราศาสตร์ เดือนเมษายนเริ่มต้นขึ้นเมื่อดวงอาทิตย์ยกเข้าสู่ราศีเมษ และสิ้นสุดเมื่อยกเข้าสู่ราศีพฤษภ แต่ในทางดาราศาสตร์ ต้นเดือนเมษายนดวงอาทิตย์อยู่ในกลุ่มดาวปลาและปลายเดือนไปอยู่ในกลุ่มดาวแกะ ชื่อในภาษาอังกฤษ "April" มีรากศัพท์มาจากภาษาละติน แอปปรีริส ("aprilis") และ แอปเปรีเร ("aperire") หมายถึง "กางออก" ซึ่งอาจหมายถึงการเริ่มต้นของฤดูใบไม้ผลิ หรืออาจมาจาก Apru ชื่อเทพีแห่งความรักในภาษาของชาวอิทรูเรีย ส่วนในประเทศไทยเริ่มใช้ชื่อเดือนเมษายนใน พ.ศ. 2432 ตรงกับสมัยรัชกาลที่ 5 โดยสมเด็จพระเจ้าบรมวงศ์เธอกรมพระยาเทววงศ์วโรปการ เป็นผู้เสนอให้ใช้ราศีกำหนดชื่อเดือน ตามปฏิทินโรมันดั้งเดิม กำหนดให้เดือนเมษายนเป็นเดือนที่ 2 ของปี และมี 29 วัน จากนั้นจูเลียส ซีซาร์ได้ปฏิรูประบบปฏิทินใหม่ เมื่อ 45 ปีก่อนคริสตกาล กำหนดให้เดือนมกราคมเป็นเดือนแรก ทำให้เดือนเมษายนขยับไปเป็นเดือนที่ 4 ของปี และมี 30 วันวันสำคัญวันสำคัญ. - 1 เมษายน - วันข้าราชการพลเรือนในประเทศไทย - 2 เมษายน - วันคล้ายวันพระราชสมภพสมเด็จพระเทพรัตนราชสุดาฯ สยามบรมราชกุมารี, วันสายใจไทย, วันอนุรักษ์มรดกไทย และวันหนังสือเด็กแห่งชาติในประเทศไทย - 6 เมษายน - วันจักรีในประเทศไทย - 7 เมษายน - วันอนามัยโลก - 13-15 เมษายน - วันสงกรานต์ในประเทศไทย - 14 เมษายน - วันครอบครัวและวันประมงแห่งชาติในประเทศไทย - 22 เมษายน - วันคุ้มครองโลก - 23 เมษายน - วันหนังสือและลิขสิทธิ์สากล - 24 เมษายน - วันเทศบาลในประเทศไทย - 29 เมษายน - วันเต้นรำสากล, วันพฤกษชาติในญี่ปุ่น, วันประสูติพระเจ้าหลานเธอ พระองค์เจ้าทีปังกรรัศมีโชติ - 30 เมษายน - วันคุ้มครองผู้บริโภคในประเทศไทย</doc>
