<doc id="667848" url="https://th.wikipedia.org/wiki?curid=667848" title="เอเตียน-หลุยส์ มาลุส">เอเตียน-หลุยส์ มาลุส เอเตียน-หลุยส์ มาลุส (; 23 กรกฎาคม พ.ศ. 2318 - 24 กุมภาพันธ์ พ.ศ. 2355) เป็นทหารสัญญาบัตร นักฟิสิกส์ และนักคณิตศาสตร์ชาวฝรั่งเศส รู้จักกันดีว่าเป็นผู้อธิบายความเข้มของแสงโพลาไรซ์ (กฎของมาลุส) มาลุสเกิดที่กรุงปารีส ต่อมาเมื่อเจริญวัยขึ้นได้เข้าร่วมรบกับจักรพรรดินโปเลียนที่ 1 ในสงครามสำรวจอียิปต์ ระหว่าง พ.ศ. 2341-2355 หลังสงครามได้เป็นภาคีสมาชิกแผนกคณิตศาสตร์ สถาบันอียิปต์ () รวมทั้งได้เป็นภาคีสมาชิกบัณฑิตยสถานวิทยาศาสตร์แห่งประเทศฝรั่งเศส () พร้อมกับรับรางวัลเหรียญรัมฟอร์ด (Rumford Medal) จากราชวิทยสมาคมอังกฤษ เมื่ออายุได้ 35 ปี งานหลัก ๆ ของมาลุสเกี่ยวข้องกับทัศนศาสตร์ หรือวิชาว่าด้วยแสง โดยเขาได้ศึกษาการเขียนเส้นลำแสงตามแนวทางของยูลิอุส พลึคเคอร์ (Julius Plücker) นักฟิสิกส์และคณิตศาสตร์ชาวเยอรมัน รวมถึงทำการทดลองสอบทานทฤษฎีที่คริสเตียน ฮอยเกนส์ ได้เคยให้ไว้ นอกจากนี้ มาลุสยังได้ค้นพบการโพลาไรซ์คลื่นแสงโดยการสะท้อน (พ.ศ. 2352) รวมทั้งการหักเหสองแนวในผลึก (พ.ศ. 2353) อีกด้วย อย่างไรก็ดี มาลุสไม่สามารถหาความสัมพันธ์ระหว่างมุมโพลาไรซ์กับดัชนีหักเหของวัสดุที่แสงตกกระทบ ยกเว้นน้ำเท่านั้น ในที่สุดงานนี้ได้มีการแก้ไขจนเสร็จสมบูรณ์โดยเดวิด บรูว์สเตอร์ (David Brewster) นักฟิสิกส์ชาวอังกฤษ ในปี พ.ศ. 2358 ชื่อของเอเตียน มาลุส เป็นหนึ่งใน 72 ชื่อ ที่จารึกไว้ที่หอไอเฟล ส่วนร่างของเขาถูกฝังที่สุสานแปร์-ลาแชซ ทางตะวันออกของกรุงปารีส</doc>
