<doc id="764438" url="https://th.wikipedia.org/wiki?curid=764438" title="คาร์ล เฟอร์ดินานด์ คอรี">คาร์ล เฟอร์ดินานด์ คอรี คาร์ล เฟอร์ดินานด์ คอรี (; 5 ธันวาคม ค.ศ. 1896 – 20 ตุลาคม ค.ศ. 1984) เป็นนักชีวเคมีชาวเช็ก/อเมริกัน เกิดที่เมืองปราก จักรวรรดิออสเตรีย-ฮังการี (ปัจจุบันอยู่ในสาธารณรัฐเช็ก) เป็นบุตรของคาร์ล อิซิดอร์ คอรีและมาเรีย คอรี (นามสกุลเดิม ลิปปิช) คาร์ลเติบโตที่เมืองตรีเอสเต ก่อนจะย้ายกลับมาอาศัยที่ปรากและเรียนที่โรงเรียนแพทย์ของมหาวิทยาลัยชาลส์ ปราก ขณะเรียนที่นั่น คาร์ลพบกับเกอร์ตี เทเรซา แรดนิตซ์ คาร์ลถูกเกณฑ์เข้ากองทัพออสเตรีย-ฮังการีในช่วงสงครามโลกครั้งที่หนึ่ง ในปี ค.ศ. 1920 คาร์ลแต่งงานกับเกอร์ตีและย้ายไปทำงานที่เมืองเวียนนา ต่อมาคาร์ลได้รับคำชวนให้มาทำงานร่วมกับออตโต โลวีที่เมืองกราซและเดินทางไปกับภรรยาเพื่อรับตำแหน่งที่สถาบันมะเร็งรอสเวลล์พาร์กที่เมืองบัฟฟาโลในรัฐนิวยอร์ก คาร์ลและเกอร์ตีศึกษากระบวนการเมแทบอลิซึมของคาร์โบไฮเดรตจนนำไปสู่การค้นพบวัฏจักรคอรี ในปี ค.ศ. 1931 คาร์ลรับตำแหน่งศาสตราจารย์ที่โรงเรียนแพทย์มหาวิทยาลัยวอชิงตัน คาร์ลและเกอร์ตีได้อธิบายกระบวนการไกลโคเจโนไลซิสและสังเคราะห์เอนไซม์ ไกลโคเจนฟอสฟอรีเลส ผลงานนี้ทำให้สามี-ภรรยาคอรีและเบอร์นาโด ฮูสเซย์ได้รับรางวัลโนเบลสาขาสรีรวิทยาหรือการแพทย์ในปี ค.ศ. 1947 หลังเกอร์ตีเสียชีวิตในปี ค.ศ. 1957 คาร์ลได้แต่งงานใหม่กับแอนน์ ฟิตซ์-เจอรัลด์ โจนส์ ในปี ค.ศ. 1960 คาร์ลเกษียณตัวเองในปี ค.ศ. 1966 และเป็นศาสตราจารย์อาคันตุกะของมหาวิทยาลัยฮาร์วาร์ด ระหว่างปี ค.ศ. 1968–1983 คาร์ลร่วมงานกับซาโลมี กลืคโซห์น-แวลช์ที่วิทยาลัยการแพทย์อัลเบิร์ต ไอน์สไตน์ คาร์ลเสียชีวิตในปี ค.ศ. 1984</doc>
