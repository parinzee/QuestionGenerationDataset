<doc id="364773" url="https://th.wikipedia.org/wiki?curid=364773" title="การแทรกแซงทางทหารในลิเบีย พ.ศ. 2554">การแทรกแซงทางทหารในลิเบีย พ.ศ. 2554 การแทรกแซงทางทหารในลิเบีย พ.ศ. 2554 เริ่มตั้งแต่การบังคับใช้เขตห้ามบินเหนือน่านฟ้าลิเบียซึ่งเห็นชอบโดยคณะมนตรีความมั่นคงแห่งสหประชาชาติเมื่อวันที่ 17 มีนาคม พ.ศ. 2554 เขตห้ามบินดังกล่าวได้รับการเสนอขึ้นระหว่างการก่อการกำเริบในลิเบีย พ.ศ. 2554 เพื่อป้องกันมิให้กองกำลังฝ่ายรัฐบาลซึ่งภักดีต่อมูอัมมาร์ กัดดาฟี ใช้ยุทโธปกรณ์ทางอากาศโจมตีฝ่ายกบฏ เมื่อวันที่ 12 มีนาคม สันนิบาตอาหรับได้เรียกร้องให้คณะมนตรีความมั่นคงแห่งสหประชาชาติกำหนดเขตห้ามบิน วันที่ 17 มีนาคม คณะมนตรีความมั่นคงมีมติ 10-0-5 ยอมรับเขตห้ามบินตามข้อมติที่ 1973 โดยมีรัฐสมาชิกห้าประเทศ ได้แก่ บราซิล รัสเซีย อินเดีย และจีน ซึ่งมักคัดค้านการเข้าแทรกแซงทางทหารต่อรัฐอธิปไตย แต่เห็นด้วยว่าควรจะมีการดำเนินมาตรการบางอย่าง ขณะที่บทบาทของแต่ละประเทศในการดำเนินการตามมาตรการดังกล่าวยังไม่เป็นที่กำหนดเจาะจง ฝรั่งเศสและสหราชอาณาจักรได้ระบุเจตนาของตนว่าจะสนับสนุนมาตรการดังกล่าวเป็นมาตรการเร่งด่วน และเลบานอนและสหรัฐอเมริกาได้หนุนหลังข้อมติดังกล่าวอย่างเต็มที่ เมื่อวันที่ 18 มีนาคม มุสซา คุสซา รัฐมนตรีว่าการกระทรวงการต่างประเทศลิเบีย ประกาศหยุดยิงตามข้อมติดังกล่าว อย่างไรก็ตาม การระดมยิงปืนใหญ่ถล่มมิสราตาและอัจดาบิยาห์ยังคงดำเนินต่อไป และทหารฝ่ายรัฐบาลยังคงรุกคืบสู่เบงกาซี ทหารและกองทัพรัฐบาลเข้าสู่เมืองเมื่อวันที่ 19 มีนาคม นอกจากนี้ยังมีการยิงปืนใหญ่และปืนครกถล่มเมืองด้วย วันที่ 19 มีนาคม การบังคับใช้เขตห้ามบินเริ่มต้นขึ้น และเครื่องบินรบฝรั่งเศสได้ออกเที่ยวบินปฏิบัติการทั่วลิเบียและมีการปิดกั้นทางทะเลโดยราชนาวีอังกฤษ ข้อมติสหประชาชาติอนุมัติให้โจมตีทางอากาศต่อกองกำลังภาคพื้นดินของลิเบียและ "เรือรบ" ที่อาจเป็นภัยต่อพลเรือน ในวันเดียวกัน กองกำลังผสมเริ่มต้น "ปฏิบัติการโอดิสซีย์ดอว์น" โดยมีเจตนาที่จะ "ห้ามมิให้รัฐบาลลิเบียใช้กำลังต่อประชาชนของตน" การโจมตียานพาหนะของกองทัพบกลิเบียโดยเครื่องบินรบเจ็ตฝรั่งเศสได้รับการยืนยัน และมีการยิงขีปนาวุธบีจีเอ็ม-109 โทมาฮอว์ก 114 ลูกโดยเรือรบสหรัฐและเรือดำน้ำอังกฤษต่อการป้องกันทางอากาศของลิเบีย สำนักข่าวบีบีซีรายงานเมื่อเวลา 16.00 น. GMT ของวันที่ 19 มีนาคม พ.ศ. 2554 ว่ากองทัพอากาศฝรั่งเศสได้ส่งเครื่องบินรบ 20 ลำ มายังพื้นที่ 100 คูณ 150 กิโลเมตรเหนือเบงกาซีเพื่อป้องกันการโจมตีใด ๆ ต่อเมืองที่ถูกควบคุมโดยฝ่ายกบฏ และอีกเกือบหนึ่งชั่วโมงถัดมา เครื่องบินรบฝรั่งเศสได้ยิงและทำลายยานพาหนะทหารของลิเบีย ซึ่งได้รับการยืนยันโดยโฆษกกระทรวงกลาโหมฝรั่งเศส ตามข้อมูลของอัลจาซีรา เครื่องบินเจ็ตทำลายรถถังลิเบียไปสี่คันในการโจมตีทางอากาศทางตะวันตกเฉียงใต้ของเบงกาซี อย่างไรก็ตาม การโจมตีดังกล่าวทำให้พลเรือนเสียชีวิต 50 คน วันที่ 20 มีนาคม ขบวนรถทหารถูกทำลายใกล้กับเบงกาซี ทางตะวันออกของลิเบีย จากการโจมตีทางอากาศหลายครั้ง ทราบว่ายานพาหนะทหารกว่าเจ็ดสิบคันถูกทำลาย และทำให้ทหารภาคพื้นดินของฝ่ายรัฐบาลลิเบียเสียชีวิตหลายนาย กองทัพบกลิเบียได้ประกาศหยุดยิงทันทีเป็นครั้งที่สอง เริ่มตั้งแต่ 21.00 น. ของวันที่ 20 มีนาคม วันที่ 21 มีนาคม โฆษกรัฐบาลลิเบียประกาศว่าการโจมตียังคงดำเนินต่อในไปทริโปลี ซาบา และเซิร์ท</doc>
