<doc id="214663" url="https://th.wikipedia.org/wiki?curid=214663" title="วิฑูร วทัญญู">วิฑูร วทัญญู วิฑูร วทัญญู เป็นนักจัดรายการวิทยุในอดีตของไทย มีชื่อเสียงในยุคทศวรรษ 1970 ถึง 1990 โดยเน้นเปิดเพลงแนวฮาร์ดร็อก จนถึงเฮฟวี่เมทัล ใช้สำนวนเรียกว่า "เฮฟวี่ ฮาร์ด ฮ็อต" โดยจัดทั้งคลื่นเอฟเอ็ม และเอเอ็ม ทำให้มีผู้ฟังรายการได้ทั่วประเทศไทย นอกจากนี้ยังทำนิตยสารเกี่ยวดนตรี ชื่อ ท็อป ทีน ทาเลนท์ วิฑูร วทัญญู จัดรายการวิทยุชื่อ "ท็อป ทีน ทาเลนท์" (Top Teen Talent) ทางสถานีวิทยุเอฟเอ็ม คู่กับสุทธิณาดา โลกวัฒน์ โดยนำเพลงแนวฮาร์ดร็อกมาแนะนำในรายการ ขณะที่ในยุคนั้นวงการเพลงของไทยนิยมเพลงสตริงคอมโบ วิฑูรจัดรายการด้วยน้ำเสียงเป็นเอกลักษณ์ เปิดรายการทุกครั้งด้วยเพลง Hoedown ของอีเมอร์สัน, เลค แอนด์ พาล์มเมอร์ และตั้งฉายาเป็นภาษาไทยให้กับวงร็อกต่างชาติ เช่น- แบล็ก แซบบาธ - ผู้หนักแน่นดุจภูผาถล่มทลาย - ดีพ เพอร์เพิล - ผู้ว่องไวดุจสายฟ้าแลบ - สกอร์เปียนส์ - แมงป่องผยองเดช - ควีน - ราชันย์ ในนามราชินี - ยูรายห์ ฮีพ - ผู้ฮึกเหิม - เรนโบว์ - สายรุ้งสกาวสดใส - แคนซัส - ผู้คึกคะนอง - เลด เซปเปลิน - เรือเหาะว่องเวหา - ยูเอฟโอ - จานผีสะท้านโลกา - คิส - จุมพิตอสูรกาย - ไวท์ วิทช์ - พ่อมดขาวผู้เลอโฉม - สเตตัส ควอ - นักหวดกีตาร์ตัวฉกาจ วิฑูร วทัญญู ยังเป็นผู้สนับสนุน และผู้จัดการวงดนตรีเฮฟวี่เมทัลของไทย ชื่อวงเดอะ ฟ็อกซ์ และ เนื้อกับหนัง (Flesh & Skin) ผ่านทางรายการ "คึกคักยามบ่าย" "เพลงไทยชาตินิยม" "จิ๊กโก๋ยามบ่าย" และ "คึกคักค่ำคืน"</doc>
