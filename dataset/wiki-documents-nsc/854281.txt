<doc id="854281" url="https://th.wikipedia.org/wiki?curid=854281" title="หม่อมแสง พึ่งบุญ ณ อยุธยา">หม่อมแสง พึ่งบุญ ณ อยุธยา หม่อมแสง พึ่งบุญ ณ อยุธยา เป็นหม่อมในหม่อมไกรสร (พระนามเดิม พระเจ้าบรมวงศ์เธอ พระองค์เจ้าไกรสร กรมหลวงรักษ์รณเรศ) และเป็นอดีตพระสนมในพระบาทสมเด็จพระพุทธเลิศหล้านภาลัยประวัติ ประวัติ. หม่อมแสง พึ่งบุญ ณ อยุธยา เกิดในตระกูลอำมาตย์เชื้อสายมอญ เป็นธิดาของพระยาเทพเพชร์รัตน์ (นาค สุรคุปต์) กับฉิม เทพเพชร์รัตน์ ส่วนปู่คือพระยารัตนจักร (หงส์ทอง สุรคุปต์) รับราชการเป็นเจ้ากรมอาทมาฎ (หมู่ทหารสืบข่าวข้าศึก) ในกองมอญอาสาหกเหล่า บิดาเป็นพี่ชายต่างมารดาของเจ้าจอมมารดาป้อม ในรัชกาลที่ 1 เจ้าจอมเอม ในรัชกาลที่ 2 เจ้าจอมเพ็ง ในรัชกาลที่ 2 และยังเป็นญาติของหม่อมน้อย ศิริวงศ์ ณ อยุธยา พระราชชนนีในสมเด็จพระเทพศิรินทราบรมราชินี หม่อมแสงได้ถวายตัวเข้ารับราชการสนองพระเดชพระคุณเป็นพระสนมในพระบาทสมเด็จพระพุทธเลิศหล้านภาลัย เรียกเจ้าจอมแสง ครั้นหลังพระบาทสมเด็จพระพุทธเลิศหล้านภาลัยเสด็จสวรรคตล่วงไปแล้ว พระบาทสมเด็จพระนั่งเกล้าเจ้าอยู่หัวพระมหากษัตริย์พระองค์ถัดมาก็ได้พระราชทานเจ้าจอมแสงแก่พระเจ้าบรมวงศ์เธอ พระองค์เจ้าไกรสร กรมหลวงรักษ์รณเรศ และได้ให้ประสูติพระธิดาเพียงคนเดียวคือ หม่อมเจ้าบุษบง พึ่งบุญ แต่กาลต่อมาพระเจ้าบรมวงศ์เธอ พระองค์เจ้าไกรสร กรมหลวงรักษ์รณเรศ ผู้ภัสดา ประสบกับข้อหากบฏ ทั้งถูกถอดอิสริยยศเป็นหม่อมไกรสร และประหารด้วยท่อนจันทน์เมื่อวันที่ 13 ธันวาคม พ.ศ. 2391 ด้วยเหตุนี้พระโอรส-ธิดาทั้งหลายของหม่อมไกรสรจึงถูกถอดพระยศ ใช้คำนำหน้าว่า "หม่อม" หรือ "คุณ" แทน</doc>
