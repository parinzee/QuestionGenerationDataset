<doc id="826530" url="https://th.wikipedia.org/wiki?curid=826530" title="เร็ว..แรงทะลุนรก 8">เร็ว..แรงทะลุนรก 8 เร็ว..แรงทะลุนรก 8 () หรือ Fast & Furious 8 หรือ Fast 8 (บางครั้งใช้ F8) เป็นภาพยนตร์โลดโผน กำกับโดยเอฟ. แกรี เกรย์ เขียนบทโดยคริส มอร์แกน เป็นภาพยนตร์ลำดับที่ 8 ในชุด เดอะฟาสต์แอนด์เดอะฟิวเรียส นำแสดงโดยวิน ดีเซล, มิเชลล์ ราดรีเกซ, ดเวย์น จอห์นสัน, ไทรีส กิบสัน, ลูดาคริส, ชาร์ลิส โตรน, เจสัน สเตธัม, เคิร์ต รัสเซลล์และสกอตต์ อีสต์วุด ภาพยนตร์เข้าฉายในสหรัฐ วันที่ 14 เมษายน ค.ศ. 2017 เร็ว..แรงทะลุนรก 8 ทำรายได้เปิดตัว 532 ล้านดอลลาร์สหรัฐ ถือเป็นภาพยนตร์ที่ทำรายได้เปิดตัวสูงสุดเป็นอันดับที่ 1 แทนที่ (529 ล้านดอลลาร์สหรัฐ) ปัจจุบันอยู่ในอันดับที่ 3 ของภาพยนตร์ที่ทำเงินสูงสุดในปี ค.ศ. 2017 และอันดับที่ 12 ของภาพยนตร์ที่ทำเงินสูงสุด ภาคต่อของภาพยนตร์เรื่องนี้มีกำหนดเข้าฉายวันที่ 10 เมษายน ค.ศ. 2020เรื่องย่อ เรื่องย่อ. หลังจัดการกับชายที่ฆ่าคนในครอบครัวของเขาได้สำเร็จ โดมินิก "ดอม" ทอเร็ตโตและเลตตี ออร์ติซเดินทางไปฮันนีมูนกันที่คิวบา ที่นั่นดอมพบกับไซเฟอร์ ผู้ก่อการร้ายในโลกไซเบอร์ผู้ลึกลับที่เสนองานให้เขาทำ หลังจากนั้นไม่นาน ดอมได้รับการติดต่อจากลุค ฮ็อบส์ เจ้าหน้าที่หน่วยปฏิบัติการรักษาความปลอดภัยทางการทูต (DSS) เพื่อให้รวมทีมทำงานขโมยอุปกรณ์ปล่อยคลื่นแม่เหล็กไฟฟ้า (EMP) จากฐานทัพในเบอร์ลิน ระหว่างที่หลบหนี ดอมเบียดรถของฮ็อบส์จนคว่ำและขโมยอุปกรณ์ EMP ไปให้ไซเฟอร์ ด้านฮ็อบส์ถูกจับกุมและส่งตัวไปคุมขังที่คุกลับแห่งเดียวกับที่เด็คการ์ด ชอว์ ชายผู้ฆ่าคนในครอบครัวของดอมถูกคุมขังอยู่ ต่อมาทั้งสองถูกนายโนบอดีและ "นายโนบอดีน้อย" ลูกน้องคนใหม่พาตัวออกมาเพื่อให้ทำภารกิจตามตัวดอมและจับกุมไซเฟอร์ ร่วมกับลูกทีมคนอื่น ๆ ของดอม เด็คการ์ดบอกว่าไซเฟอร์เป็นผู้อยู่เบื้องหลังเหตุการณ์หลายอย่าง เช่น จ้างวานโอเว่น ชอว์ น้องชายของเขาให้ขโมย "อุปกรณ์บังตา" และร่วมกับโมซี จากันดีพยายามขโมย "ตาเทพ" จากแรมซีย์ ฉับพลัน ดอมและไซเฟอร์บุกฐานที่ทุกคนอยู่และขโมยตาเทพไปได้ หลังจากนั้นไซเฟอร์เปิดเผยว่าเธอจับเอเลนา เนเวส คนรักเก่าของดอมและลูกชายของดอมและเอเลนาไว้เป็นตัวประกัน ไซเฟอร์ส่งดอมไปที่นครนิวยอร์กเพื่อให้ชิงกระเป๋ายิงนิวเคลียร์จากรัฐมนตรีกลาโหมรัสเซียที่มาเยือนสหรัฐ ส่วนตนเองจะแฮ็กเข้าระบบรถยนต์เพื่อใช้ถล่มขบวนรถของรัฐมนตรี ดอมหาโอกาสลอบไปเจรจากับแมกดาลีน ชอว์ แม่ของเด็คการ์ดและโอเว่นก่อนจะถูกฮ็อบส์และทีมขัดขวางหลังขโมยกระเป๋ามาได้ ระหว่างหลบหนี ดอมยิงเด็คการ์ดจนตาย เลตตีตามไปทันแต่ถูกโรดส์ ลูกน้องคนสนิทของไซเฟอร์ดักทำร้าย ดอมช่วยชีวิตเธอไว้ก่อนจะหนีไป เมื่อเขานำกระเป๋าไปให้ไซเฟอร์ ไซเฟอร์กลับสั่งให้โรดส์ฆ่าเอเลนาเพื่อเป็นการเตือนที่ดอมปล่อยเลตตีไป ต่อมาไซเฟอร์ส่งดอมไปที่รัสเซียเพื่อให้ใช้อุปกรณ์ EMP ในการหยุดระบบต่าง ๆ เพื่อที่เธอจะสามารถแฮ็กเข้าระบบเรือดำน้ำเพื่อยิงนิวเคลียร์ได้ แต่ฮ็อบส์และทีมตามมาอีกครั้ง ในขณะเดียวกัน เด็คการ์ดที่แกล้งตายตามข้อตกลงระหว่างดอมและแมกดาลีนลอบเข้าไปในเครื่องบินของไซเฟอร์พร้อมกับโอเว่น เมื่อเด็คการ์ดรายงานว่าลูกของดอมปลอดภัย ดอมจึงฆ่าโรดส์เพี่อล้างแค้นให้เอเลนาและกลับไปช่วยฮ็อบและทีม ทำให้ไซเฟอร์สั่งยิงมิสไซล์ติดตามความร้อนเพื่อกำจัดทีมของดอม แต่ดอมขับรถล่อมิสไซล์ไประเบิดเรือดำน้ำเพื่อให้เรือดำน้ำหยุดทำงาน เมื่อเผชิญหน้ากับเด็คการ์ดและพบว่าแผนการไม่สำเร็จ ไซเฟอร์จึงหลบหนีด้วยการกระโดดออกจากเครื่องบินพร้อมกับร่มชูชีพ หลังเหตุการณ์ทั้งหมด นายโนบอดีและนายโนบอดีน้อยมาพบดอมเพื่อแจ้งว่าไซเฟอร์หนีไปได้ เด็คการ์ดพาลูกของดอมมาหา ซึ่งดอมตั้งชื่อลูกของเขาว่า "ไบรอัน" ตามชื่อ "ไบรอัน โอ'คอนเนอร์" เพื่อนรักของตน ภาพยนตร์จบลงเมื่อดอมนำทุกคนกล่าวขอบคุณพระเจ้านักแสดงนักแสดง. - วิน ดีเซล รับบท โดมินิก "ดอม" ทอเร็ตโต - ดเวย์น จอห์นสัน รับบท ลุค ฮ็อบส์ - มิเชลล์ ราดรีเกซ รับบท เลตตี ออร์ติซ - ไทรีส กิบสัน รับบท โรมัน เพียร์ซ - ลูดาคริส รับบท เทจ ปาร์เกอร์ - นาตาลี แอมานุแอล รับบท แรมซีย์ - ชาร์ลิส โตรน รับบท ไซเฟอร์ - เจสัน สเตธัม รับบท เด็คการ์ด ชอว์ - เคิร์ต รัสเซลล์ รับบท แฟรงก์ เพตตี/นายโนบอดี - เฮเลน เมียร์เรน รับบท แมกดาลีน ชอว์ - สกอตต์ อีสต์วุด รับบท เอริค เรส์เนอร์/นายโนบอดีน้อย - เอลซา พาตากี รับบท เอเลนา เนเวส - เทโก คัลเดรอน รับบท เทโก เลโอ - ดอน โอมาร์ รับบท ริโก ซานโตส - คริสโตเฟอร์ ฮิฟยู รับบท คอนเนอร์ โรดส์ - ลุค อีแวนส์ รับบท โอเว่น ชอว์การผลิต การผลิต. ในเดือนมีนาคม ค.ศ. 2015 วิน ดีเซลประกาศแผนการสร้าง เร็ว..แรงทะลุนรก 8 ในรายการ Jimmy Kimmel Live! และกล่าวว่าภาพยนตร์จะมีฉากในนครนิวยอร์ก นีล เอช. มอริตซ์และคริส มอร์แกนจะกลับมารับหน้าที่อำนวยการสร้างและเขียนบทเช่นเดิม ต่อมาที่งานซีเนมาคอน 2015 ที่ลาสเวกัส ดีเซลกล่าวว่า เร็ว..แรงทะลุนรก 8 จะมีกำหนดฉายวันที่ 14 เมษายน ค.ศ. 2017 ต่อมาในเดือนสิงหาคม ค.ศ. 2015 ที่งานทีนชอยส์อะวอดส์ (ที่ เร็ว..แรงทะลุนรก 7 ได้รับรางวัลภาพยนตร์แอ็กชันยอดเยี่ยมและพอล วอล์กเกอร์ได้รับรางวัลนักแสดงชายยอดเยี่ยม) ดีเซลกล่าวว่าภาพยนตร์จะใช้ชื่อว่า Fast 8 ในเดือนตุลาคม ปีเดียวกัน มีการประกาศว่าเอฟ. แกรี เกรย์จะทำหน้าที่ผู้กำกับภาพยนตร์ ในเดือนธันวาคม ค.ศ. 2016 ภาพยนตร์เปลี่ยนชื่อเป็น The Fate of the Furious ภาพยนตร์ถ่ายทำในประเทศไอซ์แลนด์, กรุงฮาวานา ประเทศคิวบา, เมืองคลีฟแลนด์ และแอตแลนตาการคัดเลือกนักแสดง การคัดเลือกนักแสดง. วิน ดีเซล, เคิร์ต รัสเซล, มิเชลล์ ราดรีเกซ, ไทรีส กิบสันและลูดาคริสยืนยันจะกลับมาในภาคต่อนี้ รวมถึงลูคัส แบล็คที่เคยแสดงใน เร็ว..แรงทะลุนรก ซิ่งแหกพิกัดโตเกียว ในเดือนพฤษภาคม ค.ศ. 2015 ดเวย์น จอห์นสันและเจสัน สเตธัมให้สัมภาษณ์ว่าจะกลับมาร่วมแสดงเช่นกัน ในเดือนเมษายน ค.ศ. 2016 ชาร์ลิส โตรนและคริสโตเฟอร์ ฮิฟยูได้รับการยืนยันว่าจะรับบทตัวร้าย ในขณะที่สกอตต์ อีสต์วุดรับบทผู้รักษากฎหมาย ในเดือนพฤษภาคม ปีเดียวกัน มีการเผยแพร่ภาพของเอลซา พาทากีและวิดีโอของนาทาลี เอ็มมานูเอลในกองถ่าย เดือนต่อมา เฮเลน เมียร์เรนให้สัมภาษณ์ว่าเธอจะร่วมแสดงในภาพยนตร์เรื่องนี้เช่นกัน ในวันที่ 21 กรกฎาคม ค.ศ. 2016 ลูคัส แบล็คให้สัมภาษณ์ว่าเขาไม่ได้ร่วมแสดงในภาคนี้เนื่องจากติดงานอื่น</doc>
