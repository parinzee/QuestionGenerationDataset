<doc id="548936" url="https://th.wikipedia.org/wiki?curid=548936" title="มงกุฎพระราชินีอเล็กซานดรา">มงกุฎพระราชินีอเล็กซานดรา มงกุฎพระราชินีอเล็กซานดรา () คือมงกุฎพระอัครมเหสีของสมเด็จพระราชินีอเล็กซานดรา พระอัครมเหสีในสมเด็จพระเจ้าเอ็ดเวิร์ดที่ 7 แห่งสหราชอาณาจักร ผลิตเพื่อใช้ในพระราชพิธีบรมราชาภิเษกของพระราชสวามีในปีค.ศ. 1902ประวัติ ประวัติ. ภายหลังจากการสวรรคตของสมเด็จพระราชินีนาถวิกตอเรียในปีค.ศ. 1901 ถือเป็นการปิดฉากลงของยุคสมัยที่ปราศจากพระอัครมเหสีของสหราชอาณาจักร ตั้งแต่สมัยเจ้าชายอัลเบิร์ต พระราชสวามีซึ่งไม่ได้ถูกเข้าพิธีสวมมงกุฎในฐานะของพระราชสวามี ตามธรรมเนียมแล้ว พระอัครมเหสีจะต้องถูกสถาปนาโดยพระราชพิธีสวมมงกุฎด้วยมงกุฎพระราชินีแมรีแห่งโมดีนา อย่างไรก็ตามในปีค.ศ. 1831 สมเด็จพระราชินีแอเดเลดในสมเด็จพระเจ้าวิลเลียมที่ 4 ได้เข้าพิธีสวมมงกุฎด้วยมงกุฎองค์ใหม่ ซึ่งประกอบด้วยส่วนโค้ง 2 โค้ง (4 ก้าน) และมีขนาดเล็กกว่า ซึ่งตั้งชื่อว่า "มงกุฎพระราชินีอเดลเลด" เนื่องจากมงกุฎพระราชินีแมรีแห่งโมดีนานั้นเก่าและล้าสมัยเกินไป ในปีค.ศ. 1902 ได้มีการตัดสินว่าจะไม่ใช้ทั้งมงกุฎพระราชินีแมรีแห่งโมดีนา และมงกุฎพระราชินีอเดลเลด สำหรับพระราชพิธีบรมราชาภิเษกของพระอัครมเหสีพระองค์แรกในรอบเจ็ดสิบปีของสหราชอาณาจักร จึงทรงให้จัดทำมงกุฎพระอัครมเหสีขึ้นใหม่หนึ่งองค์ ซึ่งตั้งชื่อตามสมเด็จพระราชินีว่า "มงกุฎพระราชินีอเล็กซานดรา"รูปแบบ รูปแบบ. มงกุฎองค์นี้ถูกสร้างอย่างแตกต่างจากมาตรฐานของมงกุฎแบบอังกฤษอย่างมาก โดยไปในแนวทางของมงกุฎแบบยุโรปมากกว่า โดยเฉพาะอย่างยิ่งจำนวนของส่วนโค้ง ซึ่งมีถึง 4 โค้ง หรือ 8 ก้าน โดยก้านกลางด้านหน้านั้นถูกเชื่อมด้วยกางเขนแพตตีซึ่งด้านหน้านั้นประดับด้วยเพชรโคอินัวร์ ยังไม่รวมถึงอัญมณีต่างๆอีกถึง 3,600 เม็ด สลับกับตราดอกลิลลี หรือเฟลอร์เดอลีส บนยอดมงกุฎเป็นลูกโลกและกางเขนแพตตี ต่อมาในภายหลังมงกุฎพระราชินีแมรี และมงกุฎพระราชินีเอลิซาเบธ ทั้งสององค์นั้นถูกออกแบบให้สามารถถอดก้านออกจากตัวฐานได้สำหรับสวมใส่เป็นมงกุฎแบบที่ไม่มียอด (Circlet) หลังจากเสด็จสวรรคตแล้ว มงกุฎองค์นี้ไม่ได้ถูกใช้โดยพระราชินีพระองค์ถัดมา เนื่องจากมีการสร้างขึ้นใหม่สำหรับสมเด็จพระราชินีแมรี ในปีค.ศ. 1911 และสมเด็จพระราชินีเอลิซาเบธในปีค.ศ. 1937 ซึ่งอัญมณีชิ้นสำคัญๆนั้นจะถูกย้ายมาประดับและแทนที่ด้วยของเทียมแทน</doc>
