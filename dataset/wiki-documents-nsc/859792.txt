<doc id="859792" url="https://th.wikipedia.org/wiki?curid=859792" title="ระบบป้องกันในบริเวณพิกัดตำแหน่งสูง">ระบบป้องกันในบริเวณพิกัดตำแหน่งสูง ระบบป้องกันในบริเวณพิกัดตำแหน่งสูง (อังกฤษ: Terminal High Altitude Area Defense) หรือ THAAD เป็นระบบต่อต้านขีปนาวุธของกองทัพบกสหรัฐที่ถูกออกแบบมาเพื่อสกัดขีปนาวุธพิสัยสั้น, พิสัยกลาง และ พิสัยปานกลางในวิถีระยะสุดท้ายก่อนตกสู่เป้าหมาย ด้วยการใช้พลังงานจลน์เพื่อกระทบและทำลายขีปนาวุธ THAAD ถูกพัฒนาขึ้นหลังจากกองทัพสหรัฐถูกโจมตีโดยจรวดสกั๊ดของกองทัพอิรักระหว่างสงครามอ่าวเปอร์เซีย ในค.ศ. 1991 เนื่องจากตัวขีปนาวุธสกัดเองไม่ได้ติดตั้งหัวรบ จึงช่วยลดความเสี่ยงที่จะเกิดการระเบิดเมื่อกระทบกับขีปนาวุธที่มีหัวรบระเบิดหรือหัวรบนิวเคลียร์ แต่เดิมแล้ว THAAD เป็นโครงการของกองทัพบกสหรัฐ แต่ต่อมาได้อยู่ภายใต้การจัดการของสำนักงานป้องกันขีปนาวุธ กองทัพเรือสหรัฐมีโครงการที่คล้ายกันชื่อว่าระบบป้องกันขีปนาวุธทิ้งตัวอีจิส ซึ่งเดิมมีไว้ติดตั้งบนเรือรบ แต่ต่อมาก็มีการพัฒนาระบบภาคพื้นดินขึ้นมาเช่นกัน THAAD เดิมมีกำหนดประจำการใน ค.ศ. 2012 แต่เริ่มใช้งานครั้งแรกตั้งแต่เดือนพฤษภาคม ค.ศ. 2008 และประจำการอยู่ในสหรัฐอาหรับเอมิเรตส์, ตุรกีและเกาหลีใต้ ระบบ THAAD ถูกออกแบบ ผลิตและติดตั้งโดยล็อกฮีด มาร์ติน สเปซ ซิสเทมส์เป็นผู้รับจ้างหลัก และมีผู้รับจ้างช่วงได้แก่เรย์เธียน, โบอิง, แอโรเจ็ท, ร็อคเกตไดน์, ฮันนีเวลล์, บีเออี ซิสเต็มส์, ออชคอชดีเฟนซ์, มิลตันแคท และ โอลิเวอร์ แคปิตัล คอนซอร์เทียม</doc>
