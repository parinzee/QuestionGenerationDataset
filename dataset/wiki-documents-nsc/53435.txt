<doc id="53435" url="https://th.wikipedia.org/wiki?curid=53435" title="พิพิธภัณฑ์หินแปลก">พิพิธภัณฑ์หินแปลก พิพิธภัณฑ์หินแปลก เป็นพิพิธภัณฑ์เอกชน ที่เก็บรวบรวมหินที่มีรูปร่างแปลกๆ จัดแสดงให้สาธารณชนเข้าชม ตั้งอยู่ริมถนนใหญ่ 29/2 ม.1 ถนน รังสิต-ปทุม, ตำบล บ้านกลาง อำเภอ เมืองปทุมธานี จังหวัดปทุมธานี พิพิธภัณฑ์หินแปลกก่อตั้งเมื่อ พ.ศ. 2542 โดยนาย บรรยง เลิศนิมิตร นักธุรกิจสิ่งทอ และนักสะสม ซึ่งได้เก็บรวบรวมหินนับหมื่นๆ ชิ้นจากทั้งในประเทศไทย และจากต่างประเทศ โดยเริ่มแรกสถานที่ตั้งนั้นอยู่ที่ ปากซอยเจริญกรุง 26 ถนนเจริญกรุง เขตบางรัก กรุงเทพมหานคร แต่เนื่องด้วยสถานที่คับแคบ และไม่มีที่จอดรถสำหรับลูกค้า จึงได้ทำการย้ายสถานที่มาอยู่ที่จังหวัดปทุมธานี ในช่วงประมาณปี พ.ศ. 2550 คุณ บรรยง เลิศนิมิตร ได้รวบรวมดูแลรักษาหินแปลกมาเป็นเวลานานจนมีจำนวนนับหลายหมื่นชิ้น และได้สร้างพิพิธภัณฑ์นี้ขึ้นเพื่อเผยแพร่สู่สาธารณชน ทำให้ทั้งชาวไทยและชาวต่างชาติได้รับรู้และยอมรับถึงความสวยงามและความมหัศจรรย์ของหินไทย ที่เกิดขึ้นเองตามธรรมชาติโดยมิได้มีใครสร้างขึ้น หินที่รวบรวมไว้มีทั้งที่เก็บมาและซื้อจากที่มีคนนำมาขายให้ เมื่อได้หินมาแล้วจะทำความสะอาด นำมาตกแต่งเพื่อจัดวางบนแท่นในตำแหน่งที่เหมาะสมและงดงาม โดยอาจมีการประดับด้วยวัตถุต่างๆ เข้าไปเพื่อสร้างเรื่องราว บางครั้งก็มีการตั้งชื่อให้ ปัจจุบันยังมีหินบางส่วนที่ยังไม่ได้รับการตกแต่ง การเดินทางการเดินทาง. - การเดินทาง ถ้าใช้ทางด่วนมาจากด่านแจ้งวัฒนะ ให้ลงทางออก "ปทุมธานี บางพูน รังสิต" เมื่อลงทางด่วนแล้วให้เลี้ยวซ้าย (ป้ายปทุมธานี) ขับไปอีกสัก 300 เมตรก็จะข้ามคลองประปา เลยคลองประปาไปอีก 40-50 เมตร ก็จะถึงพิพิธภัณฑ์แล้ว - ถ้ามาจากฟิวเจอร์ปาร์ค รังสิต ให้วิ่งมาทางตลาดรังสิต ถนนสายที่จะไปตัวเมืองปทุมฯ วิ่งตรงมาเรื่อยๆ จนถึงทางขึ้นลงทางด่วน ก็เรียกว่าใกล้ถึงแล้ว ชะลอความเร็วและสังเกตป้ายพิพิธภัณฑ์ที่อยู่ทางซ้ายมือ Google Map : https://goo.gl/maps/6rDY1h2i7wC2การจัดแสดง การจัดแสดง. พิพิธภัณฑ์หินแปลกเปิดให้บริการทุกวัน ตั้งแต่เวลา 08.00 น. - 17.00 น. โดยจัดแสดงหินหลากหลายชนิด ที่มีรูปร่างแตกต่างกันไป หินเหล่านี้ประกอบด้วยหินฟอสซิลไม้จากภาคอีสาน หินจากภาคเหนือของประเทศไทย ฟอสซิลหอยทะเลจากเพชรบูรณ์ แต่หินส่วนใหญ่เป็นหินจากภาคกลาง เช่น จังหวัดสระบุรี กาญจนบุรี สุพรรณบุรี ราชบุรี อุทัยธานี เป็นต้น หินเหล่านี้มีอายุไม่อย่างน้อย 200 ล้านปีขึ้นไป หินแปลกที่มีความโดดเด่นในพิพิธภัณฑ์แห่งนี้มีชื่อเรียกตามลักษณะที่แลเห็น ได้แก่ "ผมหงอกบนก้อนหิน" เป็นหินที่มีสาหร่ายเกาะติด ดูเหมือนผมหงอก, "แหลมทอง" รูปร่างคล้ายด้ามขวาน, "ศาลาหลบฝน" คล้ายชะง่อนผายื่นออกมา, "เต่าเทวดา" เป็นหินน้ำหนักกว่า 1,000 กิโลกรัม บริเวณที่เป็นเหมือนกระดองเต่ามีลวดลายสะดุดตามาก และหิน "ยินดีที่ได้พบ" เป็นหินคู่ คล้ายนกเพนกวิน 2 ตัวยืนจับมือกัน นอกจากนี้ยังมีหินที่มีรูปร่างเหมือนสัตว์ต่างๆ มากมาย สำหรับหินจากต่างประเทศนั้น มีลักษณะที่แปลก และงดงาม เช่น หินจากซาอุดิอาระเบีย มีชื่อว่า "กุหลาบทะเลทราย" เกิดจากแร่ยิปซัมจับตัวกันแน่นกับแบไรต์ และแคลไซต์ตกผลึกเป็นสีขาวบริเวณที่คล้ายกลีบกุหลาบ นอกจากหินแล้ว พิพิธภัณฑ์นี้ยังมีของสะสมอื่น เช่น ไฟแช็ค ที่เขี่ยบุหรี่ กล้องยาสูบ ฉลากยาสูบ ฉลากไม้ขีดไฟ รองเท้าของผู้หญิงจีนโบราณ กาน้ำชา ภาพเขียนจีน และภาพตัวหนังสือจีน เป็นต้น ถ้าต้องการหินบางก้อนกลับไปเป็นที่ระลึกก็สามารถติดต่อซื้อกับทางพิพิธภัณฑ์ได้</doc>
