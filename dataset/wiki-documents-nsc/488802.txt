<doc id="488802" url="https://th.wikipedia.org/wiki?curid=488802" title="สุชาติ ชัยวิชิต">สุชาติ ชัยวิชิต สุชาติ ชัยวิชิต หรือ เซียนป่อง เกิดวันที่ 8 กรกฎาคม พ.ศ. 2499 เป็นทั้งนักหมากรุกสากลและนักหมากรุกไทยชาวไทย ผู้ซึ่งเป็นแชมป์หมากรุกขุนทองคำ 5 สมัย (พ.ศ. 2526, 2530, 2531, 2533 และ 2534) ตลอดจนเป็นคนแรกที่ครองตำแหน่งแชมป์ 3 สมัยติดต่อกัน ทั้งยังเป็นผู้ผลักดันให้มีการแข่งขันหมากรุกไทยอย่างต่อเนื่อง โดยนักหมากรุกต่างให้ความสนใจ และมีผู้เข้าชมเต็มสนามประวัติ ประวัติ. ใน พ.ศ. 2532 สุชาติ ชัยวิชิต เข้าแข่งขันหมากรุกไทยรอบชิงแชมป์กับวีระพล สุนทรพงศาธร หรือที่รู้จักในชื่อ "หนูทอง" ที่ซึ่งสุชาติเป็นฝ่ายแพ้ในการแข่งขันครั้งดังกล่าว แต่แล้วเขาก็สามารถหวนกลับมาทวงแชมป์ได้ใน พ.ศ. 2533 ทั้งคู่ได้กลายเป็นนักหมากรุกคู่ปรับในยุคดังกล่าว ทั้งนี้ ฝีมือในการเล่นของสุชาติยังได้รับการยกย่องจากนักหมากรุกว่า เฉียบคม และละเอียดรอบคอบ ซึ่งจุดเด่นของเขาคือการรุกไล่ปลายกระดาน นอกจากนี้เขายังเป็นต้นแบบนักหมากรุกที่ชำนาญหมากทุกรูปแบบ โดยเฉพาะม้าโยงขวา พ.ศ. 2547 สุชาติยังเป็นแชมป์หมากรุกไทยประเภทสุดยอดเซียน ในรายการมหกรรมหมากรุกไทย 2547 ที่ทางตลาดหลักทรัพย์แห่งประเทศไทยจัดการแข่งขันขึ้นเป็นครั้งแรก โดยเป็นฝ่ายชนะบุญสืบ แซ่เฮง หรือที่รู้จักในชื่อ "เซียนแหว่ง" นอกจากนี้ เขายังติดทีมชาติเข้าร่วมการแข่งขันโอลิมปิกหมากรุกสากลครั้งที่ 25, 26, 28 และ 32 โดยเขาได้เหรียญทองบอร์ด 4 ที่ประเทศกรีซ ใน พ.ศ. 2531 รวมถึงเข้าร่วมการแข่งขันซีเกมส์ 2003 ที่ประเทศเวียดนามด้วยเช่นกัน พ.ศ. 2555 สุชาติเข้าแข่งขันรายการเปิดคลังประลองขุน ครั้งที่ 1 ที่ซึ่งทางกระทรวงการคลังและโรงงานยาสูบร่วมกันจัดขึ้น โดยเขาได้พบกับอวยชัย กองสี หรือที่รู้จักกันในชื่อ "นกกระจิบ" ผู้ซึ่งเป็นแชมป์กีฬาหมากรุกสากลในซีเกมส์ 2011 โดยทั้งคู่ต่างไม่สามารถเอาชนะกันได้โดยเสมอ 3 กระดานติดต่อกัน และต้องตัดสินด้วยเกมอมาเกดอน แต่สุชาติก็ขอถอนตัว โดยให้อวยชัยได้เข้าสู่รอบชิงชนะเลิศต่อไป ปัจจุบัน สุชาติเป็นผู้ฝึกสอนหมากรุกสากลและหมากรุกไทยให้แก่ชมรมและสถาบันต่างๆ</doc>
