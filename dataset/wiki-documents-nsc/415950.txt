<doc id="415950" url="https://th.wikipedia.org/wiki?curid=415950" title="แอสเทียร์สโกบาย">แอสเทียร์สโกบาย แอสเทียร์สโกบาย () เป็นเพลงของวงเดอะโรลลิงสโตนส์ แต่งโดยมิก แจ็กเกอร์ นักร้องนำ และคีธ ริชาร์ดส มือกีตาร์ของวง ในปี ค.ศ. 1964 บันทึกเสียงครั้งแรกในปี 1964 โดยแมเรียนน์ เฟทฟูล นักร้องหญิงชาวอังกฤษ ขึ้นถึงอันดับ 9 ในชาร์ตซิงเกิลแห่งสหราชอาณาจักร และอันดับ 22 ในชาร์ตบิลบอร์ดฮอต 100 จากนั้นเดอะโรลลิงสโตนส์จึงนำมาบันทึกเสียงใหม่ในปี 1965 เพลงนี้เป็นงานเพลงบัลลาดชิ้นแรกของเดอะโรลลิงสโตนส์ ที่ก่อนหน้าเล่นแต่เพลงบลูส์ เป็นผลงานประพันธ์ร่วมกันชิ้นแรกๆ ของแจ็กเกอร์กับริชาร์ดส มีเรื่องเล่าว่าแอนดรูว์ ลูก โอลด์แดม ผู้จัดการวงได้ขังคนทั้งคู่ไว้ในห้องครัว บังคับให้ร่วมกันแต่งเพลงออกมาให้ได้ เดิมเพลงนี้มีชื่อว่า As Time Goes By เหมือนเพลงดังในปี 1942 จากภาพยนตร์เรื่อง คาซาบลังกา โอลด์แดมได้เปลี่ยนชื่อเพลงใหม่จาก "ไทม์" เป็น "เทียร์ส" และมอบเพลงนี้ให้แมเรียนน์ เฟทฟูล บันทึกเสียงก่อน เมื่อซิงเกิลของเฟทฟูลประสบความสำเร็จ โอลด์แดมจึงมอบหมายให้เดอะโรลลิงสโตนส์ บันทึกเสียงเพลงนี้เมื่อวันที่ 26 ตุลาคม 1965 การบันทึกเสียงครั้งนี้ได้เพิ่มการบรรเลงเครื่องสายโดย ไมเคิล ลีนเดอร์ ซิงเกิลนี้วางจำหน่ายเมื่อเดือนธันวาคม 1965 ขึ้นถึงอันดับ 1 ของชาร์ตนิตยสารอาร์พีเอ็มในแคนาดา</doc>
