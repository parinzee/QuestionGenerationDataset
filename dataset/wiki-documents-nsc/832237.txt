<doc id="832237" url="https://th.wikipedia.org/wiki?curid=832237" title="ฌ็อง ซีลแว็ง บายี">ฌ็อง ซีลแว็ง บายี ฌ็อง ซีลแว็ง บายี () เป็นนักดาราศาสตร์, นักคณิตศาสตร์, สมาชิกฟรีเมสัน และเป็นผู้นำทางการเมืองในช่วงสงครามปฏิวัติฝรั่งเศส เขาเป็นนายกเทศมนตรีกรุงปารีสระหว่าง ค.ศ. 1789 ถึง ค.ศ. 1791 และถูกประหารชีวิตด้วยกิโยตีนในสมัยแห่งความน่าสะพรึงกลัว ฌ็อง ซีลแว็ง บายี เกิดในปารีส เป็นบุตรของฌัก บายี จิตรกรและผู้ดูแลประจำพระราชวังลูฟวร์ ในขณะที่นีกอลา บายี ปู่ของเขาก็เป็นศิลปินและจิตรกรหลวงเช่นกัน ในขณะที่เขายังเด็ก เขามีความคิดอยากเจริญรอยตามบิดากับปู่ แต่แล้วแต่ก็หลงใหลในวิทยาศาสตร์ โดยเฉพาะอย่างยิ่งในด้านดาราศาสตร์ ได้รับแรงบันดาลใจมาจากนีกอลา เดอ ลากาย เขาสามารถคำนวณการปรากฏตัวของดาวหางแฮลลีย์ในปี ค.ศ. 1759 ได้ล่วงหน้า และยังเป็นผู้ผลักดันการสร้างหอดูดาวที่พระราชวังลูฟวร์อีกด้วย ในเดือนพฤษภาคม ค.ศ. 1789 เขาได้รับการสรรหาเข้าเป็นสมาชิกสภาฐานันดร และหลังจากนั้นหนึ่งเดือนก็ได้รับเลือกตั้งเป็นประธานสมัชชานิติบัญญัติแห่งชาติ หลังการทลายคุกบัสตีย์ได้ไม่นานเขาก็ได้รับแต่งตั้งให้เป็นนายกเทศมนตรีกรุงปารีสคนแรก ต่อมาในวันที่ 17 กรกฎาคม ค.ศ. 1791 เขาประกาศกฎอัยการศึกในปารีสจากเหตุจลาจลขับไล่พระเจ้าหลุยส์ที่ 16 เหตุการณ์บานปลายจนเกิดการสังหารหมู่ช็องเดอมาร์สขึ้น ทำให้ความนิยมของเขาตกต่ำลงมาก เขาได้ตัดสินใจลาออกในวันที่ 12 พฤศจิกายน ค.ศ. 1791 และหลบไปอยู่ที่เมืองน็องต์ ในเดือนกรกฎาคม ค.ศ. 1793 บายีได้ออกจากน็องต์ไปพบกับสหาย ปีแยร์-ซีมง ลาปลัส ที่เมืองเมอเลิง แต่ถูกจำหน้าและถุกจับกุมได้ ในวันที่ 14 ตุลาคม เขาถูกบังคับให้เป็นพยานกล่าวต้านพระนางมารี อ็องตัวแน็ต แต่เขาปฏิเสธ ทำให้เขาถูกตัดสินประหารชีวิตด้วยข้อหาทรยศต่อหลักความเสมอภาคในสังคม เขาถูกนำตัวไปประหารด้วยกิโยตีน ที่ช็องเดอมาร์สในปารีส ในวันที่ 12 ธันวาคม ค.ศ. 1793</doc>
