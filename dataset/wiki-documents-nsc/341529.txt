<doc id="341529" url="https://th.wikipedia.org/wiki?curid=341529" title="ท.ทหารอดทน">ท.ทหารอดทน ท.ทหารอดทน เป็นสตูดิโออัลบั้มชุดที่ 4 ของวงคาราบาว ออกวางจำหน่ายในปลายปี พ.ศ. 2526 ในรูปแบบแผ่นเสียง และ เทปคาสเซ็ท โดยเป็นอัลบั้มชุดสุดท้ายที่ออกภายใต้สังกัดอโซน่า และ เป็นอัลบั้มแรกที่ได้ เป้า - อำนาจ ลูกจันทร์ และ รัช - ไพรัช เพิ่มฉลาด เข้ามาเป็นสมาชิกใหม่ในวง ในตำแหน่งมือกลอง และ มือเบสตามลำดับ หลังวงคาราบาวประสบความสำเร็จกับอัลบั้มวณิพก เมื่อช่วงต้นปี ทางวงก็เริ่มมีปัญหากับอโซน่าต้นสังกัด เรื่องห้องอัด ที่อโซน่าไม่ยอมให้คาราบาวไปบันทึกเสียงที่ห้องบันทึกเสียงศรีสยาม อัลบั้มชุดนี้จึงเป็นชุดสุดท้ายที่ออกกับค่ายอโซน่า โดยทางวงได้พบกับนักดนตรีฝีมือดีหลายคนในห้องบันทึกเสียงอโซน่า อัลบั้มนี้จึงมีสมาชิกใหม่เพิ่มเข้ามาอีก 2 คน คือ อำนาจ ลูกจันทร์ - มือกลอง และ ไพรัช เพิ่มฉลาด - มือเบส นอกจากนี้ยังได้ เทียรี่ เมฆวัฒนา ดารานายแบบซึ่งมีผลงานเพลงร่วมกับ ไพจิตร อักษรณรงค์ มาร่วมร้องประสานเสียง , ร่วมเล่นกีตาร์ และ อ.ธนิสร์ ศรีกลิ่นดี มาเล่นแซ็กโซโฟนและคลาริเน็ตเป็นแบ็คอัพ และ ร่วมทัวร์คอนเสิร์ตกับทางวงด้วย โดยเฉพาะเทียรี่ที่ต้องเป็นมือกีตาร์แทน เล็ก - ปรีชา ชนะภัย ที่ต้องไปทัวร์คอนเสิร์ตกับวงเพรสซิเดนท์ ที่ สหรัฐอเมริกา ก่อนที่ทั้งสองคนจะกลายเป็นสมาชิกของคาราบาวในอัลบั้มชุดต่อมา อัลบั้มนี้มีบทเพลงที่ได้รับความนิยมอย่างมาก คือเพลง คือเพลง ท.ทหารอดทน แต่กลับถูก คณะกรรมการบริหารวิทยุกระจายเสียงและวิทยุโทรทัศน์ (กบว.) สั่งห้ามออกอากาศตามสื่อต่าง ๆ ในเวลาต่อมา เพราะมีเนื้อหาพาดพิงเกี่ยวกับทหารในท่อนที่ร้องว่า ดาวเดือนลอยเกลื่อนท้องฟ้ายิงให้ตกลงมาติดบ่าได้สบาย โดย พลเอก อาทิตย์ กำลังเอก ผบทบ. ในขณะนั้นเป็นตัวแทนของ กบว. สั่งแบนเพลงนี้ตามสื่อของทหารทั้งหมด และ เพลง ทินเนอร์ ที่ถูกกบว. สั่งห้ามออกอากาศตามสื่อต่าง ๆ เช่นเดียวกัน เพราะเหตุผลเรื่องยาเสพติด นอกจากนั้นยังมีเพลง ตุ๊กตา ที่ร้องโดย แอ๊ด - ยืนยง โอภากุล และ คนเก็บฟืน ที่ร้องโดย เล็ก - ปรีชา ชนะภัย ทำให้ประสบความสำเร็จทางยอดขายอย่างสูง ส่งผลให้ทางวงได้เล่นเป็นดารารับเชิญในภาพยนตร์วัยรุ่นเรื่อง ปล.ผมรักคุณ นำแสดงโดย ลิขิต เอกมงคล พร้อมกับวงเพรสซิเดนท์อีกด้วย ปี พ.ศ. 2546 อัลบั้มนี้ถูกนำมาปรับปรุงคุณภาพเสียงด้วยระบบดิจิตัล และนำกลับมาวางจำหน่ายใหม่โดยวอร์นเนอร์ มิวสิก ไทยแลนด์รายชื่อเพลง</doc>
