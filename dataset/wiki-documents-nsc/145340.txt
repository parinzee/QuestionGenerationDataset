<doc id="145340" url="https://th.wikipedia.org/wiki?curid=145340" title="พรรคสหประชาไทย">พรรคสหประชาไทย พรรคสหประชาไทย (ตัวย่อ: ส.ป.ท.) พรรคการเมืองในอดีตของประเทศไทยที่เคยเป็นพรรคที่ชนะการเลือกตั้งและเป็นพรรคที่เป็นแกนนำในการจัดตั้งรัฐบาลก่อตั้งเมื่อวันพฤหัสบดีที่ 24 ตุลาคม พ.ศ. 2511 หลังจากมีพระราชบัญญัติพรรคการเมือง พุทธศักราช 2511 ออกมาใช้มี จอมพล ถนอม กิตติขจร นายกรัฐมนตรี รัฐมนตรีว่าการกระทรวงกลาโหม และ ผู้บัญชาการทหารสูงสุด เป็นหัวหน้าพรรค มีรองหัวหน้าพรรค 3 คน คือ พลเอกประภาส จารุเสถียร รองนายกรัฐมนตรี รัฐมนตรีว่าการกระทรวงมหาดไทย และ ผู้บัญชาการทหารบก พลตำรวจเอก ประเสริฐ รุจิรวงศ์ อธิบดีกรมตำรวจ และนาย พจน์ สารสิน อดีตนายกรัฐมนตรี โดยมี พลอากาศเอก ทวี จุลละทรัพย์ เป็นเลขาธิการพรรค ในการเลือกตั้งเมื่อปี พ.ศ. 2512 พรรคสหประชาไทย ได้รับเลือกตั้งด้วยจำนวนเสียงมากที่สุด คือ 75 เสียง ได้เป็นแกนนำในการจัดตั้งรัฐบาล แต่ยังไม่ถึงกึ่งหนึ่งของสมาชิกสภาผู้แทนราษฎร จำต้องหาเสียงสนับสนุนเพิ่มเติม โดยมีข้อต่อรองเรื่องผลประโยชน์เป็นการตอบแทน พรรคสหประชาไทยจึงได้เป็นแกนกลางจัดตั้งรัฐบาลเมื่อวันที่ 7 มีนาคม พ.ศ. 2512 โดยมีจอมพลถนอม กิตติขจร เป็นนายกรัฐมนตรี แต่รัฐบาลก็มีปัญหาวุ่นวายตามมาไม่สิ้นสุด อันเนื่องจากการต่อรองขอผลประโยชน์ของสมาชิกพรรคเองรวมถึงงบประมาณรายจ่ายประจำปีงบประมาณ 2515 เรื่องราวความวุ่นวายไม่จบ ซ้ำยังบานปลาย จนกระทั่งในที่สุด จอมพลถนอม กิตติขจร จึงตัดสินใจทำการรัฐประหารตัวเอง ในวันที่ 17 พฤศจิกายน พ.ศ. 2514 ยึดอำนาจตัวเองเหมือนจอมพล ป. พิบูลสงคราม ที่เคยกระทำในปี พ.ศ. 2494 พร้อมทั้งประกาศยกเลิกรัฐธรรมนูญ, วุฒิสภา, สภาผู้แทนราษฎรและคณะรัฐมนตรี, ยกเลิกพรรคการเมืองและประกาศห้ามมั่วสุมทางการเมืองตั้งแต่ 5 คนขึ้นไป บทบาทของพรรคสหประชาไทยจึงได้ยุติแต่เพียงเท่านี้ แต่ผลจากการรัฐประหารตนเองในครั้งนี้ เป็นมูลเหตุของการชุมนุมใหญ่ในวันที่ 14 ตุลาคม พ.ศ. 2516 ในอีก 2 ปี ถัดมา ต่อมาในวันที่ 2 มีนาคม พ.ศ. 2561 ได้มีกลุ่มบุคคลยื่นจดทะเบียนจัดตั้งพรรคสหประชาไทยขึ้นมาอีกครั้งโดยมิได้มีส่วนเกี่ยวข้องกับพรรคสหประชาไทยในอดีตแม้แต่น้อยคณะกรรมการบริหารพรรคสหประชาไทยคณะกรรมการบริหารพรรคสหประชาไทย. - จอมพลถนอม กิตติขจร หัวหน้าพรรค - พลเอก ประภาส จารุเสถียร (ยศในขณะนั้น) รองหัวหน้าพรรค - พจน์ สารสิน รองหัวหน้าพรรค - พลอากาศเอก ทวี จุลละทรัพย์ เลขาธิการพรรค - พลเอก กฤษณ์ สีวะรา รองเลขาธิการพรรค - พลโท แสวง เสณาณรงค์ (ยศในขณะนั้น) รองเลขาธิการพรรค - พลตำรวจโท พิชัย กุลละวณิชย์ (ยศในขณะนั้น) รองเลขาธิการพรรค - เสริม วินิจฉัยกุล กรรมการบริหารพรรค - พลโท พงษ์ ปุณณกันต์ (ยศในขณะนั้น) กรรมการบริหารพรรค - พลเอก จิตติ นาวีเสถียร กรรมการบริหารพรรค - ทวี แรงขำ กรรมการบริหารพรรค - หม่อมหลวงชูชาติ กำภู กรรมการบริหารพรรค - มาลัย หุวะนันทน์ กรรมการบริหารพรรค - พลเอก กฤช ปุณณกันต์ กรรมการบริหารพรรค - พลเรือเอก จรูญ เฉลิมเตียรณ กรรมการบริหารพรรค - พลอากาศเอก บุญชู จันทรุเบกษา กรรมการบริหารพรรค - พลตำรวจตรี สง่า กิตติขจร กรรมการบริหารพรรค ต่อมาในวันที่ 22 พฤศจิกายน พ.ศ. 2511 พรรคสหประชาไทยได้มีการเปลี่ยนแปลงคณะกรรมการบริหารพรรคโดยได้เพิ่ม พลตำรวจเอก ประเสริฐ รุจิรวงศ์ อธิบดีกรมตำรวจ เป็นรองหัวหน้าพรรคและ พันเอก (พิเศษ) ถนัด คอมันตร์ รัฐมนตรีว่าการกระทรวงการต่างประเทศ เป็นกรรมการบริหารพรรค</doc>
