<doc id="122029" url="https://th.wikipedia.org/wiki?curid=122029" title="ไซเบอร์จายา">ไซเบอร์จายา ไซเบอร์จายา () เป็นเมืองในประเทศมาเลเซีย อยู่ทางใต้ของกัวลาลัมเปอร์ ทางทิศตะวันตกของปูตราจายา เหตุผลที่ตั้งชื่อเมืองเช่นนี้ เพราะไซเบอร์จายาเป็นเสมือนเมืองแห่งโลกของไซเบอร์ (Cybercity) เนื่องจากเป็นที่ตั้งของอุตสาหกรรมด้านสื่อผสม (หรือมัลติมีเดีย) ศูนย์การค้นคว้าและวิจัย (R&D Centers) มหาวิทยาลัยมัลติมีเดีย และสำนักงานใหญ่ด้านปฏิบัติงานของบริษัทนานาชาติที่ต้องการเข้ามาสร้างฐานผลิตหรือทำการค้าในมาเลเซียจากทั่วโลก ปูตราจายาและไซเบอร์จายานี้ ตั้งรวมกันอยู่ในโครงการ MSC เพื่อส่งเสริมการลงทุน การทำธุรกิจ การค้นคว้าและวิจัยและการใช้ชีวิตอย่างคุ้มค่าที่สุดแห่งหนึ่งของโลก ไซเบอร์จายาเป็นเสมือนหัวใจของโครงการ MSC (Multimedia Super Corridor) ที่มีการติดตั้งโครงข่ายโทรคมนาคมที่ทันสมัยระดับโลก เพื่อให้บริการที่มีคุณภาพและเพียงพอกับความต้องการของธุรกิจ อุตสาหกรรมต่าง ๆ ที่จะเกิดขึ้นในอนาคต MSC ตั้งอยู่ในภูมิภาคที่มีการเติบโตของตลาดรวดเร็วที่สุดแห่งหนึ่งในเอเชีย เป็นอาณาจักรของเทคโนโลยีสารสนเทศยุคใหม่ที่รัฐบาลพยายามสร้างแรงจูงใจนานัปการ เพื่อให้บรรดาบริษัทเอกชนต่าง ๆ เข้ามาร่วมกันพัฒนาหรือใช้เทคโนโลยีสื่อผสมที่ทันสมัยของประเทศ ซึ่งจะส่งผลเป็นการพัฒนาประเทศโดยรวมต่อไปในอนาคต MSC เป็น Corridor สีเขียวที่มีความกว้าง 15 กม. และยาว 50 กม. เริ่มต้นจากศูนย์กลางกัวลาลัมเปอร์ หรือ KLCC โดยเป็นที่ตั้งของตึกแฝดที่สูงที่สุดในโลก (อาคารเปโตรนาส ซึ่งเป็นตึกคู่ หรือที่เรียกว่าทวิน ทาวเวอร์) เรื่อยลงมาทางใต้จะพบท่าอากาศยานกัวลาลัมเปอร์</doc>
