<doc id="814356" url="https://th.wikipedia.org/wiki?curid=814356" title="มัสตาร์ดดีฌง">มัสตาร์ดดีฌง มัสตาร์ดดีฌง () เป็นมัสตาร์ดสูตรดั้งเดิมสูตรหนึ่งของฝรั่งเศส ได้ชื่อนี้มาจากชื่อเมืองดีฌงซึ่งเป็นศูนย์กลางการทำมัสตาร์ดในยุคกลางตอนต้นและได้รับพระราชทานสิทธิพิเศษในคริสต์ศตวรรษที่ 17 มีการนำมัสตาร์ดสูตรนี้มาใช้เป็นครั้งแรกบนโต๊ะเสวยของพระเจ้าฟีลิปที่ 6 ในปี ค.ศ. 1336 จนกระทั่งเป็นที่นิยมในปี ค.ศ. 1856 เมื่อฌ็อง แนฌง ชาวดีฌงได้เปลี่ยนมาใช้น้ำส้มสายชูแทนเวอร์จูซ (น้ำที่คั้นจากองุ่นขาวดิบ) ในสูตรการทำมัสตาร์ดของเขา มัสตาร์ดดีฌงทำจากเมล็ดมัสตาร์ดน้ำตาล (ได้จากพืชล้มลุกชนิด Brassica juncea), น้ำส้มสายชู, เกลือ, กรดซิตริก และน้ำ บางครั้งก็ผสมกระเทียมสับ หอมหัวใหญ่สับ น้ำผึ้ง และไวน์ขาวลงไปด้วย มัสตาร์ดชนิดนี้มีกลิ่นรสไม่เผ็ดหรือฉุนจัด สามารถรับประทานเคียงกับเนื้อสัตว์ได้ทุกชนิด หรือนำไปผสมเครื่องปรุงรสชนิดอื่น ๆ เพื่อทำซอสก็ได้</doc>
