<doc id="370363" url="https://th.wikipedia.org/wiki?curid=370363" title="เจ้าหญิงบีร์กิตตาแห่งสวีเดน">เจ้าหญิงบีร์กิตตาแห่งสวีเดน เจ้าหญิงบีร์กิตตา อีเงบอรย์ อาลิซแห่งสวีเดนและโฮเฮนซอลเลิร์น (; ประสูติ: 19 มกราคม พ.ศ. 2480) เป็นพระราชธิดาในเจ้าชายกุสตาฟ อดอล์ฟ ดยุกแห่งเวสเตร์บอตเติน และเจ้าหญิงซิบิลลาแห่งซัคเซิน-โคบูร์กและโกทา และเป็นพระเชษฐภคินีในสมเด็จพระราชาธิบดีคาร์ลที่ 16 กุสตาฟแห่งสวีเดน พระมหากษัตริย์องค์ปัจจุบันของสวีเดนพระประวัติ พระประวัติ. เจ้าหญิงบีร์กิตตาแห่งสวีเดนและโฮเฮนซอลเลิร์น ประสูติเมื่อวันที่ 19 มกราคม พ.ศ. 2480 ณ พระราชวังฮากา เขตโซลนา กรุงสตอกโฮล์ม ประเทศสวีเดน เป็นพระราชธิดาองค์ที่สองในเจ้าชายกุสตาฟ อดอล์ฟ ดยุกแห่งเวสเตร์บอตเติน และเจ้าหญิงซิบิลลาแห่งซัคเซิน-โคบูร์กและโกทา มีพระพี่นางและพระน้องนางได้แก่ เจ้าหญิงมาร์กาเรธาแห่งสวีเดน, เจ้าหญิงเดซีเรแห่งสวีเดน และเจ้าหญิงคริสตินาแห่งสวีเดน และมีพระอนุชาคือ สมเด็จพระราชาธิบดีคาร์ลที่ 16 กุสตาฟแห่งสวีเดนชีวิตส่วนพระองค์ ชีวิตส่วนพระองค์. เจ้าหญิงเริ่มมีความสัมพันธ์กับเจ้าชายโยฮันน์ จอร์จแห่งโฮเฮนซอลเลิร์นตั้งแต่ปี 2502 ในงานเลี้ยงค็อกเทล อันนำไปสู่พิธีหมั้นหมายในวันที่ 19 ธันวาคมปีถัดมา ก่อนเสกสมรสในวันที่ 15 พฤษภาคม 2504 ณ พระราชวังสตอกโฮล์ม และเสกสมรสทางศาสนาในปีเดียวกัน ณ โบสถ์ซังต์โยฮันน์ในวังซิกมาริงเงิน โดยมีเพื่อนเจ้าสาวคือ เจ้าหญิงคริสตินาแห่งสวีเดน เจ้าหญิงเบเนดิกเทอแห่งเดนมาร์ก เจ้าชายคาร์ล กุสตาฟ มกุฎราชกุมารแห่งสวีเดน และเคานต์มีกาเอล เบอร์นาดอตต์แห่งวิสบอรย์ หลังเสกสมรสพระองค์เข้ารีตโรมันคาทอลิกตามพระสวามี แม้ฐานันดรของพระองค์กับพระสวามีจะต่างกัน กล่าวคือพระองค์อยู่ในระดับรอยัลไฮนิส (royal highness) ส่วนเจ้าชายโยฮันน์อยู่ในระดับเซอรีนไฮนิส (serene highness) แต่พระองค์ได้สิทธิพิเศษในการผดุงฐานันดรเดิมไว้ ทั้งสองมีพระโอรส-ธิดาด้วยกัน 3 พระองค์ ได้แก่1. เจ้าชายคาร์ล คริสเตียนแห่งโฮเฮนซอลเลิร์น (5 เมษายน 2505) เสกสมรสกับนีโคเลอ เฮเลเนอ เนสชิตช์ (Nicole Helene Neschitsch) มีพระโอรสหนึ่งองค์ 2. เจ้าหญิงเดซีเรแห่งโฮเฮนซอลเลิร์น (23 พฤศจิกายน 2506) เสกสมรสและหย่ากับเคานต์ไฮน์ริช ฟอน ออร์เทนบูร์ก (Hereditary Count Heinrich von Ortenburg) สมรสครั้งที่สองกับเอกแบร์ต ฟอน โบห์เลิน-ฮัลบัค (Eckbert von Bohlen und Halbach) มีพระบุตรจากการเสกสมรสครั้งแรกสามองค์ 3. เจ้าชายฮูแบร์ตุสแห่งโฮเฮนซอลเลิร์น (25 กุมภาพันธ์ 2509) เสกสมรสกับอูทา มาเรีย เคอนิก (Uta Maria König) มีพระโอรสเพียงองค์เดียวและมีธิดาบญธรรมหนึ่งคน ในปี 2533 พระองค์แยกกันอยู่กับพระสวามี โดยประทับอยู่ในพระตำหนักบนเกาะมายอร์กา ประเทศสเปน ส่วนเจ้าชายโยฮันน์พระสวามีประทับอยู่ในมึนเชิน ประเทศเยอรมนี แม้จะแยกกันอยู่แต่ทั้งสองพระองค์ยังคงเสด็จในพระราชพิธีเสกสมรสของมกุฎราชกุมารีวิกตอเรียร่วมกัน และยังเลี้ยงฉลองในวาระครบรอบพิธีเสกสมรสของทั้งสองพระองค์ในปี 2554</doc>
