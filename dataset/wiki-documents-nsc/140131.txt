<doc id="140131" url="https://th.wikipedia.org/wiki?curid=140131" title="ดาร์ธ เบน">ดาร์ธ เบน ดาร์ธ เบน () เป็นตัวละครในจักรวาลขยายของเรื่องแต่งชุดสตาร์ วอร์ส ถูกกล่าวถึงครั้งแรกในหนังสือนิยาย Star Wars Episode I: The Phantom Manace และผลงานในจักรวาลขยายอื่นๆ อีกมาก มีบทบาทเป็นตัวละครหลักในหนังสือการ์ตูนชุด Jedi vs. Sith และเป็นตัวเอกในนิยาย Darth Bane: Path of Destruction และ Darth Bane: Rule of Two ดาร์ธ เบน เป็นซิธารีและลอร์ดมืดแห่งซิธที่สร้างกฎแห่งสองขึ้น ถือกำเนิดในนามเดสเซลในปีที่ 1,026 ก่อนยุทธการยาวิน ในครอบครัวคนงานเหมืองที่ยากจนบนดาวเคราะห์อะพาทรอสในดินแดนรอบนอก หลังจากพลั้งมือสังหารทหารของสาธารณรัฐกาแลกติกในปีที่ 1,003 ก่อนยุทธการยาวิน เดสเซลก็ตกเป็นเป้าหมายในการตามล่าของสาธารณรัฐ แต่ก็สามารถหลบหนีออกมาจากดาวเคราะห์ได้ด้วยความช่วยเหลือของโกรชิกผู้เป็นสหาย จนสามารถเข้าเป็นส่วนหนึ่งของภราดรภาพแห่งความมืดของเหล่าซิธได้ ในช่วงแรกเดสเซลปฏิบัติหน้าที่เป็นทหารราบในหน่วยกลูมวอล์คเกอร์ แต่ต่อมาก็มีผู้รับรู้ถึงความสามารถมีสัมผัสแห่งพลังในตัว และได้รับไปฝึกบนสถาบันซิธบนคอร์ริบาน ที่นั่นเดสเซลได้รับชื่อใหม่ว่าเบน และได้รับการยอมรับเป็นนักเรียนที่ฝีมือดีที่สุดคนหนึ่งในสถาบัน ก่อนที่จะเสื่อมศรัทธาในด้านมืดของพลัง แม้ต่อมาจะสามารถเรียกศรัทธาในด้านมืดคืนมาได้แต่ก็ไม่สามารถเรียกศรัทธาในภราดรภาพแห่งความมืดขึ้นมาได้ โดยเบนเชื่อว่าภราดรภาพนี้มีข้อบกพร่อง ผู้นำภราดรภาพฯ อย่างคานนั้นเป็นคนขลาดและเขลา ดังนั้นเบนจึงหลบหนีออกมาจากภราดรภาพฯ และได้ศึกษาโฮโลครอนของดาร์ธ เรวาน และใช้ความรู้ที่ได้ทำลายภราดรภาพฯ ลง จนสามารถสร้างนิกายซิธขึ้นใหม่ได้ เบนสร้างกฎแห่งสองขึ้น ให้ซิธมีได้เพียงสองคน ป้องกันไม่ให้เกิดการต่อสู้แย่งชิงอำนาจภายในที่บ่อนทำลายซิธมานับศตวรรษ จากนั้นจึงถือตำแหน่งดาร์ธ และรับดาร์ธ ซานนาห์เป็นศิษย์ ปีที่ 990 ก่อนยุทธการยาวิน สิบปีหลังภราดรภาพแห่งความมืดถูกทำลาย เบนพยายามหาวิธีสร้างโฮโลครอนเพื่อที่จะสามารถถ่ายทอดความรู้ไปยังซิธลอร์ดรุ่นหลัง จึงเดินทางไปยังดาวเคราะห์ไทธอนในดินแดนแก่นกลางเพื่อตามหาโฮโลครอนของลอร์ดมืดเบเลีย ดาร์ซู แต่ขณะที่เบนอยู่บนไทธอนนั้นเองเหล่าเจไดก็รู้ตัวและส่งเจไดมาตามสังหารเขาและศิษย์ เมื่อเจไดมาถึงก็เกิดการปะทะกันขึ้นในป้อมของดาร์ซู แม้ฝ่ายเจไดจะมีจำนวนมากกว่าแต่ซิธก็สามารถปราบเจไดลงได้แต่เบนกลับบาดเจ็บสาหัส ซานนาห์พาเบนไปยังอัมเบรียและโน้มน้าวคาเลบผู้รักษาให้ช่วยเหลือทั้งสอง คาเลบแจ้งข่าวไปยังสภาเจได แต่ซานนาห์ได้ใช้พลังทำให้ดาโรวิตศิษย์ของคาเลบเสียสติ จากนั้นซานนาห์จึงสังหารคาเลบ พาเบนและตนหลบซ่อนภายในที่พักของคาเลบ เมื่อเจไดมาถึงพบดาโรวิตเสียสติจึงเชื่อว่าเป็นซิธลอร์ดและได้สังหารลง เหล่าเจไดจึงเชื่อว่าซิธคนสุดท้ายถูกสังหาร เหล่าซิธสูญไปสิ้น สิบปีต่อมา เบนเริ่มกังวลว่าศิษย์ของเขาจะอ่อนแอเกินไปจนไม่สามารถโค่นเขาลงและสืบทอดความเป็นลอร์ดมืดแห่งซิธต่อไปได้ดังประสงค์ของกฎแห่งสอง ดังนั้นจึงพยายามหาความลับที่จะยืดชีวิตของตนโดยการถ่ายวิญญาณไปยังร่างอื่น และได้เดินทางไปยังพรากิธ ครอบครองโฮโลครอนของซิธโบราณดาร์ธ แอนเดดดู ขณะเดินทางกลับมาจากพรากิธเบนถูกลอบโจมตีโดยกลุ่มนักล่าสังหารที่ถูกว่าจ้างโดยเซอร์รา บุตรสาวของคาเลบ และถูกจับตัวไปยังดาวเคราะห์โดอัน ถูกคุมขังและสอบปากคำ ก่อนที่จะปลดปล่อยตัวเองเป็นอิสระได้ บนโดอันเบนพบกับซานนาห์ผู้เป็นศิษย์และได้ปะทะกันเพื่อแย่งชิงตำแหน่งซิธลอร์ด การต่อสู้นั้นจบลงเป็นผลเสมอ โดยเบนเดินทางหลบหนีไปยังอัมเบรียพร้อมดาร์ธ คอกนัส มือสังหารชาวอิกทอทชิซึ่งมีความสามารถในการใช้พลังด้านมืดซึ่งเบนวางแผนจะรับเข้าเป็นศิษย์หากซานนาห์อ่อนแอและไม่คู่ควรกับตำแหน่ง ที่อัมเบรียเบนและซานนาห์ได้ต่อสู้กัน เป็นผลให้เบนเสียชีวิต ซานนาห์ได้ขึ้นเป็นซิธลอร์ด เกือบหนึ่งพันปีต่อมา นิกายซิธของเบนได้โค่นล้มนิกายเจไดและทำลายสาธารณรัฐกาแลกติกลงเป็นผลสำเร็จเบื้องหลัง เบื้องหลัง. ตัวละครดาร์ธ เบนและกฎแห่งสองถูกสร้างขึ้นโดยจอร์จ ลูคัส เป็นส่วนหนึ่งของประวัติของเหล่าซิธเพื่อใช้ใน โดยเบนได้รับการกล่าวถึงครั้งแรกในภัยซ่อนเร้นฉบับนิยายในฐานะผู้สร้างกฎแห่งสอง ต่อมาใน พ.ศ. 2543 หนังสือ The Essential Chronology ได้รวมการสร้างกฎแห่งสองนี้เข้ากับยุทธการรูซานที่เคยถูกกล่าวถึงมาก่อนในเรื่องชุด Dark Forces: Jedi knight เนื้อเรื่องส่วนนี้ได้รับการขยายเพิ่มเติมในหนังสือการ์ตูนชุด Jedi vs Sith โดย Darko Macan และ Bane of the Sith โดย Kevin J. Anderson ต่อมาหนังสือ The New Essential Guide to Characters และ The New Essential Chronology ได้ให้รายละเอียดในเรื่องนี้มากขึ้น หนังสือฉบับหลังพยายามแก้ไขความไม่เข้ากันระหว่าง Jedi vs Sith และ Bane of the Sith ด้วย พ.ศ. 2549 หนังสือ Darth Bane: Path of Destruction เขียนโดย Drew Kerpyshyn ได้รับการวางจำหน่าย รายละเอียดหลายอย่างในหนังสือเล่มนี้ขัดกันกับข้อมูลที่ปรากฏก่อนหน้า ต่อมา พ.ศ. 2550 หนังสือภาคต่อ Darth Bane: Rule of Two ก็วางจำหน่าย และได้แก้ไขความไม่เข้ากันนี้เป็นบางส่วน ส่วนหนึ่งของหนังสือเล่มนี้ทับซ้อนกับเรื่องราวใน Bane of the Sith พร้อมๆ กับสร้างเรื่องราวระหว่างเบนกับศิษย์ของเขา นิยายเล่มสาม Darth Bane: Dynasty of Evil วางจำหน่ายใน พ.ศ. 2552 โดยนิยายแต่ละเล่มให้รายละเอียดมากขึ้นเกี่ยวกับตัวละคร ในขณะที่นิยายเล่มสามเป็นจุดจบชีวิตของตัวละครดาร์ธ เบน ผู้อ่านหลายคนยังคงสงสัยว่าเบนหรือซานนาห์กันแน่ที่เป็นฝ่ายชนะการประลองครั้งสุดท้ายในตอนจบของ Dynasty of Evil โดยผู้แต่งคือ Drew Karpyshyn ได้ออกมายืนยันว่าซานนาห์เป็นผู้ชนะการประลอง โดยมีเพียงบางส่วนของเบนเท่านั้นที่หลงเหลืออยู่ในตัวของเธอ</doc>
