<doc id="186003" url="https://th.wikipedia.org/wiki?curid=186003" title="ปลาซิว">ปลาซิว ปลาซิว (; ในไอร์แลนด์เรียก Pinkeens) เป็นชื่อสามัญในภาษาไทยที่เรียกปลาน้ำจืดขนาดเล็กหลายชนิด ในหลายสกุล ในวงศ์ปลาตะเพียน (Cyprinidae) อันดับปลากินพืช เช่น สกุล Rasbora ที่มีลำตัวยาว ตัวใส, สกุล Danio, สกุล Esomus ที่มีหนวดยาวเห็นชัดเจน, สกุล Laubuca ที่มีรูปร่างอ้วนป้อม โดยมากแล้วเป็นปลาที่อาศัยอยู่รวมกันเป็นฝูงขนาดใหญ่ ขนาดลำตัวไม่เกิน 5 เซนติเมตร หากินบริเวณผิวน้ำ แต่ก็ยังมีหลายสกุล หลายชนิดที่กินเนื้อหรือกินลูกปลาเล็กเป็นอาหาร และมีขนาดลำตัวใหญ่กว่านั้น เช่น ปลาซิวอ้าว (Luciosoma bleekeri) หรือ ปลาสะนาก (Raiamas guttatus) เป็นต้น โดยปลาจำพวกปลาซิวที่มีขนาดใหญ่ที่สุด คือ ปลาบ้า (Leptobarbus hoevenii) ที่มีขนาดใหญ่ที่สุดได้ถึง 80 เซนติเมตร นอกจากนี้แล้ว ปลาซิว ยังอาจจะเรียกรวมถึงปลาในวงศ์อื่นหรืออันดับอื่นได้อีกด้วยที่มีรูปร่าง ลักษณะคล้ายเคียงกัน เช่น ปลาซิวแก้ว (Clupeichthys aesarnensis) ในวงศ์ปลาหลังเขียว (Clupeidae) อันดับปลาหลังเขียว หรือ ปลานีออน (Paracheirodon innesi) ในวงศ์ปลาคาราซิน (Characidae) อันดับปลาคาราซิน เป็นต้น นอกจากนี้แล้ว คำว่า ปลาซิวในนัยทางภาษาไทยใช้เปรียบเทียบกับคนขี้ขลาดหรือใจไม่สู้ ว่า "ใจปลาซิว" เพราะปลาซิวโดยมากเป็นปลาที่ตายง่ายมากเมื่อพ้นจากน้ำ นอกจากนี้แล้วยังมักถูกหยิบยกมาเปรียบเทียบคู่กับปลาสร้อยว่า "ปลาซิว ปลาสร้อย" หมายถึง สิ่งที่เล็ก ๆ น้อย ๆ ไม่มีความสำคัญนัก เพราะปลาทั้งสองจำพวกนี้เป็นปลาขนาดเล็ก พบได้ทั่วไป ซึ่งสอดคล้องกับสำนวนในภาษาอังกฤษด้วย โดยคำว่า "Minnow" นั้นก็มีความหมายว่า สิ่งเล็ก ๆ น้อย ๆ ไม่สำคัญ หรือสิ่งหรือบุคคลที่ถูกมองข้าม เป็นต้นตัวอย่างสกุลปลาซิว(ที่อยู่ในวงศ์ปลาตะเพียน)ตัวอย่างสกุลปลาซิว. (ที่อยู่ในวงศ์ปลาตะเพียน). - Amblypharyngodon (สกุลปลาซิวเจ้าฟ้า) - Boraras (สกุลปลาซิวแคระ) - Danio (สกุลปลาซิวใบไผ่) - Elopichthys (สกุลปลาแบมบูซ่า) - Esomus (สกุลปลาซิวหนวดยาว) - Laubuca (สกุลปลาท้องพลุ) - Leptobarbus (สกุลปลาบ้า) - Luciosoma (สกุลปลาซิวอ้าว หรือ ซิวควาย) - Raiamas (สกุลปลาสะนาก) - Rasbora (สกุลปลาซิว) - Sawbwa (สกุลปลาซิวซอ-บวา) - Trigonostigma (สกุลปลาซิวข้างขวาน)(ที่อยู่นอกวงศ์ปลาตะเพียน)(ที่อยู่นอกวงศ์ปลาตะเพียน). - Clupeichthys (สกุลปลาซิวแก้ว) - Paracheirodon (สกุลปลานีออน) - Oryzias (สกุลปลาซิวข้าวสาร)</doc>
