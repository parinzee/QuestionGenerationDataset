<doc id="342824" url="https://th.wikipedia.org/wiki?curid=342824" title="กำแพงวีอาอเนลลี">กำแพงวีอาอเนลลี กำแพงวีอาอเนลลี เป็นกำแพงเหล็กกล้าสูง 3 เมตร ความยาว 84 เมตร ซึ่งล้อมรอบส่วนวีอาอเนลลีในเมืองแพดัว ทางตอนเหนือของประเทศอิตาลี สร้างขึ้นในปี พ.ศ. 2549 และถูกทลายลงในปี พ.ศ. 2550 พื้นที่ดังกล่าวประกอบด้วยอพาร์ตเมนต์ 6 ช่วงตึกซึ่งเป็นที่อยู่อาศัยของประชากรประมาณ 1,500 คน พื้นที่ดังกล่าวเคยเต็มไปด้วยนักเรียน แต่ปัจจุบัน ผู้อยู่อาศัยส่วนใหญ่เป็นชาวแอฟริกาซึ่งแสวงหาที่ลี้ภัยในประเทศอิตาลี สาเหตุของการสร้างกำแพงนั้นเกิดจากอัตราการเกิดอาชญากรรมที่สูงมากในพื้นที่ดังกล่าว โดยเฉพาะอย่างยิ่ง พื้นที่นี้ยังเป็นสถานที่การจลาจลระหว่างแก๊งซึ่งประกอบด้วยผู้อพยพจากไนจีเรียและโมร็อกโก เช่นเดียวกับเป็นที่ที่มีความโด่งดังในเรื่องธุรกิจยาเสพติด การสร้างกำแพง ประกอบด้วยจุดตรวจ เสร็จสิ้นภายในสองวัน มีคนบางกลุ่มไม่เห็นด้วยและเรียกกำแพงนี้ว่า กำแพงเบอร์ลินของแพดัว กำแพงดังกล่าวถูกทลายลงระหว่างเดือนกันยายนและตุลาคม พ.ศ. 2550 หลังจากประชากรในพื้นที่ได้รับการอพยพและให้การรับประกันแก่ประชากรในพื้นที่ดังกล่าวในด้านการย้ายถิ่นฐานอย่างเป็นธรรม</doc>
