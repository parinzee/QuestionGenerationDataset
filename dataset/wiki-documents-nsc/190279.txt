<doc id="190279" url="https://th.wikipedia.org/wiki?curid=190279" title="มือตบ">มือตบ มือตบ เป็นอุปกรณ์เชียร์กีฬาที่ทำด้วยพลาสติกสีสดใส รูปร่างเลียนแบบมือของมนุษย์ 3 ชั้นยึดติดกัน มีด้ามจับ เมื่อเขย่าจะมีเสียงดังจากชิ้นพลาสติกที่กระทบกัน คล้ายเสียงปรบมือ ใช้ตบทำเสียงแทนการตบมือ มือตบผลิตขึ้นเป็นครั้งแรกในประเทศจีน ผลิตออกมาเพื่อสำหรับเด็กเล่น จนกระทั่ง ค.ศ. 1963 สหรัฐอเมริกาได้นำมือตบนี้ไปใช้ในการเชียร์กีฬาแต่ก็ยังไม่เป็นที่แพร่หลาย เมื่อถึงปี ค.ศ. 1984 สหรัฐอเมริกาเป็นเจ้าภาพในการจัดการแข่งขันกีฬาโอลิมปิคครั้งที่ 23 กองทัพนักกีฬาและกองเชียร์ของประเทศจีนได้ใช้เมื่อตบในการเชียร์ ทำให้คนอเมริกาเริ่มหันมาสนใจมือตบและนำไปใช้อย่างกว้างขวาง โดยเป็นที่นิยมใช้ในการเชียร์บาสเก็ตบอล เอ็นบีเอ ในทวีปเอเชีย เริ่มใช้ในประเทศจีนในการเชียร์มหกรรมกีฬาโอลิมปิก 2008 ที่ปักกิ่งการใช้มือตบในการชุมนุมทางการเมืองในประเทศไทย การใช้มือตบในการชุมนุมทางการเมืองในประเทศไทย. สำหรับในประเทศไทย มือตบเป็นที่รู้จักและนิยมอย่างมากในการชุมนุมของพันธมิตรประชาชนเพื่อประชาธิปไตย ในปี พ.ศ. 2551 เริ่มเป็นที่นิยมเมื่อ อัญชะลี ไพรีรัก และกมลพร วรกุล นำมาใช้ขณะจัดรายการเล่าข่าว ออกอากาศทาง ASTV และเมื่อพลตรีจำลอง ศรีเมือง นำขึ้นมาใช้บนเวที เพื่อตอบโต้นายสมัคร สุนทรเวช ที่กล่าวหาว่า มี "มือที่มองไม่เห็น" อยู่เบื้องหลังการชุมนุมของพันธมิตรฯ ผู้เข้าร่วมชุมนุมนอกจากจะซื้อใช้ในการเชียร์การปราศรัยบนเวทีแล้ว ยังซื้อกลับมาฝากคนที่รู้จักหรือลูกหลาน หรือใช้ในงานเลี้ยง ถึงขนาดมือตบขาดแคลน และมีการทำเสื้อยืดลาย นักรบมือตบ ออกมาจำหน่าย มีผู้เปรียบเทียบว่าเป็นสัญลักษณ์ของการต่อสู้แบบอารยะขัดขืน ของผู้ชุมนุม นอกจากนี้แล้ว มือตบยังเป็นอุปกรณ์ใช้ในการขับไล่รัฐบาลนายสมชาย วงศ์สวัสดิ์ และบุคคลในวงการต่าง ๆ ที่รับใช้ระบอบทักษิณ เมื่อไปตามสถานที่ต่าง ๆ อีกด้วยเท้าตบ-หัวใจตบ เท้าตบ-หัวใจตบ. ปัจจุบันได้มีการสร้างเท้าตบ ขึ้นมาใช้ โดยกลุ่มต่อต้านพันธมิตร เพื่อเป็นการแก้ทางมือตบ โดยแนวร่วมประชาธิปไตยต่อต้านเผด็จการแห่งชาติ (นปช.) ประดิษฐ์ขึ้นเพื่อล้อเลียนกลุ่มพันธมิตรประชาชนเพื่อประชาธิปไตย โดยกล่าวว่าเท้าตบนั้นเสมือนเป็นจุดยืน และได้มีการสร้างอุปกรณ์ที่คล้ายคลึงกับเท้าตบขึ้นมาอีกอย่างหนึ่งคือหัวใจตบ ทั้งนี้ เท้าตบและหัวใจตบที่เป็นพลาสติกจะเป็นสีแดงตามสีของกลุ่ม แต่ก็มีเท้าตบที่เป็นแบบยางที่ประดิษฐ์ขึ้นโดยกลุ่มรักเชียงใหม่ 51 จะมีพื้นเป็นสีขาวและมีใบหน้าของแกนนำกลุ่มพันธมิตรฯ แต่เท้าตบแบบยางไม่เป็นที่นิยมมากนักเนื่องจากมีราคาที่แพงกว่าแบบพลาสติกและเสียงไม่ดังเท่า โดยเท้าตบที่ถูกนำมาใช้ในการชุมนุม แนวร่วมประชาธิปไตยต่อต้านเผด็จการแห่งชาติ จะมีสีแดงเพียงสีเดียว</doc>
