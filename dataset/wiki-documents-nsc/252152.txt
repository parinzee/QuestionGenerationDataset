<doc id="252152" url="https://th.wikipedia.org/wiki?curid=252152" title="ลูคา เดลลา รอบเบีย">ลูคา เดลลา รอบเบีย ลูคา เดลลา รอบเบีย () (ค.ศ. 1400 - ค.ศ. 1482) เป็นประติมากรยุคฟื้นฟูศิลปวิทยาของคริสต์ศตวรรษที่ 15 ผู้มีความเชี่ยวชาญทางสร้างงานเซรามิคเคลือบ (Ceramic glaze) ลูคาสร้างงานเซรามิคเคลือบที่มีความทนแดดทนฝนที่เหมาะแก่การตกแต่งภายนอกตัวอาคาร งานของลูคามีชื่อว่าเป็นงานที่มีเสน่ห์ที่ไม่ใช่งานที่พยายามแสดงนาฏกรรมเช่นงานของศิลปินอื่นร่วมสมัย งานชิ้นสำคัญสองชิ้นที่สร้างคือ “การประสูติของพระเยซู” ที่สร้างราวปี ค.ศ. 1460 และ “พระแม่มารีและพระบุตร” ที่สร้างราวปี ค.ศ. 1475 ลูคาเป็นสมาชิกของตระกูลที่มีชื่อเสียงในงานด้านนี้ที่รวมทั้งอันเดรอา เดลลา รอบเบีย และ จิโอวานนิ เดลลา รอบเบีย ลูคาได้รับคำสรรเสริญโดยลีออน บาตติสตา อัลเบอร์ติว่ามีความสามารถที่เทียบได้กับประติมากรโดนาเทลโล และ ลอเร็นโซ กิเบอร์ติ, สถาปนิกฟีลิปโป บรูเนลเลสกี และจิตรกร มาซาชิโอ การเปรียบเทียบลูคากับศิลปินระดับหนึ่งเช่นนี้เป็นการทำให้ทราบถึงฝีมือของผลงานด้านอื่นของลูคาด้วยที่รวมทั้งงานหินอ่อนและสัมริดประวัติ ประวัติ. ประวัติเกี่ยวกับลูคาในวัยเด็ก การศึกษา การฝึกหัด และงานประติมากรรมในระยะแรกไม่มีรายละเอียดให้ทราบกัน และงานหลายชิ้นก็ไม่สามารถบอกได้ว่าสร้างขึ้นเมื่อใด สัญญาสั่งงานแรกที่ปรากฏคือสัญญาสำหรับงาน “ระเบียงคานตอเรีย” (ระเบียงนักดนตรี; ค.ศ. 1431-ค.ศ. 1438) สำหรับมหาวิหารฟลอเรนซ์แสดงให้เห็นว่าลูคาต้องเป็นศิลปินผู้มีฝีมือพอสมควรก่อนที่จะมาเป็นสมาชิกของสมาคมช่างสลักในปี ค.ศ. 1432 “ระเบียงคานตอเรีย” เป็นภาพเด็กร้องเพลงและเต้นรำเพื่อสรรเสริญพระเจ้าจากเพลงสดุดี 150 ร่างของเด็กเป็นร่างที่เต็มไปด้วยชีวิตจิตใจและรายละเอียด ระเบียงประกอบด้วยแผงภาพสิบแผง ในช่วงยี่สิบปีต่อมาลูคาก็สร้างงานสำคัญๆ ทั้งที่ทำด้วยหินอ่อนและสัมริด ที่รวมทั้งชุดภาพนูนบนหินอ่อนที่สลักในปี ค.ศ. 1437 สำหรับหอระฆังของมหาวิหารฟลอเรนซ์, งานหินอ่อนและงานเซรามิคเคลือบแท่นบูชา (ค.ศ. 1443) ที่ปัจจุบันอยู่ที่วัดซานตามาเรียที่เพเรโทรา, เทวดาสัมริดสำหรับตกแต่ง “ระเบียงคานตอเรีย” และงานชิ้นใหญ่ร่วมกับมิเกลอโซ มิเกลอซิในการสร้างประตูสัมริดสำหรับห้องเก็บสมบัติของมหาวิหารที่มาสร้างเสร็จในปี ค.ศ. 1469 งานชิ้นนี้มีเพียงตัวแบบไม่กี่ตัวบนบานประตูที่วางองค์ประกอบอย่างง่ายๆ ที่ตรงกับข้ามกับประตูที่เต็มไปด้วยรายละเอียดของประตูหอศีลจุ่มโดยลอเร็นโซ กิเบอร์ติ ลูคาทำงานเซรามิคเคลือบสองชิ้นให้แก่มหาวิหาร “การคืนชีพของพระเยซู” ในปี ค.ศ. 1445 และ “อัสสัมชัญของพระเยซู” ในปี ค.ศ. 1446</doc>
