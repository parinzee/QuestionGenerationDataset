<doc id="916630" url="https://th.wikipedia.org/wiki?curid=916630" title="สะพานหก">สะพานหก บทความนี้หมายถึงสะพานหกในพื้นที่แขวงพระบรมมหาราชวัง และแขวงศาลเจ้าพ่อเสือ เขตพระนคร กรุงเทพมหานคร ในความหมายอื่น ดูที่: สะพานยก สะพานหก เป็นสะพานที่สร้างข้ามคลองคูเมืองเดิม หรือคลองหลอดวัดราชนัดดา ตั้งอยู่ในแขวงพระบรมมหาราชวังและแขวงศาลเจ้าพ่อเสือ เขตพระนคร กรุงเทพมหานคร ชื่อสะพานเรียกตามลักษณะซึ่งนำแบบมาจากสะพานในเมืองวิลันดา ประเทศเนเธอร์แลนด์ สร้างครั้งรัชกาลที่ 4 ต่อเนื่องถึงรัชกาลที่ 5 มีลักษณะพิเศษ คือ สามารถยกหรือหกให้เรือผ่านได้ โดยมีสะพานลักษณะเช่นนี้ในพื้นที่กรุงเทพมหานคร ในช่วงต้นกรุงรัตนโกสินทร์มากด้วยกันถึง 8 แห่ง ทั้งในฝั่งพระนครและฝั่งธนบุรี คือ- ข้ามคลองที่หน้ากระทรวงมหาดไทย - ข้ามคลองที่หลังกระทรวงมหาดไทย - ข้ามคลองริมวังพระองค์เจ้าสาย - ข้ามคลองบางกอกใหญ่ - ข้ามคลองวัดอนงคาราม - ข้ามคลองวัดพิชัยญาติ - ข้ามคลองสระปทุม - ข้ามคลองมอญ แต่ได้ทรุดโทรมไปตามกาลเวลา ปัจจุบันเหลือเพียงแห่งเดียว คือ บริเวณหน้ากระทรวงมหาดไทย สะพานหก เชื่อมระหว่างถนนอัษฎางค์และถนนราชินี โดยมีสถานที่สำคัญใกล้เคียง คือ สวนสราญรมย์, อนุสาวรีย์หมูและสะพานปีกุน, วัดราชบพิธสถิตมหาสีมาราม, วัดราชประดิษฐสถิตมหาสีมาราม, สะพานมอญ, สะพานช้างโรงสี, กระทรวงมหาดไทย และกระทรวงกลาโหม เดิมเป็นสะพานไม้และได้ทรุดโทรมไปตามกาลเวลา ต่อในในช่วงฉลองกรุงรัตนโกสินทร์ครบ 200 ปี ในปีพุทธศักราช 2525 ทางรัฐบาลได้ดำเนินการสร้างสะพานหกขึ้นมาใหม่ โดยปรับจากโครงสร้างไม้ปลายตุ้มเหล็กมาเป็นสะพานคอนกรีตสำหรับเดินข้าม แต่ให้คงลักษณะเหมือนอย่างโบราณเพื่อเป็นอนุสรณ์ของกรุงรัตนโกสินทร์</doc>
