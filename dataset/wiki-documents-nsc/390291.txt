<doc id="390291" url="https://th.wikipedia.org/wiki?curid=390291" title="อนุสรณ์ เอี่ยมสะอาด">อนุสรณ์ เอี่ยมสะอาด อนุสรณ์ เอี่ยมสะอาด อดีตรักษาการโฆษกประจำสำนักนายกรัฐมนตรี อดีตรองโฆษกประจำสำนักนายกรัฐมนตรี ผู้ดำเนินรายการข่าวโทรทัศน์ชื่อดังหลายรายการประวัติ ประวัติ. อนุสรณ์ เกิดเมื่อวันที่ 17 ตุลาคม พ.ศ. 2517 ที่อำเภอมุกดาหาร จังหวัดนครพนม (ปัจจุบันคือ จังหวัดมุกดาหาร) สำเร็จการศึกษาระดับปริญญาโท สาขาการบริหารและพัฒนาสังคม มหาวิทยาลัยเกษตรศาสตร์ ระดับปริญญาเอก ปรัชญาดุษฎีบัณฑิต สาขาการจัดการอุตสาหกรรม คณะบริหารธุรกิจ สถาบันเทคโนโลยีพระจอมเกล้าเจ้าคุณทหารลาดกระบัง เป็นนักกิจกรรมและเป็นนักเคลื่อนไหวคนหนึ่งในหมู่คนเสื้อแดง ดีกรีความนิยมอยู่ในระนาบเดียวกับนายณัฐวุฒิ ใสยเกื้อ ซึ่งเป็นเพื่อนสนิทที่เติบโตมาด้วยกันจากรายการโต้คารมมัธยมศึกษา ได้รับรางวัลเยาวชนดีเด่นแห่งชาติ ด้านการส่งเสริมการปกครองระบอบประชาธิปไตย ในขณะศึกษาชั้นมัธยมจากโรงเรียนราชสีมาวิทยาลัย จังหวัดนครราชสีมา ได้เป็นตัวแทนโรงเรียนเข้าแข่งขัน ในรายการโต้คารมมัธยมศึกษารุ่นที่ 2 ทางไทยทีวีสีช่อง 3 อสมท.ในฐานะหัวหน้าทีม จนได้รับตำแหน่ง นักโต้วาทีชายยอดเยี่ยม จากทั้ง 12 รุ่น โดยสามารถเอาชนะนักโต้วาทีชายทั้งหมด ด้วยผลการโหวตจากประชาชนคนไทยทั้งประเทศ อนุสรณ์เริ่มมีชื่อเสียง จากการเป็นผู้ดำเนินรายการเล่าข่าว สนทนาข้อมูลข่าวสาร ในสไตล์ดุดัน ชัดเจน ว่ากันว่า เวลาตลกก็ตลกได้อย่างกดรีโมท เวลาดุดันก็ร้อนแรงดั่งทะเลเพลิง อย่างรายการ ข่าวหน้าสี่ ทางสถานีวิทยุโทรทัศน์แห่งประเทศไทย เมื่อปี พ.ศ. 2551 จากนั้นในปี พ.ศ. 2552 เข้าร่วมเป็นพิธีกรของสถานีประชาธิปไตย สำหรับบทบาทซึ่งทำให้เป็นที่รู้จักของกลุ่มคนเสื้อแดงมากที่สุดคือ การทำหน้าที่โฆษกเวทีการชุมนุมของ นปช.แดงทั้งแผ่นดิน ทุกครั้งของการขึ้นเวที จะเรียกแฟนคลับสุภาพสตรีที่เหนียวแน่นของตัวเอง ว่า แม่ๆ และผู้คนก็จะรอคอยการปรากฏตัวของเขาในทุกๆครั้ง เป็นผู้ดำเนินรายการ The issue ออกอากาศทุกวัน พุธ ตั้งแต่เวลา 23.00 น. ทางช่อง ช่อง 11 กรมประชาสัมพันธ์ และรายการ ที่นี่เอ็มวีห้า ออกอากาศทุกวันจันทร์-วันศุกร์ เวลา 21:30-23:00 น. ทางช่อง เอ็มวีทีวี 5 ซึ่งเป็นรายการเล่าข่าว สนทนาเชิงข่าว และวิเคราะห์ข่าวชื่อดัง ในหมู่รายการโทรทัศน์ดาวเทียมด้วยกัน ในปี พ.ศ. 2554 ได้รับแต่งตั้งเป็นรองโฆษกประจำสำนักนายกรัฐมนตรี ในรัฐบาลยิ่งลักษณ์ ชินวัตร ในเดือนกุมภาพันธ์ พ.ศ. 2555 ได้รับแต่งตั้งให้ดำรงตำแหน่งรักษาการโฆษกประจำสำนักนายกรัฐมนตรี ต่อมาในปี พ.ศ. 2556 ได้รับแต่งตั้งเป็นผู้ช่วยเลขานุการรัฐมนตรีว่าการกระทรวงศึกษาธิการ ในการเลือกตั้งสมาชิกสภาผู้แทนราษฎรไทยเป็นการทั่วไป พ.ศ. 2557 เขาได้สมัครรับเลือกตั้งในระบบบัญชีรายชื่อ สังกัดพรรคเพื่อไทย ลำดับที่ 110เครื่องราชอิสริยาภรณ์เครื่องราชอิสริยาภรณ์. - พ.ศ. 2554 - เครื่องราชอิสริยาภรณ์อันมีเกียรติยศยิ่งมงกุฎไทย ตริตราภรณ์มงกุฎไทย (ต.ม.) - พ.ศ. 2555 - เครื่องราชอิสริยาภรณ์อันเป็นที่เชิดชูยิ่งช้างเผือก ชั้นตริตาภรณ์ช้างเผือก (ต.ช.)</doc>
