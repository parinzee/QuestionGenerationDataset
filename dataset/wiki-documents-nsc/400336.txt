<doc id="400336" url="https://th.wikipedia.org/wiki?curid=400336" title="ตี๋ ชิง">ตี๋ ชิง ตี๋ ชิง ตามสำเนียงกลาง หรือ เต็ก เช็ง ตามสำเนียงฮกเกี้ยน (; ค.ศ. 1008–1057) เป็นแม่ทัพในยุคราชวงศ์ซ้องที่มีชื่อเสียงปรากฏในหน้าประวัติศาสตร์และพงศาวดารของจีน ตี๋ ชิง เกิดในครอบครัวที่ยากจน ณ บริเวณซึ่งปัจจุบันคือ เมืองเฟิงหยาง มณฑลซานซี ไต่เต้าจนกระทั่งได้มาเป็นแม่ทัพใหญ่ในยุคของเหรินจงฮ่องเต้ เรื่องราวของตี๋ ชิง ปรากฏอยู่ในพงศาวดารจีนชื่อว่า 萬花樓 แต่เป็นการเอาประวัติศาสตร์จริง ๆ มาแต่งเติมว่า เป็นขุนทหารที่จงรักภักดีต่อฮ่องเต้อย่างสูง แม้เป็นแม่ทัพ แต่เมื่อออกรบ จะอยู่แนวหน้าพร้อมทหารเลว จึงเป็นที่เคารพของไพร่พล และเมื่อออกรบจะสวมหน้ากากปิศาจที่ทำจากหนังสัตว์เพื่อปกปิดใบหน้าตน เพราะเคยกระทำผิดจนถูกสักที่ใบหน้า และเพื่อข่มขวัญข้าศึกด้วย ต่อมา ตี๋ ชิง ถูกใส่ความ และได้เปาบุ้นจิ้น ชำระคดีให้ ทั้งยังระบุว่า ตี๋ ชิง เป็นดาวบู๊จุติมาคู่กับเปาบุ้นจิ้นซึ่งเป็นดาวบุ๋น โดยตี๋ ชิง เป็นผู้ที่ไต่เต้าขึ้นมาจนเป็นบัณฑิตและแม่ทัพใหญ่ ได้รับแต่งตั้งให้เป็นผู้ช่วยผู้บัญชาการสำนักกิจการทหาร (樞密副使) โดยมีผลงานการรบทั้งหมด 25 ครั้ง การรบที่เป็นที่เลื่องลือรู้จักดีที่สุด คือ การบุกจู่โจมที่ช่องเขาคุนหลุนในเวลากลางคืน ในวันแรกตามปฏิทินจันทรคติเมื่อ ค.ศ. 1053 ตี๋ ชิง ถึงแก่กรรมขณะอายุได้ 48 ปี ที่เมืองโจวโก่ว มณฑลเหอหนาน ชีวิตส่วนตัว ตี๋ ชิง มีป้าคือ ตี๋ เชียนจิน (狄千金; ฮกเกี้ยนว่า เต็กเชยกิม) ซึ่งต่อมานางได้สมรสกับอ๋องแปด และได้เป็นพระชายา เรื่องราวของตี๋ ชิง ได้รับความนิยมในวัฒนธรรมจีนเช่นเดียวกับหลายบุคคลร่วมสมัย เช่น เปาบุ้นจิ้น, ขุนศึกตระกูลหยาง และได้รับการดัดแปลงเป็นละครโทรทัศน์อย่างน้อย 3 ครั้ง คือ The Legend of Dik Ching นำแสดงโดย เหมียว เฉียวเหว่ย เมื่อ ค.ศ. 1986 The Great General นำแสดงโดย หลิว สงเหยิน เมื่อ ค.ศ. 1994 และ Justice Pao ตอนที่ 176–180 เมื่อ ค.ศ. 1993</doc>
