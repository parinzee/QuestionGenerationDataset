<doc id="122283" url="https://th.wikipedia.org/wiki?curid=122283" title="ทฤษฎี สหวงษ์">ทฤษฎี สหวงษ์ ทฤษฎี สหวงษ์ (23 มกราคม 2523 – 18 มกราคม 2559) ชื่อเล่น ปอ เป็นนักแสดงและนายแบบชาวไทย มีผลงานสร้างชื่อจากละครเรื่อง ผู้ใหญ่ลีกับนางมา ทฤษฎีสำเร็จการศึกษาระดับปริญญาตรีจากคณะวิทยาการจัดการ มหาวิทยาลัยราชภัฏจันทรเกษม แล้วทำงานธนาคารก่อนเข้าวงการบันเทิงโดยเริ่มจากเป็นนายแบบ ได้แสดงละครเรื่อง ลิขสิทธิ์หัวใจ เป็นเรื่องแรก จากนั้นมีผลงานในวงการบันเทิงต่าง ๆ ด้านชีวิตส่วนตัว สมรสกับแวนดา มุททาสุวรรณในปี 2556 มีบุตรหนึ่งคน เดือนสิงหาคม 2558 ทฤษฎีรับการรักษาในโรงพยาบาลด้วยเรื่องไข้เลือดออก แต่มีภาวะแทรกซ้อนมากมาย สุดท้ายเสียชีวิตเมื่อวันที่ 18 มกราคม 2559 เนื่องจากการติดเชื้อในปอดลุกลามประวัติ ประวัติ. ทฤษฎี สหวงษ์เกิดที่จังหวัดบุรีรัมย์ เป็นบุตรคนโตของผู้ช่วยศาสตราจารย์สงวน และพิศมัย สหวงษ์ มีน้องชายสองคน บิดาเป็นอาจารย์มหาวิทยาลัยราชภัฏบุรีรัมย์ มารดารับราชการครู ทฤษฎีสำเร็จการศึกษาระดับมัธยมศึกษาจากโรงเรียนบุรีรัมย์พิทยาคม เขาสอบเทียบการศึกษานอกระบบจนสามารถสอบเข้าเรียนระดับอุดมศึกษาได้ขณะอยู่ชั้นมัธยมศึกษาปีที่ 5 ภายหลังสำเร็จการศึกษาระดับปริญญาตรี คณะวิทยาการจัดการ สาขาบริหารทรัพยากรมนุษย์ มหาวิทยาลัยราชภัฏจันทรเกษม ครั้นสำเร็จการศึกษาเขาทำงานที่ธนาคารไทยพาณิชย์ ระหว่างนั้นเขาก้าวเข้าสู่วงการบันเทิงด้วยการเป็นนายแบบ จากนั้นก็มีข้อเสนองานมากมาย ต่อมาได้รับรางวัลสุดยอดหนุ่มคลีโอ ปี 2004 และตัดสินใจลาออกเพื่อรับงานแสดงเต็มตัว ทางบางกอกดราม่าเห็นแววจึงเรียกเข้าไปแคสต์งาน หลังจากผ่านการทดสอบหน้ากล้องได้เข้าเรียนการแสดงกับช่อง 3 ได้เล่นละครเรื่อง "ลิขสิทธิ์หัวใจ" เป็นเรื่องแรกชีวิตส่วนตัว ชีวิตส่วนตัว. ทฤษฎี สหวงษ์จดทะเบียนสมรสกับแวนดา มุททาสุวรรณ หรือแวนดา สหวงษ์ (สกุลเดิม: ฉิ่งเล็ก; ชื่อเล่น โบว์ หรือ ด้า) อดีตผู้ประกาศข่าวช่องทรูวิชั่นส์ และอดีตนักกีฬาเทควันโด เมื่อปี 2556 หลังคบหากันมากว่า 10 ปี ทั้งนี้แวนดาเคยสมรสและมีบุตรแล้ว ทฤษฎีและแวนดามีบุตรหนึ่งคนคือ พาขวัญ สหวงษ์ (ชื่อเล่น มะลิ, เกิด 24 ตุลาคม 2556) ซึ่งก่อนหน้านี้ทฤษฎีปฏิเสธเรื่องมีภรรยาและบุตรมาตลอด ทฤษฎีมีความเห็นทางการเมืองตรงกับ กปปส. โดยเคยเข้าร่วมชุมนุมกับกลุ่มในปี 2557บั้นปลาย บั้นปลาย. เดือนสิงหาคม 2558 ทฤษฎีเข้ารับรักษาอาการป่วยไม่ทราบสาเหตุในโรงพยาบาลเอกชนแห่งหนึ่งหลังกลับจากจังหวัดบุรีรัมย์บ้านเกิด ตรวจพบว่าติดเชื้อไข้เลือดออก แพทย์จึงให้เข้ารับการรักษาในโรงพยาบาล แต่ต่อมาอาการไม่ดีขึ้น จึงส่งต่อไปรักษาที่คณะแพทยศาสตร์โรงพยาบาลรามาธิบดี มหาวิทยาลัยมหิดล ตั้งแต่วันที่ 9 พฤศจิกายน 2558 โดยหลังจากเข้ารับการรักษาได้หนึ่งวัน อาการของทฤษฎีก็ทรุดหนักเข้าขั้นวิกฤติ เกิดภาวะตับวายและไตวายเฉียบพลัน มีภาวะตกเลือดอย่างมากในโพรงเยื่อหุ้มปอดข้างซ้าย มีอาการหายใจผิดปกติ หัวใจเต้นผิดจังหวะ แพทย์จึงใช้เครื่องมือฟอกไต และเครื่องมือพยุงการหายใจนับตั้งแต่นั้น รวมถึงผ่าตัดเพื่อหยุดเลือดในโพรงเยื่อหุ้มปอดซ้าย ต่อมาคณะแพทย์โรงพยาบาลรามาธิบดีแถลงว่าเชื้อไข้เลือดออกที่พบเป็นเชื้อไข้เลือดออกชนิดที่ 2 ซึ่งมีประวัติผู้ป่วยที่ติดเชื้อน้อยมาก มีอาการรุนแรงกว่าเชื้อไข้เลือดออกชนิดปกติที่พบเจอ และพบว่าเม็ดเลือดขาวต่อต้านเชื้อนี้อย่างรุนแรงจนทำให้เกิดภาวะช็อกจนต้องเข้ารับการรักษาในห้องปลอดเชื้อโดยด่วน ต่อมาแพทย์พบว่ามีหลอดเลือดแดงอุดตันที่ขาซ้าย และเลือดไปเลี้ยงเท้าไม่เพียงพอ แพทย์จึงลงความเห็นในการตัดขาเหนือข้อเท้าข้างซ้ายออกเพื่อพยุงอาการเมื่อวันที่ 23 พฤศจิกายน 2558 และต่อมาพบว่ามีอาการปอดติดเชื้อและมีถุงลมรั่วที่ปอดข้างซ้าย แพทย์จึงลงความเห็นในการตัดปอดซ้ายออกเพื่อพยุงอาการเมื่อวันที่ 23 ธันวาคม 2558 อาการของทฤษฎีนับตั้งแต่ผ่าตัดปอดซ้ายค่อย ๆ ดีขึ้น ต่อมา แพทย์ตรวจพบว่ามีอาการเลือดออกในกระเพาะอาหารและลำไส้ใหญ่ซ้ำ ๆ จึงต้องเข้ารับการส่องกล้องเพื่อหยุดเลือดเป็นระยะ แต่ต่อมาอาการของทฤษฎีก็ทรุดลงอย่างหนักเนื่องจากการติดเชื้อที่ปอดข้างขวาลุกลาม จนสุดท้ายร่างกายไม่ตอบสนองต่อการรักษา และเสียชีวิต ณ โรงพยาบาลรามาธิบดีเมื่อวันที่ 18 มกราคม 2559 เมื่อเวลา 11.50 น.ผลงานละครโทรทัศน์ ผลงาน. ละครโทรทัศน์. ละครโทรทัศน์ทั้งหมดด้านล่างนี้ออกอากาศทางสถานีวิทยุโทรทัศน์ไทยทีวีสีช่อง 3ละครซีรีส์ละครซีรีส์. - เหลี่ยมโจร รับบทเป็น ผู้กองก้องภัคภาพยนตร์ภาพยนตร์. - ทองสุก 13 (รับเชิญ)ละครเวทีละครเวที. - พ.ศ. 2556 ละครเวทีอิงประวัติศาสตร์เรื่อง "นางเสือง" - พ.ศ. 2557 ละครเวทีกลางแจ้งเฉลิมพระเกียรติพระบาทสมเด็จพระเจ้าอยู่หัว เรื่อง "พระมหาชนก" รับบท พระมหาชนกงานเพลงงานเพลง. - อัลบั้มรวมดาว 2007 เป็นโปรเจกต์ใหญ่ในโอกาสครบรอบ 25 ปีของอาร์เอส อัลบั้มนี้เป็นการนำเพลงคู่จากอัลบั้มรวมดาวมาขับร้องใหม่โดยใช้ซูเปอร์สตาร์รุ่นใหม่ - – เพลง จุดใต้ตำตอ - – เพลง ใต้ร่มมลุลี - – เพลง นกเขาคูรัก- 4 กันยายน 2550 อัลบั้ม The Album อยากบอกต้องออกเทป - – เพลง อยากตะโกน - – เพลง ใครสักคน- ร้องเพลงไตเติ้ล DoggaDoop - – เพลง DoggaDoop - – เพลง ปิ๊งรัก- ร้องเพลงประกอบละครผู้การเรือเร่ - – เพลง ทหารเรืออ้อนรัก - – เพลง เขิน - – เพลง ทหารเรือสมัครรัก- ร้องเพลงประกอบละครดาวจรัสฟ้า - – เพลง ฮักสาวหมอลำ - – เพลง อย่าลืมอีสาน - – เพลง รักแท้ก็แพ้ได้ - – เพลง ขอหอมก่อนแต่ง- ร้องเพลงประกอบละครมนต์รักลูกทุ่ง - – เพลง สิบหมื่น - – เพลง แม่ร้อยใจ - – เพลง สัญญาได้ไหม - – เพลง ข้าวออกรวง- ร้องเพลงประกอบละครต้มยำลำซิ่ง - – เพลง ต้มยำลำซิ่ง - – เพลง สะพานสายรุ้ง - – เพลง เห็นแก่ความรักของฉันได้ไหม- ร้องเพลงประกอบละครสาวน้อยร้อยล้าน - – เพลง เพลงที่ยังแต่งไม่จบพิธีกรพิธีกร. - รายการยิ้มน้อยยิ้มใหญ่ - รายการดาราการ์ตูน - รายการ Movie Guru - รายการ ทีวีสเปเชียลมิวสิกวิดีโอมิวสิกวิดีโอ. - เพลง รักนี้ไม่มีลืม ศิลปิน ฝน ธนสุนทร - เพลง เลิกไปเลย ศิลปิน ฝน ธนสุนทร - เพลง ปั่นจักรยาน (Bike for Dad)เกียรติคุณและรางวัลเกียรติคุณและรางวัล. - รางวัลจากนิตยสารคลีโอ ตำแหน่ง สุดยอดหนุ่มโสดในฝัน 2004 - เซเวนทีนชอยส์อวอร์ดส สาขา Choice Actor - สยามดารา สตาร์ส ปาร์ตี้ 2008 สาขาดารานำชายยอดเยี่ยม จากละครเรื่อง รักเล่ห์เสน่ห์ลวง - รางวัลลูกที่มีความกตัญญูกตเวทีอย่างสูงต่อแม่ จากสมาคมสังคมสงเคราะห์แห่งประเทศไทยในพระบรมราชูปถัมภ์ ประจำปี 2552 - ได้รับการแต่งตั้งให้เป็นทูตของ สมาคมพิทักษ์สัตว์แห่งโลก (คนแรกประจำภูมิภาคเอเชีย และได้รับประทานโล่ประกาศเกียรติคุณ จากพระเจ้าวรวงศ์เธอพระองค์เจ้าโสมสวลีพระวรราชาทินัดดามาตุ) - รางวัลผู้ใช้ภาษาไทยดีเด่น จากราชบัณฑิตยสถานสรรเสริญ ประจำปี 2552 - ได้รับการเสนอชื่อเข้าชิงรางวัลสตาร์เอนเตอร์เทนเมนต์อวอร์ดส 2009 ครั้งที่ 8 สาขาผู้แสดงนำชายยอดเยี่ยม จากละครเรื่อง ผู้ใหญ่ลีกับนางมา - รางวัลสตาร์เอนเตอร์เทนเมนต์อวอร์ดส 2009 ครั้งที่ 8 สาขาศิลปินรักษ์สิ่งแวดล้อมชาย - เข้าชิงรางวัลนาฏราช ครั้งที่ 1 สาขานักแสดงนำชายยอดเยี่ยม จากละครเรื่อง ผู้ใหญ่ลีกับนางมา - เข้าชิงรางวัลทีวีอินไซด์ ฮอท อวอร์ด 2010 สาขาพระเอก HOT แห่งปี - เข้าชิงรางวัลเฉลิมไทย จอแก้ว อวอร์ด ครั้งที่ 1 สาขานักแสดงชายในบทนำแห่งปี ประเภทตลก จากละครเรื่อง ผู้ใหญ่ลีกับนางมา - เข้าชิงรางวัลท็อปอวอร์ด 2009 สาขาดารานำชายยอดเยี่ยม จากละครเรื่อง ผู้ใหญ่ลีกับนางมา - เข้าชิงรางวัลสยามดาราสตาร์อวอร์ด 2010 สาขานักแสดงนำชายยอดเยี่ยม ประเภทละครโทรทัศน์ จากละครเรื่อง ผู้ใหญ่ลีกับนางมา - รับเข็มรางวัลจากกระทรวงทรัพยากรธรรมชาติและสิ่งแวดล้อม ประจำปี 2553 - รางวัลระฆังทอง สาขาบุคคลแห่งปี ประจำปี 2553 - รางวัลบุคคลต้นแบบ ประจำปี 2554 ในด้านความโปร่งใสและซื่อตรง จากงานสมัชชาคุณธรรมแห่งชาติครั้งที่ 5 - เข้าชิงรางวัลโทรทัศน์ทองคำ ครั้งที่ 26 สาขาดารานำชายดีเด่น จากละครเรื่อง ทาสรัก - เข้าชิงรางวัลเมขลา ครั้งที่ 24 สาขาดารานำชายดีเด่นยอดนิยม จากละครเรื่อง ทาสรัก - ครุศาสตรมหาบัณฑิตกิตติมศักดิ์ สาขาวิชาการศึกษาขึ้นพื้นฐาน (การประถมศึกษา) จาก มหาวิทยาลัยราชภัฏจันทรเกษม ประจำปีการศึกษา 2553–2554 - เข้าชิงรางวัลแคช อวอร์ด 2015 สาขา Talk of the town - รางวัลสีสันบันเทิงอวอร์ส 2015 สาขาขวัญใจมหาชน - รางวัลเอ็มไทยท็อปทอล์กอะเบาต์ 2016 สาขารางวัลเกียรติยศนักแสดงตัวอย่างที่ถูกกล่าวถึงมากที่สุด - รางวัลฮาวอวอร์ด สาขารางวัลเกียรติยศให้กับบุคคลที่เป็นแบบอย่างในการทำประโยชน์ต่อส่วนรวม ได้รับการยอมรับจากสื่อ และประชาชนตลอดมา - รางวัลดาวเมขลา สาขาศิลปินคนดีศรีสังคมปีมหามงคล ประจำปี 2559เครื่องราชอิสริยาภรณ์เครื่องราชอิสริยาภรณ์. - พ.ศ. 2558 - เหรียญกาชาดสมนาคุณ ชั้นที่ 3สิ่งสืบทอด สิ่งสืบทอด. เมื่อวันที่ 24 เม.ย. พ.ศ. 2559 ที่อาคารปฏิบัติธรรมเฉลิมพระเกียรติ วัดธรรมธีราราม หรือวัดป่าหลังโรงเรื่อย ต.ในเมือง อ.เมืองบุรีรัมย์ จ.บุรีรัมย์ ครอบครัวสหวงษ์ จัดพิธีบำเพ็ญกุศลครบ 100 วัน และบรรจุอัฐิของปอ และเกิดเหตุไม่คาดฝันขึ้นที่ วัดธรรมธีราราม ต.ในเมือง อ.เมือง จ.บุรีรัมย์ ได้เปิดเผยว่าเมื่อวันที่ 8 ก.ย. พ.ศ. 2559 กรณีที่เจดีย์บรรจุอัฐิของปอถูกคนร้ายใช้ท่อนเหล็กแหลมขนาดยาวทุบทำลาย จนได้รับความเสียหายนอกจากนี้รูปของปอที่อยู่หน้าเจดีย์ก็ถูกทำลายไปด้วย โดยคนร้ายได้ทิ้งอาวุธที่ใช้ใว้หน้าบริเวณเจดีย์ ทั้งนี้ทางวัดได้เข้าแจ้งความกับเจ้าหน้าที่ตำรวจ สภ. เมืองบุรีรัมย์ เมื่อวันที่ 18 ม.ค. พ.ศ. 2560 ครอบครัวสหวงษ์ ได้จัดพิธีบำเพ็ญกุศลครบรอบ 1 ปี การจากไปของ ปอ ณ วัดธรรมธีราราม หรือ วัดป่าหลังโรงเลื่อย อ.เมืองบุรีรัมย์ จ.บุรีรัมย์ เมื่อวันที่ 23 มกราคม พ.ศ. 2560 เป็นวันคล้ายวันเกิดครบรอบปีที่ 37 ของปอ โบว์ แวนดา ก็ได้โพสต์คลิปสุดซึ้งที่ น้องมะลิ ถือเค้กจุดเทียนไปยืนร้องเพลงหน้ารูปของปอเพื่ออวยพรวันเกิด</doc>
