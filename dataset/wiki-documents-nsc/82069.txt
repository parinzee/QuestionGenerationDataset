<doc id="82069" url="https://th.wikipedia.org/wiki?curid=82069" title="สอดรู้ สอดเห็น สอดเป็น สอดตาย">สอดรู้ สอดเห็น สอดเป็น สอดตาย สอดรู้ สอดเห็น สอดเป็น สอดตาย ชื่อภาษาไทยของภาพยนตร์เรื่อง The Blair Witch Project เป็นภาพยนตร์ในแนวสารคดี ความยาว 86 นาที ออกฉายในปี ค.ศ. 1999 และเข้าฉายในประเทศไทยเมื่อวันที่ 5 พฤศจิกายน ปีเดียวกันเนื้อเรื่อง เนื้อเรื่อง. ในวันที่ 21 ตุลาคม ค.ศ. 1994 นักศึกษาวิชาภาพยนตร์ 3 คน จากวิทยาลัยมอนต์โกเมอรี ประกอบไปด้วย ฮีเธอร์ (ฮีเธอร์ โดนาฮิว), โจซัว (โจซัว เลียวนาร์ด) และ ไมเคิล (ไมเคิล วิลเลี่ยมส์) ได้เข้าไปในป่าแบล็กฮิลล์ ในเมืองเบอร์กิตต์สวิลล์ รัฐแมริแลนด์ เพื่อถ่ายทำภาพยนตร์สารคดีเรื่องแม่มดแบลร์ อันเป็นตำนานความเชื่อของคนพื้นถิ่น แต่ทั้ง 3 กลับหายตัวไปอย่างลึกลับ หนึ่งปีให้หลัง หลักฐานต่าง ๆ ก็ถูกค้นพบ ไม่ว่าจะเป็นตลับฟิล์ม กล่องฟิล์ม กล้องขนาด 8 มิลลิเมตร และขนาด 16 มิลลิเมตร บันทึกการเดินทางของฮีเธอร์ และกระเป๋า เรื่องราวที่ถูกบันทึกลงบนแผ่นฟิล์มโดยนักศึกษาทั้งสาม เป็นเรื่องราวเกี่ยวกับการเดินทางภายในป่าแบล็คฮิลล์ และเรื่องราวอันน่าสะพรึงกลัวที่ ทำให้พวกเขาหายตัวไป โดยมี โจซัว ทำหน้าที่ตากล้องฟิล์ม 16 มิลลิเมตร ไมเคิลทำหน้าที่บันทึกเสียง และฮีเธอร์เป็นผู้ถ่ายทอดเรื่องราวสำหรับภาพยนตร์เรื่องนี้ ในฟิล์มพวกเขาทั้งหมดหลงทาง แม้ฮีเธอร์จะได้ศึกษาป่าผืนนี้และมีแผนที่และเข็มทิศพร้อมแล้ว แต่ก็หาทางออกไม่ได้ พวกเขาทั้ง 3 ตึงเครียด บางครั้งก็ทะเลาะกันเอง ต่อมา โจซัว ก็หายตัวไปอย่างลึกลับในเวลากลางคืน บางคืนมีเสียงเหมือนเด็กร้องไห้อย่างลึกลับแต่หาที่มาไม่ได้ แถมยังมีกิ่งไม้ที่ผูกกันด้วยรูปร่างประหลาด ๆ คล้ายมนุษย์แขวนอยู่กับต้นไม้เหมือนเครื่องรางทางไสยศาสตร์ ซึ่งเห็นได้ชัดเจนมีผู้กระทำขึ้น แต่ไม่รู้ว่าเป็นใครเบื้องหลังและความสำเร็จ เบื้องหลังและความสำเร็จ. The Blair Witch Project เป็นภาพยนตร์ทุนต่ำที่กำกับ เขียนบทและตัดต่อโดย เอดูอาร์โด ซานเชส กับ เดเนียล ไมริก โดยเป็นภาพยนตร์ในแนวสารคดีเสมือนจริงที่สร้างได้อย่างแหวกแนวไม่เหมือนภาพยนตร์ทั่วไปในขณะนั้น ทั้งตำนานและความเชื่อทั้งหมดนี้ถูกสร้างขึ้นมาภายหลัง โดยสร้างว่า ตำนานเรื่องแม่มดแบลร์นี้มีเค้าโครงมาจากเรื่องจริงที่เคยเกิดขึ้นที่เมืองใกล้ ๆ กันนี้ที่ชื่อ แบลร์ ที่ตั้งอยู่ทางตอนเหนือของรัฐแมริแลนด์ เริ่มตั้งแต่ปี ค.ศ. 1785–ค.ศ. 1941 ซึ่งมีเด็ก ๆ ได้หายตัวไปและมีเหยื่อถูกฆาตกรรมหลายราย การถ่ายทำใช้ฟิล์มทั้งหมด 11 ม้วน โดยใช้นักแสดงทั้ง 3 คนเข้าไปอยู่ในป่าจริง ๆ และกำหนดจุดรับคำสั่งทุก ๆ 3 วัน โดยผู้กำกับจะใส่บทและคำสั่งในตะกร้า โดยที่นักแสดงก็ไม่รู้ว่าตนจะต้องเจอกับอะไร ภาพยนตร์มาประสบความสำเร็จและมีชื่อเสียงขึ้นมาจากการฉายในเทศกาลภาพยนตร์กาน ประเทศฝรั่งเศส ในปี ค.ศ. 1998 และสามารถทำเงินได้มากเมื่อเข้าฉายในโรงภาพยนตร์ทั่วไปในสหรัฐอเมริกา และได้เกิดเป็นกระแส และได้มีการสร้างเป็นซีรีส์สำหรับฉายทางโทรทัศน์ในเวลาต่อมา และยังมีผู้ได้นำต้นฉบับมาสร้างใหม่อีกด้วย และได้มีการสร้างเป็นภาพยนตร์ภาคต่อ ใช้ชื่อว่า ในปีถัดมา แต่ทว่าไม่ใช่ในแนวสารคดีเหมือนภาคแรก และภาค 3 ในปี ค.ศ. 2016 ใช้ชื่อว่า Blair Witch แต่การเข้าฉายในประเทศไทย ไม่ประสบความสำเร็จเท่าที่ควรทั้งทางรายได้และเสียงวิจารณ์ โดยมีเสียงวิจารณ์ว่าภาพที่ถ่ายด้วยกล้องจากมือชวนให้น่าเวียนหัว อีกทั้งมีการเปรียบเทียบกับภาพยนตร์อีกเรื่องหนึ่งที่มีลักษณะคล้ายคลึงกันที่เข้าฉายก่อนหน้านั้นนานแล้ว คือ Cannibal Holocaust ว่า Cannibal Holocaust ทำได้ดีกว่า เหมือนจริง และน่ากลัวกว่ามาก</doc>
