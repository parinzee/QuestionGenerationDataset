<doc id="70082" url="https://th.wikipedia.org/wiki?curid=70082" title="กัปตัน (ฟุตบอล)">กัปตัน (ฟุตบอล) กัปตันฟุตบอล เป็นผู้ที่ได้รับแต่งตั้งจากผู้จัดการทีม ให้สั่งการลูกทีมในสนามแทนผู้จัดการทีม กฎของการแต่งตั้งกัปตันทีมนั้นไม่มีกฎตายตัว ไม่จำกัดอายุและตำแหน่งที่เล่น แต่โดยส่วนมากแล้วกัปตันทีมมักจะเป็นผู้ที่มีอาวุโสที่สุดในทีม (อยู่ในทีมนานที่สุด) แต่ในเกมฟุตบอลจะเห็นว่าบางครั้งผู้จัดการทีมก็แต่งตั้งให้ผู้เล่นที่มีความสามารถโดดเด่นในทีมเป็นกัปตัน กัปตันทีมมีเพียง 1 คนต่อทีมเท่านั้น ผู้ที่เป็นกัปตันทีมเวลาลงสนามจะใส่แถบผ้าคาดแขนข้างหนึ่ง ซึ่งเรียกผ้าคาดนี้ว่า ปลอกแขนกัปตันทีม ในกรณีที่กัปตันไม่อยู่ในสนาม (เช่นไม่สามารถที่จะแข่งได้ในนัดนั้นๆ หรือถูกเปลี่ยนตัวออก) ในทีมก็จะมีการแต่งตั้งสมาชิกคนหนึ่งในทีมมารับตำแหน่งรักษาการณ์กัปตันแทน (ปกติในแต่ละทีมจะมีรองกัปตันมารับหน้าที่นี้อยู่แล้ว ถ้าไม่มีก็แต่งตั้งผู้เล่นอื่นแทน) อนึ่ง เวลาที่ทีมชนะเลิศการแข่งขันแล้วการแข่งขันนั้นมีพิธีการมอบถ้วยรางวัล ตามธรรมเนียมแล้วกัปตันจะเป็นคนที่ชูถ้วยเป็นคนแรกเสมอ</doc>
