<doc id="539604" url="https://th.wikipedia.org/wiki?curid=539604" title="หม่อมเจ้านิตยากร วรวรรณ">หม่อมเจ้านิตยากร วรวรรณ หม่อมเจ้านิตยากร วรวรรณ อดีตสมาชิกสภาผู้แทนราษฎรจังหวัดพระนครศรีอยุธยาพระประวัติ พระประวัติ. หม่อมเจ้านิตยากร เป็นพระโอรสพระองค์ที่ 9 ในพระเจ้าบรมวงศ์เธอ พระองค์เจ้าวรวรรณากร กรมพระนราธิปประพันธ์พงศ์ และหม่อมผัน วรวรรณ ประสูติเมื่อวันพุธที่ 5 เมษายน พ.ศ. 2436 ตรงกับปีมะเส็ง ทรงเข้ารับการศึกษาที่วังวรวรรณ โรงเรียนราชวิทยาลัย (โรงเรียน ภ.ป.ร. ราชวิทยาลัย ในพระบรมราชูปถัมภ์) และโรงเรียนนายร้อยทหารบก ตามลำดับ วันที่ 11 กรกฎาคม พ.ศ. 2456 ทรงผนวชเป็นพระภิกษุ ณ พระอุโบสถ วัดพระศรีรัตนศาสดาราม โดยมีสมเด็จพระเจ้าบรมวงศ์เธอ กรมพระยาวชิรญาณวโรรส เป็นพระอุปัชฌาย์ พระเจ้าวรวงศ์เธอ กรมหมื่นชินวรสิริวัฒน์ เป็นพระกรรมวาจาจารย์ ผนวชแล้วไปจำพรรษา ณ วัดบวรนิเวศราชวรวิหาร ต่อมาได้ทรงถวายตัวเป็นมหาดเล็กในพระบาทสมเด็จพระปกเกล้าเจ้าอยู่หัว (รัชกาลที่ 7 ) ในขณะที่ยังดำรงพระอิสริยยศเป็น สมเด็จเจ้าฟ้าประชาธิปกศักดิ์เดช ในขณะที่ทรงมียศเป็น นายร้อยเอก (ร.อ.) ได้เกิดสงครามโลกครั้งที่หนึ่งขึ้น ได้ทรงอาสาไปราชการสงครามในตำแหน่งผู้บังคับกอง ในราชการครั้งนั้นทรงได้รับพระราชทานเครื่องราชอิสริยาภรณ์อันมีศักดิ์รามาธิบดีชั้นอัศวิน และได้รับเครื่องอิสริยาภรณ์เลฌียงดอเนอร์ของประเทศฝรั่งเศส อีกด้วย ในรัชกาลพระบาทสมเด็จพระปกเกล้าเจ้าอยู่หัว ทรงพระกรุณาโปรดเกล้าฯ ให้เป็นราชองค์รักษ์ ต่อมาได้กราบถวายบังคมลาออกจากราชการมาประกอบอาชีพส่วนตัวบริหารกิจการรถไฟสายท่าเรือ–พระพุทธบาท และยังทรงได้รับการเลือกตั้งเป็นสมาชิกสภาผู้แทนราษฎรของจังหวัดพระนครศรีอยุธยาอีกด้วยถึง 2 สมัย ในสังกัดพรรคสหชีพ โดยทรงได้รับเลือกครั้งแรกในการเลือกตั้งเมื่อเดือนสิงหาคม พ.ศ. 2489 แทนที่ นายปรีดี พนมยงค์ ที่ลาออกไปก่อนหน้านั้นจากการสวรรคตของพระบาทสมเด็จพระปรเมนทรมหาอานันทมหิดล (รัชกาลที่ 8) โดยบทบาทในทางการเมืองของ ม.จ.นิตยากร เป็นที่โดดเด่นมาก ถือเป็น ส.ส. ที่ฝีปากจัดจ้าน กล้าพูดกล้าวิจารณ์ จนได้รับฉายาว่า "เห่าหม้อ" จากการที่เมื่อทรงปราศรัยหรือพูดจบ มักจะลงท้ายด้วยคำว่า "เห่าหม้อ" ทุกครั้ง ชีวิตส่วนพระองค์ ทรงสมรสกับหม่อมแก้ว เอี่ยมจำนง มีโอรสและธิดารวมทั้งหมด 8 ท่าน พระองค์ได้ถึงชีพิตักษัยเมื่อวันอังคารที่ 16 มีนาคม พ.ศ. 2514 สิริชันษาได้ 77 ปีเศษ</doc>
