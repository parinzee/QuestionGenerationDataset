<doc id="57300" url="https://th.wikipedia.org/wiki?curid=57300" title="ชนะชัย ศรีชาพันธุ์">ชนะชัย ศรีชาพันธุ์ ชนะชัย ศรีชาพันธุ์ เป็นบิดา และผู้ฝึกสอนส่วนตัวของภราดร ศรีชาพันธุ์ นักเทนนิสมือหนึ่งของไทยประวัติ ประวัติ. ชนะชัย ศรีชาพันธุ์ เป็นชาวจังหวัดขอนแก่น สมรสกับ อุบล ศรีชาพันธุ์ มีบุตรชายสามคน คือ ธนากร นราธร และภราดร เดิมชนะชัยทำงานอยู่ที่ธนาคารกรุงศรีอยุธยา และเล่นเทนนิสเป็นงานอดิเรก ต่อมาเมื่อบุตรชายสองคนคือ ธนากร และนราธร สนใจการเล่นเทนนิสและต้องเดินทางเข้ากรุงเทพเพื่อฝึกซ้อมเป็นประจำ ชนะชัยจึงลาออกจากงานประจำ เพื่อฝึกสอนให้กับธนากร และนราธรอย่างเต็มตัว จนทั้งคู่เป็นนักกีฬาทีมชาติ และเป็นนักเทนนิสมือ 1 ของไทย เมื่อ พ.ศ. 2532 เมื่อภราดร เริ่มเล่นเทนนิสอาชีพเมื่อ พ.ศ. 2540 ชนะชัยได้เดินทางไปกับภราดร ในฐานะผู้ฝึกสอนส่วนตัว จนกระทั่งภราดรมีอันดับโลกสูงสุด อันดับ 9 เมื่อ พ.ศ. 2546 ในช่วงนั้นเริ่มมีเสียงเรียกร้องจากแฟนเทนนิสชาวไทย ให้เปลี่ยนตัวผู้ฝึกสอนของภราดร จากชนะชัย เป็นผู้ฝึกสอนมืออาชีพชาวต่างชาติ โดยหวังว่าผู้ฝึกสอนมืออาชีพจะสามารถผลักดันภราดร ให้สามารถก้าวไปถึงระดับมืออันดับต้นๆ ของโลกได้ แต่ประเด็นนี้ก็ได้รับการปฏิเสธจากครอบครัวศรีชาพันธุ์ และจากตัวภราดรเอง นอกจากจะเป็นผู้ฝึกสอนให้กับภราดรแล้ว ชนะชัยยังรับหน้าที่เป็นกัปตันทีมเดวิสคัพของไทย ระหว่างปี 2546 - 2548 ปัจจุบัน ชนะชัยก่อตั้ง สถาบันเทนนิสศรีชาพันธุ์ เพื่อเปิดสอนนักเทนนิสเยาวชน ตั้งอยู่ที่จังหวัดขอนแก่น จังหวัดปทุมธานี และจังหวัดน่าน โดยมอบให้ธนากร บุตรคนโตทำหน้าที่ฝึกสอน และติดตามภราดรในการแข่งขันเทนนิสอาชีพแทน</doc>
