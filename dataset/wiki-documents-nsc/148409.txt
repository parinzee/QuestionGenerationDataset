<doc id="148409" url="https://th.wikipedia.org/wiki?curid=148409" title="กิลด์วอร์ส">กิลด์วอร์ส กิลด์วอร์ส () เป็นเกมออนไลน์แนว MMORPG ผลิตโดยบริษัท อารีน่าเน็ต (อังกฤษ: ArenaNet) และจัดจำหน่ายในนามบริษัท NCSoft ประเทศเกาหลี มีลักษณะที่ผู้เล่นสามารถสำรวจไปบนโลกแฟนตาซี เพื่อค้นหาและเก็บทักษะ มีการสร้างตัวละครในแบบฉบับเฉพาะของตัวเอง และการร่วมประลองฝีมือต่อสู้กับผู้เล่นจากทั่วโลก กิลด์วอร์ส เป็นเกมที่ถูกออกแบบมาให้ใช้เวลาในการเล่นเพียงสั้นๆ มีกราฟิกรายละเอียดสามมิติซึ่งกินทรัพยากรของเครื่องน้อยมาก จุดประสงค์ในการเล่นจะแตกต่างไปจากเกมแนว MMORPG ทั่วๆ ไป คือไม่ได้เน้นการเพิ่มระดับความสามารถของตัวละคร เนื่องจากตัวละครจะมีระดับความสามารถสูงสุดอยู่ที่เพียงเลเวล 20 เท่านั้น แต่จะเน้นการทำภารกิจในเกมเพื่อปลดล็อกสกิลหรือความสามารถทางด้านทักษะต่างๆ มาเพื่อเลือกใช้ให้เหมาะกับสถานการณ์ต่างๆ แทน ซึ่งเควสท์แต่ละเควสท์ทั้งที่เป็นภารกิจเดี่ยวและทั้งที่เป็นภารกิจที่ต้องช่วยกันทำร่วมกันเป็นทีมนั้นก็สามารถใช้เวลาในการผ่านเพียงระยะสั้นๆ เช่นเดียวกัน</doc>
