<doc id="218905" url="https://th.wikipedia.org/wiki?curid=218905" title="มารีโอ มินนีตี">มารีโอ มินนีตี มินนิติเกิดเมื่อเดือนธันวาคม ค.ศ. 1577 ที่เมืองไซราคิวส์ในประเทศอิตาลี และเสียชีวิตเมื่อวันที่ 22 พฤศจิกายน ค.ศ. 1640 มินนิติมาถึงโรมในปี ค.ศ. 1593 และกลายเป็นเพื่อนของและแบบให้คาราวัจโจจิตรกรคนสำคัญของอิตาลี ชื่อเสียงของมินนิติมาจากการเป็นแบบให้คาราวัจโจในสมัยต้นของการเขียนภาพที่รวมทั้ง “เด็กชายกับตะกร้าผลไม้”, “นักดนตรี”, “เด็กถูกจิ้งเหลนกัด”, “บัคคัส”, “คนเล่นพิณ”, “พระเยซูเรียกนักบุญแม็ทธิว” และ “การพลีชีพของนักบุญแม็ทธิว” มินนิติไม่ปรากฏในภาพของคาราวัจโจราวหลังจากปี ค.ศ. 1600 เมื่อเชื่อว่าได้แต่งงาน แต่อาจจะมีส่วนร่วมในการทะเลาะเบาะแว้งในปี ค.ศ. 1606 ที่จบลงด้วยการที่คาราวัจโจฆ่ารานุชชิโอ โทมัสโซนิ นักชีวประวัติกล่าวว่ามินนิติหลบหนีไปซิซิลีหลังจากนั้น จากซิซิลีมินนิติก็ยื่นคำร้องขออภัยโทษมายังโรมที่ในที่สุดก็ได้รับ นอกจากนั้นมินนิติก็ยังให้ที่พักแก่คาราวัจโจเมื่อไปพักอยู่ที่ซิซิลีระหว่างปี ค.ศ. 1608 ถึงปี ค.ศ. 1609 และเป็นผู้มีบทบาทสำคัญในการหางานจ้างสำคัญๆ ให้คาราวัจโจระหว่างที่อยู่ที่นั่น มินนิติมีเวิร์คช็อพเขียนงานทางศาสนาที่มีความสำเร็จและในที่สุดก็กลายเป็นักธุรกิจผู้ที่เป็นที่นับถือในท้องถิ่น งานของมินนิติเป็นงานที่ทำร่วมกับผู้ช่วยจึงทำให้เป็นการยากที่จะบ่งได้อย่างเป็นที่แน่นอนว่าใครเป็นผู้เขียนที่แท้จริงหรือใครมีส่วน แต่ที่แน่นอนคือมินนิตินำวิธีการวาดภาพที่ได้รับจากคาราวัจโจไปเผยแพร่ในซิซิลีโดยเฉพาะการเท็คนิคการวาดที่เน้นค่าต่างแสง (chiaroscuro) และการจับภาพในชั่วนาทีที่เป็นนาฏกรรมสูงสุด แต่งานของมินิติหรืองานของมินนิติกับเวิร์คช็อพถูกวิจารณ์ว่าเป็นงานที่ใช้โมทิฟที่ซ้ำๆ กัน แต่กระนั้นมินนิติก็เป็นที่นับถือกันในซิซิลีและดีพอที่จะเรียกได้ว่าเป็น “ตระกูลการเขียนแบบมินนิติ” ในประวัติศาสตร์ศิลปะของซิซิลี</doc>
