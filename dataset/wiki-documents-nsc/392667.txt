<doc id="392667" url="https://th.wikipedia.org/wiki?curid=392667" title="วันรักชาติ">วันรักชาติ ในสหรัฐอเมริกา วันรักชาติ () ตรงกับวันที่ 11 กันยายนของทุกปี กำหนดขึ้นเพื่อรำลึกถึงผู้เสียชีวิต 2,977 คนในเหตุวินาศกรรม 11 กันยายน พ.ศ. 2544 แต่เดิมวันนี้เรียกว่า วันสวดมนต์และรำลึกถึงเหยื่อเหตุวินาศกรรมก่อการร้าย 11 กันยายน พ.ศ. 2544 มติร่วมที่ 71 ของสภาผู้แทนราษฎรแห่งสหรัฐอเมริกาได้รับความเห็นชอบด้วยคะแนนเสียง 407-0 (ไม่ลงคะแนน 25 เสียง) เมื่อวันที่ 25 ตุลาคม พ.ศ. 2544 ซึ่งมีใจความร้องขอให้ประธานาธิบดีกำหนดให้วันที่ 11 กันยายนของทุกปีเป็น "วันรักชาติ" ประธานาธิบดี จอร์จ ดับเบิลยู. บุช ลงนามผ่านมติเป็นกฎหมายเมื่อวันที่ 18 ธันวาคม พ.ศ. 2544 (เป็นกฎหมายมหาชน 107-89) วันที่ 4 กันยายน พ.ศ. 2545 ประธานาธิบดีบุชใช้อำนาจตามมติและกำหนดให้วันที่ 11 กันยายน พ.ศ. 2545 เป็นวันรักชาติ ในวันนี้ ประธานาธิบดีกำหนดว่า ธงชาติอเมริกาจะถูกลดลงครึ่งเสาที่บ้านแต่ละหลังในสหรัฐ ที่ทำเนียบขาว ตลอดจนอาคารและสถานที่ทำการของรัฐบาลสหรัฐอเมริกาทุกแห่ง และในต่างประเทศ ประธานาธิบดียังขอให้ชาวอเมริกันยืนไว้อาลัยเริ่มตั้งแต่เวลา 8.46 น. (เขตเวลาตะวันออก) อันเป็นเวลาซึ่งเครื่องบินลำแรกชนตึกเหนือของอาคารแฝดเวิลด์เทรดเซ็นเตอร์ เมื่อวันที่ 11 กันยายน พ.ศ. 2544</doc>
