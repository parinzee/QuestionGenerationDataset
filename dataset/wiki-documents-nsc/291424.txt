<doc id="291424" url="https://th.wikipedia.org/wiki?curid=291424" title="พระเจ้าสร้างอาดัม (มีเกลันเจโล)">พระเจ้าสร้างอาดัม (มีเกลันเจโล) พระเจ้าสร้างอาดัม () เป็นจิตรกรรมฝาผนังโดยมีเกลันเจโลซึ่งถูกวาดไว้บนเพดานโบสถ์น้อยซิสทีนในนครรัฐวาติกัน ถูกวาดระหว่างค.ศ. 1508–1512 อิงเนื้อหาตามพระคัมภีร์ไบเบิลฉบับหนังสือปฐมกาล เป็นตอนที่พระเจ้าพ่นลมหายใจแห่งชีวิตให้แก่อาดัม มนุษย์คนแรก ภาพที่หัตถ์ของพระเจ้าใกล้จะแตะกับมือของอาดัมได้กลายเป็นสัญลักษณ์ของมนุษยชาติ และกลายเป็นภาพถูกลอกแบบตลอดจนถูกนำไปล้อเลียนนับครั้งไม่ถ้วน ภาพ พระเจ้าสร้างอาดัม ของมีเกลันเจโลและภาพ อาหารค่ำมื้อสุดท้าย ของเลโอนาร์โด ดา วินชี ถือเป็นสองงานจิตรกรรมทางศาสนาที่ถูกลอกแบบมากที่สุดตลอดกาล ในค.ศ. 1505 มีเกลันเจโลได้รับเลือกจากพระสันตะปาปาองค์ใหม่ สมเด็จพระสันตะปาปาจูลิอุสที่ 2 ให้สร้างสุสานของพระองค์รวมทั้งรูปสลัก 40 รูป โดยมีกำหนดให้แล้วเสร็จภายในห้าปีซึ่งถือเป็นงานที่หนักสำหรับเขา เดิมทีเขาถูกสั่งให้วาดอัครทูตทั้งสิบสองประดับไว้เพดานโบสถ์น้อยซิสทีน แต่เขาได้ทูลอิสระในการทำงานต่อพระสันตะปาปาและยังทูลขออนุญาตในการวาดภาพอย่างอื่นซึ่งมีความซับซ้อนมากกว่าโดยมีหัวข้อสื่อถึงการกำเนิด, การตกในบาป, พระสัญญาไถ่บาปต่อเหล่าผู้เผยพระวจนะ และลำดับพงศ์ของพระเยซู มีเกลันเจโลได้วาดภาพกว่า 300 ภาพบนเพดานโบสถ์น้อยซิสทีนซึ่งกินพื้นที่กว่าห้าร้อยตารางเมตร บริเวณตรงกลางของเพดานเป็นภาพของพระธรรมปฐมกาลทั้งเก้าบท ซึ่งแบ่งออกเป็นสามกลุ่ม คือ พระเจ้าสร้างโลก, พระเจ้าสร้างมวลมนุษย์ และมวลมนุษย์ถูกขับไล่จากสวรรค์</doc>
