<doc id="283851" url="https://th.wikipedia.org/wiki?curid=283851" title="ดาส โบท">ดาส โบท ดาส บูท (; ; ฉายในประเทศไทยในปี พ.ศ. 2525 ใช้ชื่อว่า อู 96 นรกใต้สมุทร) เป็นภาพยนตร์ภาษาเยอรมันที่ออกฉายในปี พ.ศ. 2524 กำกับโดยวูล์ฟกัง ปีเตอร์เซน สร้างจากนวนิยายในชื่อเดียวกับภาพยนตร์ ที่ตีพิมพ์ในปี พ.ศ. 2520 เขียนโดยโลทาร์-กุนเทอร์ บุชไฮม์ นักข่าวสงครามที่มีหน้าที่สังเกตการณ์ ถ่ายภาพและเขียนสารคดีสำหรับใช้ในการโฆษณาชวนเชื่อ บนเรือดำน้ำอู 96 ของเยอรมนี ในยุทธบริเวณมหาสมุทรแอตแลนติก ระหว่างสงครามโลกครั้งที่สอง ภาพยนตร์กล่าวถึงภารกิจของเรืออู 96 ที่ปฏิบัติการทำลายขบวนเรือสินค้าของอังกฤษแถบทะเลเมดิเตอเรเนียนและมหาสมุทรแอตแลนติก ก่อนจะถูกกองเรือของอังกฤษโจมตีจนเสียหายอย่างหนักระหว่างเล็ดลอดผ่านช่องแคบยิบรอลตา เพื่อไปเทียบท่าเพื่อเติมน้ำมันและเสบียงอาหารที่ลา โรเชล ประเทศฝรั่งเศส และถูกเครื่องบินทิ้งระเบิดฝ่ายสัมพันธมิตรจมลงขณะจอดอยู่ที่ท่าเรือ ในวันคริสต์มาส พ.ศ. 2484 ปีเตอร์เซนนำเสนอภาพยนตร์ผ่านมุมมองของโลทาร์-กุนเทอร์ บุชไฮม์ (รับบทโดย เฮอร์เบิร์ต โกรนเมเยอร์) โดยเน้นถึงความเป็นอยู่ของลูกเรือขณะใช้ชีวิตอยู่ในเรือดำน้ำ รวมไปถึงความเครียด ความอึดอัด ความหวาดกลัวขณะทำการรบใต้น้ำ ภาพยนตร์ใช้เวลาถ่ายทำนานถึงสองปี ใช้กล้องมือถือติดตามถ่ายทำนักแสดงที่ใช้ชีวิตอยู่ในฉากเป็นเวลานานหลายเดือน โดยไม่มีโอกาสได้ออกมาอยู่กลางแจ้ง หนวดเครา สีผิวที่ซีดเซียวเนื่องจากไม่ถูกแสงแดด รวมถึงอาการอิดโรยของนักแสดงในภาพยนตร์ก็เป็นไปตามธรรมชาติ ไม่ได้ใช้การแต่งหน้าแต่อย่างใด ภาพยนตร์สร้างด้วยงบประมาณสูงถึง 35 ล้านมาร์กเยอรมัน เนื่องจากผู้กำกับต้องการให้มีความสมจริงในทุกด้าน นับเป็นภาพยนตร์ที่ใช้ทุนสร้างสูงสุดเป็นอันดับสองของเยอรมนี รองจาก เมโทรโพลิส ภาพยนตร์ของฟริตซ์ แลงที่ออกฉายในปี พ.ศ. 2470 ในการถ่ายทำภาพยนตร์ ปีเตอร์เซนได้รับคำปรึกษาจากไฮน์ริช เลห์มาน-วิลเลนบร็อก อดีตกัปตันเรืออู 96 ลำเดียวกับที่กล่าวถึงในภาพยนตร์ และฮานส์-โจอาคิม ครุก อดีตต้นเรือ อู 219 ภาพยนตร์ได้รับเสนอชื่อเข้าชิง 6 รางวัลออสการ์ ในสาขาบทภาพยนตร์ดัดแปลง ผู้กำกับภาพยนตร์ยอดเยี่ยม การถ่ายภาพ การตัดต่อ การตัดต่อเสียง และเทคนิคพิเศษด้านเสียง ภาพยนตร์ได้รับการยอมรับว่าเป็นภาพยนตร์เกี่ยวกับเรือดำน้ำที่ดีที่สุด [http://www0.epinions.com/content_4035223684 Ten Best Submarine films~~</doc>
