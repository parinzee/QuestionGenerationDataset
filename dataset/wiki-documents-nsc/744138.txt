<doc id="744138" url="https://th.wikipedia.org/wiki?curid=744138" title="จัสติน ทรูโด">จัสติน ทรูโด จัสติน พีเอร์ เจมส์ ทรูโด (, เกิดเมื่อวันที่ 25 ธันวาคม พ.ศ. 2514) เป็นนักการเมืองชาวแคนาดา นายกรัฐมนตรีแคนาดาคนที่ 23 และคนปัจจุบัน ตลอดจนเป็นหัวหน้าพรรคเสรีนิยม เขาเป็นนายกรัฐมนตรีแคนาดาที่อายุน้อยที่สุดเป็นอันดับสองรองจากโจ คลาร์ก (Joe Clark) และบุตรคนโตของอดีตนายกรัฐมนตรี พีเอร์ ทรูโด เป็นบุตรคนแรกของอดีตนายกรัฐมนตรีที่ดำรงตำแหน่ง ทรูโดเกิดในออตตาวาและเข้าศึกษาที่ Collège Jean-de-Brébeuf เขาสำเร็จปริญญาตรีในสาขาวรรณคดีภาษาอังกฤษจากมหาวิทยาลัยแม็กกิลในปี พ.ศ. 2537 และครุศาสตรบัณฑิตจากมหาวิทยาลัยบริติชโคลัมเบียในปี พ.ศ. 2542 เขาได้รับความสนใจจากสาธารณะอย่างสูงในเดือนตุลาคม พ.ศ. 2543 เมื่อเขากล่าวบทยกย่องในรัฐพิธีศพของบิดาเขา หลังสำเร็จการศึกษา เขาทำงานเป็นครูในแวนคูเวอร์ รัฐบริติชโคลัมเบีย แล้วศึกษาวิศวกรรมศาสตร์และเริ่มปริญญาโทสาขาภูมิศาสตร์สิ่งแวดล้อม เขาใช้ชื่อเสียงของเขาสนับสนุนอุดมการณ์ต่าง ๆ และแสดงในภาพยนตร์ชุดสั้นทางโทรทัศน์เรื่อง เดอะเกรตวอร์ ในปี พ.ศ. 2550 หลังเข้ามีส่วนร่วมทางการเมืองมากขึ้นหลังบิดาเสียชีวิต ทรูโดได้รับเลือกตั้งในการเลือกตั้งสหพันธรัฐปี พ.ศ. 2551 เพื่อเป็นสมาชิกสภาสามัญชนของเขตปาปีโน (Papineau) ในสภาสามัญชน ในปี พ.ศ. 2552 เขาได้รับแต่งตั้งเป็นรัฐมนตรีเงา (critic) ในด้านเยาวชนและพหุวัฒนธรรมนิยมของพรรคเสรีนิยม และในปีต่อมาเป็นรัฐมนตรีเงาด้านความเป็นพลเมืองและการเข้าเมือง ในปี พ.ศ. 2554 เขาได้รับแต่งตั้งเป็นรัฐมนตรีเงาด้านมัธยมศึกษาและเยาวชนและกีฬาสมัครเล่น ทรูโดเป็นหัวหน้าพรรคเสรีนิยมในเดือนเมษายน พ.ศ. 2556 และนำพรรคสู่ชัยชนะในการเลือกตั้งสหพันธรัฐปี พ.ศ. 2558 คว้าที่นั่งสำหรับพรรคเสรีนิยมเพิ่มขึ้นจาก 36 เป็น 184 ที่นั่ง เป็นกรณีที่พรรคได้ที่นั่งเพิ่มมากที่สุดในการเลือกตั้งแคนาดา</doc>
