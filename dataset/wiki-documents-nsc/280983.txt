<doc id="280983" url="https://th.wikipedia.org/wiki?curid=280983" title="แอนดรูว์ โกรฟ">แอนดรูว์ โกรฟ แอนดรูว์ สตีเฟน โกรฟ (; ) หรือ แอนดี โกรฟ (เกิดเมื่อวันที่ 2 กันยายน ค.ศ. 1936) เป็นวิศวกรและนักธุรกิจชาวอเมริกันเชื้อสายยิวฮังการี เป็นพนักงานยุคเริ่มแรกของบริษัทอินเทล ต่อมาได้เป็นซีอีโอและประธานบริษัท เป็นผู้มีบทบาทสำคัญต่อความสำเร็จของบริษัท โกรฟเกิดในครอบครัวชาวยิวชนชั้นกลางในกรุงบูดาเปสต์ ประเทศฮังการี ในปี ค.ศ. 1956 ระหว่างเกิดการปฏิวัติฮังการี โกรฟในวัย 20 ปี ได้หนีออกจากบ้านและเดินทางอพยพมาสหรัฐอเมริกา เขาเดินทางถึงนิวยอร์กในปี 1957 และเข้าศึกษาวิศวกรรมเคมีที่วิทยาลัยแห่งเมืองนิวยอร์ก และจบปริญญาเอกจากมหาวิทยาลัยแคลิฟอร์เนีย เบิร์กลีย์ ในปี 1963 โกรฟเข้าทำงานที่บริษัทแฟร์ไชลด์ เซมิคอนดักเตอร์ จากนั้นเข้าทำงานที่อินเทล เป็นพนักงานคนที่สาม ต่อจากโรเบิร์ต นอยซ์ และกอร์ดอน มัวร์ สองผู้ก่อตั้ง เขาดำรงตำแหน่งประธานบริษัทในปี 1979 ตำแหน่งซีอีโอในปี 1987 และประธานกรรมการบริษัทควบกับซีอีโอในปี 1997 เขาออกจากตำแหน่งซีอีโอในปี 1998 แต่ยังคงเป็นประธานกรรมการบริษัทจนถึงปี 2004 ปัจจุบัน ดำรงตำแหน่งที่ปรึกษาอาวุโส โกรฟเป็นผู้ที่มีบทบาทสำคัญในการเปลี่ยนโฉมหน้าบริษัทอินเทล จากบริษัทผู้ผลิตเมมโมรีชิพ เป็นบริษัทผู้ผลิตไมโครโพรเซสเซอร์ที่มีอิทธิพลต่ออุตสาหกรรม ในระหว่างที่เขาดำรงตำแหน่งซีอีโอ บริษัทอินเทลมียอดขายเติบโตขึ้นถึง 4500% จาก 4 พันล้านเหรียญเป็น 197 พันล้านดอลลาร์สหรัฐ ทำให้บริษัทกลายเป็นบริษัททีมีมูลค่าสูงที่สุดในโลกในขณะนั้น</doc>
