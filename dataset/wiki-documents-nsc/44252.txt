<doc id="44252" url="https://th.wikipedia.org/wiki?curid=44252" title="นัศรุลลอหฺ">นัศรุลลอหฺ ซัยยิด ฮะซัน นัศรุลลอห หรือ นัซรุลเลาะห์, นัซรัลเลาะห์, นัซรอลเลาะห์ เลขาธิการใหญ่พรรคฮิซบุลลอหฺ เกิดที่กรุงเบรุต เลบานอน วันที่ 31 สิงหาคม พ.ศ. 2503 ขึ้นครองตำแหน่งเลขาธิการใหญ่หลังจากที่ซัยยิด อับบาส อัลมูสะวีย์ ถูกอิสราเอลลอบสังหารในปี พ.ศ. 2535 นัศรุลลอหฺเป็นนักวิชาการอิสลาม จบการศึกษาด้านศาสนาจากนะญัฟ ประเทศอิรัก และกุม ประเทศอิหร่าน เป็นบุคคลผู้เคร่งครัดในศาสนา เริ่มเข้าร่วมกิจกรรมทางการเมืองของพรรคอะมัล ตั้งแต่อายุ 15 ปี ภายหลังเมื่อ ซัยยิด อับบาส อัลมูสะวีย์บุคคลสำคัญในพรรคอัลอะมัล แยกตัวออกมาตั้งพรรคฮิซบุลลอหฺ นัศรุลลอหฺก็ได้ร่วมเป็นตัวตั้งตัวตีในการก่อตั้งพรรคฮิซบุลลอหฺ เมื่อนัศรุลลอหฺเป็นผู้นำฮิซบุลลอหฺ ก็ได้เปลี่ยนแผนการปฏิบัติการสู้รบกับอิสราเอล เป็นเหตุให้อิสราเอลต้องถอนกองทัพออกจากภาคใต้ของเลบานอนในปี พ.ศ. 2543 ชาวอาหรับต่างชื่นชมนัศรุลลอหฺเป็นอย่างมากที่สามารถขับไล่อิสราเอลออกจากเลบานอนได้ แม้ว่าอิสราเอลจะยึดครองมาเป็นเวลา 18 ปีแล้วก็ตาม ฮะซัน นัศรุลลอหฺ พำนักอยู่ในเบรุตกับภรรยาชื่อ ฟาฏิมะหฺ ยาซีน และบุตรธิดา 5 คน บุตรชายคนโตคือมุฮัมมัด ฮาดี ถูกทหารอิสราเอลสังหารวันที่ 13 กันยายน พ.ศ. 2540 ขณะนั้นมีอายุเพียง 18 ปี และเก็บศพเป็นตัวประกัน อิสราเอลส่งศพของมุฮัมมัด ฮาดีคืนให้แก่นัศรุลลอหฺ วันที่ 26 มิถุนายน พ.ศ. 2541 พร้อมด้วยตัวประกันอื่น ๆ รวม 40 คนโดยแลกกับตัวประกันอิสราเอล</doc>
