<doc id="755489" url="https://th.wikipedia.org/wiki?curid=755489" title="ปลาแปบควายอาร์ม็อง">ปลาแปบควายอาร์ม็อง ปลาแปบควายอาร์ม็อง หรือ ปลาท้องพลุ(; ) ปลาน้ำจืดชนิดหนึ่ง ในวงศ์ปลาตะเพียน (Cyprinidae) โดยคำว่า harmandi ตั้งขึ้นเพื่อเป็นเกียรติแก่ฌูล อาร์ม็อง (ค.ศ. 1845–1921) นักธรรมชาติวิทยาชาวฝรั่งเศส มีลำตัวยาว แบนข้างมาก ริมท้องเป็นสันคม ปากมีขนาดเล็ก นัยน์ตาโต เกล็ดเล็กบางและหลุดง่าย ครีบหลังอยู่ระหว่างครีบท้องและครีบก้น ครีบอกเล็กมีปลายแหลม ครีบหางเว้าเป็นแฉกลึก เส้นข้างลำตัวไม่สมบูรณ์ หัวมีสีเขียว ลำตัวมีสีเงินอมเหลือง ปลายหางมีขอบสีดำ จัดเป็นปลาแปบควายหรือปลาท้องพลุชนิดหนึ่ง มีความยาวเต็มที่ประมาณ 23.5 เซนติเมตร หรืออาจจะยาวได้ถึงหนึ่งฟุต กินแพลงต์ตอนสัตว์และแมลงต่าง ๆ เป็นอาหาร พบกระจายพันธุ์ในแม่น้ำและแหล่งน้ำขนาดใหญ่ทั่วไปในประเทศไทย รวมถึงแม่น้ำโขง เป็นปลาที่นิยมรับประทานกันในท้องถิ่นและมีการรวบรวมขายเป็นปลาสวยงาม มีลักษณะใกล้เคียงกับปลาแปบควายไทพัส (P. typus) ซึ่งอยู่ในสกุลเดียวกัน แต่มีความแตกต่างกันตามรายงานของ ฮิว แมคคอร์มิค สมิธ ระบุไว้ว่า "เกล็ดตามแนวเส้นข้างลำตัวมี 75 แถว เกล็ดระหว่างจุดเริ่มต้นครีบหลังถึงเส้นข้างตัวมี 14 แถว และจากเส้นข้างตัวถึงกลางท้องมี 7 แถว เกล็ดระหว่างเส้นข้างตัวกับฐานครีบท้องมี 4 แถว เกล็ดที่หน้าครีบหลังถึงท้ายทอยมี 45 แถว ซี่กรองเหงือกของก้านเหงือกอันแรกมีจำนวน 30 ซี่ ครีบก้นมีก้านครีบเดี่ยว 3 ก้าน และก้านครีบแขนง 20 ก้าน"</doc>
