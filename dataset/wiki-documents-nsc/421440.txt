<doc id="421440" url="https://th.wikipedia.org/wiki?curid=421440" title="เอลบิมโบ">เอลบิมโบ เอลบิมโบ () เป็นเพลงดิสโกในจังหวะแทงโกของวงดนตรีฝรั่งเศส บิมโบเจ็ต วางจำหน่ายในฝรั่งเศสเมื่อเดือนมิถุนายน ค.ศ. 1974 ในสังกัดปาเต-มาร์โคนี เรเคิดส์ เพลงนี้ขึ้นถึงอันดับหนึ่งในชาร์ตซิงเกิลของฝรั่งเศส อันดับสิบในชาร์ตซิงเกิลแห่งสหราชอาณาจักร และขึ้นถึงอันดับหนึ่งในสเปน อิตาลี เดนมาร์ก ตุรกี และเลบานอน ในปี 1975 ซิงเกิลมียอดจำหน่ายในฝรั่งเศส 1.3 ล้านแผ่น และกว่า 3 ล้านแผ่นทั่วโลก บิมโบเจ็ต ดัดแปลงทำนองเพลง เอลบิมโบ มาจากทำนองเพลงชื่อ Tanha Shudham Tanha ผลงานในปี 1971 ของนักร้องชาวอัฟกานิสถานชื่อ อะห์มัด ซาฮีร์ หลังจากความสำเร็จของเพลงในฝรั่งเศส ก็ได้ถูกนำมาบันทึกเสียงอีกครั้ง โดยวง Le Grand Orchestre de Paul Mauriat ของพอล มอเรียต ในปี ค.ศ. 1974 เพลงนี้ยังเป็นที่จดจำจากการปรากฏในภาพยนตร์ตลกอเมริกันเรื่อง โปลิศจิตไม่ว่าง (Police Academy) ตั้งแต่ภาค 1 (ปี 1984) ถึงภาค 4 (ปี 1987) ติดต่อกัน 4 ภาคจากทั้งหมด 7 ภาค โดยอยู่ในฉากบาร์เกย์ ชื่อ "Blue Oyster Bar" เป็นผลงานบันทึกเสียงของ Jean Marc Dompierre นักดนตรีชาวแคนาดาเชื้อสายฝรั่งเศส</doc>
