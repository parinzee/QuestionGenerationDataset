<doc id="43533" url="https://th.wikipedia.org/wiki?curid=43533" title="วัดบางพลับ">วัดบางพลับ วัดบางพลับ ตั้งอยู่ที่หมู่ ๔ ตำบลบางพรม อำเภอบางคนที จังหวัดสมุทรสงคราม ประกาศขึ้นทะเบียนโบราณสถานในราชกิจจานุเบกษาเล่ม ๑๑๓ ตอนพิเศษ ๕๐ ง วันที่ ๑๘ ธันวาคม ๒๕๓๙ เป็นวัดเก่าที่ไม่ปรากฏหลักฐานการสร้างแต่สันนิษฐานว่าสร้าง ในสมัยกรุงศรีอยุธยาและแสดงให้เห็นว่าเป็นวัดที่เคยรุ่งเรืองมาในอดีต อย่างไรก็ตามวัดนี้มีความสำคัญในประวัติศาสตร์ สงครามค่ายบางกุ้ง คือ เป็นวัดที่อยู่ริมฝั่งแม่น้ำแม่กลองตรงข้ามค่ายบางกุ้ง เคยเป็นที่พักของกองทัพไทย สมัยพระเจ้ากรุงธนบุรี ในการยกทัพมารบกับพม่า เดิมชื่อว่า บ้านพักทัพ ต่อมาเปลี่ยนเป็นบางพลับ มีโบราณสถานโบราณวัตถุที่มีคุณค่า ที่พอจะวินิจฉัยว่าเป็นวัดเก่าแก่มีความเจริญรุ่งเรืองมาก่อน ได้แก่- โบสถ์ มีฐานโบสถ์แอ่นกลางที่เรียกว่า ทรงสำเภา ลวดลายหน้าบันก็เป็นสมัยอยุธยา โบสถ์มีขนาดเล็กมีทางเข้าทางเดียว ที่เรียกว่าโบสถ์มหาอุด ปัจจุบันมีการสร้างโบสถ์ใหม่แต่ยังอนุรักษ์โบสถ์เก่าไว้เพื่อการศึกษา- พระประธานปางมารวิชัยศิลปะอยุธยา - พระแก้วผลึกขนาดหน้าตักกว้าง ๕ นิ้ว พระยอดทองคำและพระนาคปรกทำด้วยศิลาแลง - ตู้พระธรรมรดน้ำลวดลายวิจิตร จำนวน ๔ ตู้ บรรจุพระคัมภีร์ใบลาน และสมุดไทยเป็นจำนวนมาก</doc>
