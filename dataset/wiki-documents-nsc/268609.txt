<doc id="268609" url="https://th.wikipedia.org/wiki?curid=268609" title="เจริญ เอี่ยมพึ่งพร">เจริญ เอี่ยมพึ่งพร เจริญ เอี่ยมพึ่งพร หรือ คุณเชน ประธานกรรมการบริหารบริษัท ไฟว์สตาร์ โปรดักชั่น และผู้อำนวยการสร้างภาพยนตร์ชาวไทย เกิดเมื่อวันที่ 17 พฤษภาคม พ.ศ. 2493 เป็นบุตรของ นายคีเท้ง และนางเหวงเซียะ มีพี่น้อง 8 คน เป็นคนสุดท้อง มีชื่อเป็นภาษาจีนว่า ยู่เฮ้ง แซ่เอี๊ย จบการศึกษาจากโรงเรียนสุพิทยศึกษา ชั้นมัธยมศึกษาจากโรงเรียนบูรณวิทย์ และประกาศนียบัตรวิชาชีพ (ปวช.) สาขาการบัญชีจากโรงเรียนพณิชยการกรุงเทพ เข้าสู่แวดวงภาพยนตร์ตั้งแต่ศึกษาจบชั้น ปวช. ได้รับช่วงต่อการบริหารบริษัทต่อจาก เกียรติ เอี่ยมพึ่งพร พี่ชายที่เสียชีวิตเมื่อวันที่ 16 กุมภาพันธ์ พ.ศ. 2524 จากการถูกลอบสังหาร โดยภาพยนตร์ในยุคที่เจริญเป็นผู้อำนวยการสร้างนั้นประสบความสำเร็จมากมายหลายเรื่องเช่น บุญชู, คู่กรรม, น้ำพุ, ด้วยเกล้า, วัยระเริง, หลังคาแดง, ปัญญาชนก้นครัว, วิถีคนกล้า, อนึ่งคิดถึงพอสังเขป, อำแดงเหมือนกับนายริด, กาลครั้งหนึ่งเมื่อเช้านี้, ฟ้าทะลายโจร, มนต์รักทรานซิสเตอร์ เป็นต้น ถึงแก่กรรมด้วยโรคมะเร็งตับ เมื่อช่วงเช้าของวันที่ 20 สิงหาคม พ.ศ. 2555 ที่ โรงพยาบาลบำรุงราษฎร์ กรุงเทพมหานคร หลังเข้ารับการรักษาอาการป่วยนานถึง 1 ปี โดยมีพิธีรดน้ำศพและฌาปนกิจศพ ที่วัดธาตุทอง</doc>
