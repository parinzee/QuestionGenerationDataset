<doc id="902284" url="https://th.wikipedia.org/wiki?curid=902284" title="น็อคทิส ลูซิส เคลัม">น็อคทิส ลูซิส เคลัม น็อคทิส ลูซิส เคลัม (ละติน: Noctis Lucis Caelum) หรือเรียกอย่างย่อว่า น็อค (Noct) เป็นตัวละครในชุดเกม ไฟนอลแฟนตาซี ของสแควร์เอนิกซ์ โดยเป็นตัวละครหลักในเกมไฟนอลแฟนตาซี XV ในช่วงที่ยังใช้ชื่อโปรเจกต์ว่า Final Fantasy Versus XIII นั้น น็อคทิสอยู่ภายใต้การดีไซน์โดยเทะสึยะ โนะมุระ ซึ่งเขาได้วางให้น็อคทิสเป็นตัวเอกในแบบที่ไม่เคยมีในชุดเกมไฟนอลแฟนตาซีมาก่อน ต่อมาเมื่อเปลี่ยนชื่อโปรเจกต์เป็น Final Fantasy XV การดีไซน์น็อคทิสก็ตกไปอยู่กับยุซุเกะ นะโอะระ น็อคทิสเป็นรัชทายาทของราชอาณาจักรลูซิส เป็นโอรสเพียงคนเดียวของเรจิส ลูซิส เคลัม กษัตริย์ลูซิสองค์ที่ 113 ซึ่งราชวงศ์ลูซิสนั้นมีหน้าที่ต้องปกป้องคริสตัลจากรุ่นสู่รุ่น เมื่อน็อคทิสอายุได้ 5 ขวบ เขาก็ถูกคริสตัลเลือกให้เป็น "ราชาที่แท้จริง" ผู้ที่จะสามารถใช้พลังคริลตัลในการลบล้างความมืดและนำแสงสว่างกลับคืนมาสู่ดวงดาว ซึ่งโลกและดวงดาวต่างกำลังเผชิญกับกลางคืนที่ไม่มีวันสิ้นสุดและภัยคุกคามจากสิ่งมีชีวิตที่เรียกว่าเดม่อน เมื่อน็อคทิสอายุได้ 8 ขวบก็ถูกโจมตีจากเดม่อนจนได้รับบาดเจ็บ และถูกส่งตัวไปรักษาอาการยังราชอาณาจักรเทเนไบร์ อันเป็นดินแดนศักสิทธิ์บนทวีปประจิมและได้พบกับท่านหญิงลูน่าเฟรยา อย่างไรก็ตาม เมื่อจักรวรรดินีฟไฮม์จู่โจมเทไนเบร์อย่างสายฟ้าแลบ เรจิสได้พาน็อคทิสหนีออกจากเทเนไบร์กลับไปยังลูซิส เมื่อน็อคทิสอายุได้ 20 ปี ก็จำต้องหมั้นหมายกับลูน่าเฟรยา ธิดาเทพแห่งเทเนไบร์ซึ่งบัดนี้กลายเป็นส่วนหนึ่งของจักรวรรดิ อันเป็นเงื่อนไขในการบรรลุข้อตกลงหยุดยิงระหว่างนีฟไฮม์และลูซิส กษัตริย์เรจิสได้กำหนดสถานที่แต่งงานไว้ที่นครอัลทิสเซียแห่งประเทศอัคคอร์โด น็อคทิสต้องออกเดินทางกับผู้เป็นทั้งเพื่อนและคนคุ้มครองอีกสามคนได้แก่ กลาดิโอลัส, พรอมพ์โต และอีคนิส อย่างไรก็ตาม เมื่อทั้งสี่กำลังจะขึ้นเรือไปอัลทิสเซีย ก็ต้องทราบข่าวร้ายว่ากษัตริย์เรจิสได้สวรรคตไปในระหว่างที่จักรวรรดิฉวยโอกาสเข้าโจมตีกรุงอินซอมเนียในพิธีลงนาม ทั้งสี่ต้องออกเดินทางเพื่อรวบรวมพลังบรรพกษัตริย์ตลอดจนรวบรวมพลังจากหกเทพ รอวันโค่นล้มจักรวรรดิเพื่อทวงคืนประเทศของตนเอง</doc>
