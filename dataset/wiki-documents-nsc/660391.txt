<doc id="660391" url="https://th.wikipedia.org/wiki?curid=660391" title="โรนัลด์ กุมัน">โรนัลด์ กุมัน โรนัลด์ กุมัน (; เกิดเมื่อวันที่ 21 มีนาคม ค.ศ. 1963 ที่เมืองซานดัม จังหวัดนอร์ทฮอลแลนด์) เป็นอดีตนักฟุตบอลชาวดัตช์ ปัจจุบันเป็นผู้จัดการทีมชาติเนเธอร์แลนด์ กุมันเป็นน้องชายของแอร์วิน กุมัน อดีตผู้ฝึกสอนของไฟเยอโนร์ด และเป็นลูกชายของมาร์ติน กุมัน อดีตนักฟุตบอลทีมชาติเนเธอร์แลนด์ กุมันเป็นหนึ่งในกองหลังที่ดีที่สุดตลอดกาล เป็นที่รู้จักกันดีในเรื่องความแม่นยำในการยิงระยะไกล (โดยเฉพาะฟรีคิก) และเป็นกองหลังที่ทำประตูได้มากที่สุดเป็นอันดับต้น ๆ ในวงการฟุตบอลโลก ในระดับนานาชาติ กุมันเป็นหนึ่งในดาวเด่นของทีมชาติเนเธอร์แลนด์ร่วมกับมาร์โก ฟัน บัสเติน, รืด คึลลิต, ฟรังก์ ไรการ์ด และแด็นนิส แบร์คกัมป์ เขามีส่วนร่วมกับทีมชาติดัตช์ที่ชนะเลิศในการแข่งขันฟุตบอลชิงแชมป์แห่งชาติยุโรป 1988 และได้ลงเล่นในฟุตบอลโลก 1990 และฟุตบอลโลก 1994 หลังจากคว้าแชมป์ยูโรเปียนคัพร่วมกับเปเอสเฟในปี ค.ศ. 1988 กุมันได้ย้ายไปยังบาร์เซโลนาโดยกลายเป็นส่วนหนึ่งของ "ดรีมทีม" ของโยฮัน ไกรฟฟ์ และช่วยให้บาร์เซโลนาคว้าแชมป์ลาลีกา 4 ปีติดต่อกัน (ระหว่างปี ค.ศ. 1991 ถึง 1994) และยูโรเปียนคัพซึ่งเขายิงประตูให้ทีมชนะซัมป์โดเรียได้ในปี ค.ศ. 1992 ในฐานะเป็นผู้ฝึกสอนของพรีเมียร์ลีก อังกฤษ กุมันได้เป็นหัวหน้าผู้ฝึกสอนของเซาแทมป์ตัน ตั้งแต่ฤดูกาล 2014 ถึง 2016 มีผลงานยอดเยี่ยม ทำให้เซาแทมป์ตันซึ่งเป็นสโมสรเล็ก ๆ กลับขึ้นมาสู่ระดับพรีเมียร์ลีกได้ และสู้กับสโมสรขนาดใหญ่กว่าได้ดี ทำให้ในช่วงการแข่งขันฟุตบอลชิงแชมป์แห่งชาติยุโรป 2016 ซึ่งตรงกับช่วงปิดฤดูกาล กุมันได้รับแต่งตั้งให้เป็นหัวหน้าผู้ฝึกสอนของเอฟเวอร์ตัน</doc>
