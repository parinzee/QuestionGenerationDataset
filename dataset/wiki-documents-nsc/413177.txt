<doc id="413177" url="https://th.wikipedia.org/wiki?curid=413177" title="ทศพล หิมพานต์">ทศพล หิมพานต์ ทศพล หิมพานต์ เป็นนักร้องเพลงแหล่ที่มีชื่อเสียงของประเทศไทย ด้วยการแหล่ที่เป็นเอกลักษณ์เฉพาะตัว โดยมีเพลงที่สร้างชื่อให้กับเขาอย่าง อาลัยเมรี ที่ได้รับการกล่าวขานมานานกว่าทศวรรษ จวบจนถึงปัจจุบัน นอกจากนี้ เขายังเคยร่วมงานแสดงในภาพยนตร์ มนต์เพลงลูกทุ่ง เอฟ.เอ็ม. และเป็นหนึ่งในศิลปินรับเชิญของละครชุด พ่อ ซึ่งเป็นละครเทิดพระเกียรติพระบาทสมเด็จพระเจ้าอยู่หัว รวมถึงเคยออกผลงานเพลงร่วมกับนักร้องที่มีชื่อเสียงอย่าง ไวพจน์ เพชรสุพรรณ รวมถึง ยุ้ย ญาติเยอะ มาแล้วครั้งหนึ่งประวัติ ประวัติ. ทศพล หิมพานต์ มีชื่อจริงว่า สมบูรณ์ จุลมุสิก เกิดที่อำเภอคลองขลุง จังหวัดกำแพงเพชร ภายหลังจากสำเร็จชั้น ป.3 เขาได้ย้ายมาศึกษาต่อที่โรงเรียนบ้านโพธิ์ศรี จังหวัดกำแพงเพชร เมื่อสำเร็จระดับ ป.4 ก็ไม่ได้เรียนต่อเนื่องด้วยต้องออกมาช่วยพ่อแม่ทำไร่นา แต่ทำไปไม่ถึงปีก็ได้ตัดสินใจบวชเป็นสามเณร ที่วัดคลองแม่ลาย โดยบวชได้ 2 ปี ก็ได้ย้ายไปอยู่ที่วัดสุบรรณาราม ที่จังหวัดนครสวรรค์ และสำเร็จหลักสูตรเปรียญธรรม 3 ประโยค (ป.ธ.3) เทียบเท่ามัธยมศึกษาปีที่ 3 ขณะที่บวชเป็นสามเณรนี้เองที่ พระอาจารย์หลวงพ่อเหลือ เป็นผู้สอนการแหล่ และการเทศน์ จากการแหล่นี้เอง ที่ส่งผลให้ชื่อเสียงของสามเณรสมบูรณ์ ดาวชาดก เป็นที่รู้จักไปทั่วจังหวัดนครสวรรค์รวมถึงจังหวัดใกล้เคียง ภายหลังจากอายุครบบวชสามเณร ก็ได้บวชต่อเป็นพระอีก 1 ปีก่อนที่จะร่วมการเกณฑ์ทหารเป็นระยะเวลา 2 ปี ก่อนที่จะออกมาร้องเพลงที่ร้านอาหารแห่งหนึ่งในจังหวัดสระบุรี เป็นระยะเวลาประมาณ 6-7 เดือน แล้วได้ย้ายไปร้องเพลงที่จังหวัดจันทบุรีเป็นระยะเวลา 4 ปี ในภายหลัง หลวงพ่อเหลือ ซึ่งเป็นอาจารย์สอนแหล่ได้ให้เขากลับไปบวชพระต่อ เขาจึงกลับไปบวชเป็นพระที่จังหวัดนครสวรรค์อีกครั้ง แต่เขาก็ไม่บวชในทันที โดยได้กล่าวกับหลวงพ่อขอเวลาอีก 1 ปี หากชีวิตไม่ดีขึ้นก็จะบวช ในช่วงพักอาศัยอยู่กับวัดนี้เอง ที่ทำให้เขาได้มีโอกาสไปร้องเพลงในตัวเมือง เมื่อร้องได้ปีกว่า ชีวิตของเขาก็ดีขึ้นรวมทั้งได้รับงานทำขวัญนาค ในภายหลังนักร้องชื่อ วันชนะ เกิดดี ได้มาขอให้เขาร้องเพลงพร้อมกับขอภาพถ่ายเพื่อนำไปเสนอค่ายเพลง เขาก็ได้ร้องเพลงแหล่รวมถึงเพลงลูกทุ่งอัดเทปไป จากนั้น ทางสังกัดโฟร์เอสได้เรียกตัว และ มานิต ศรีเลี้ยง ผู้เป็นเจ้าของค่ายเพลงก็ได้รับเขาร่วมงาน โดยตั้งชื่อให้ใหม่ว่า "ทศพล หิมพานต์" ทศพล หิมพานต์ เริ่มอัดเทปชุดแรกในช่วงปลาย พ.ศ. 2538 โดยใช้ชื่ออัลบั้ม อาลัยเมรี จากผลงานชุดแรกนี้เอง ที่ได้ส่งผลให้ชื่อเสียงของ ทศพล หิมพานต์ เป็นที่รู้จักไปทั้งประเทศ ด้วยน้ำเสียงที่เป็นเอกลักษณ์รวมถึงการแหล่ที่โดดเด่น ทำให้เขามีผลงานเพลงร่วม 40 ชุด จนถึงปัจจุบันงานแสดงงานแสดง. - มนต์เพลงลูกทุ่ง เอฟ.เอ็ม. (พ.ศ. 2545) - พ่อ (พ.ศ. 2542) - รวมพลคนลูกทุ่งเงินล้าน (พ.ศ. 2556)</doc>
