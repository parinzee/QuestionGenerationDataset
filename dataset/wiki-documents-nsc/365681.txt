<doc id="365681" url="https://th.wikipedia.org/wiki?curid=365681" title="ออสเตรเลีย 31–0 อเมริกันซามัว">ออสเตรเลีย 31–0 อเมริกันซามัว วันที่ 11 เมษายน พ.ศ. 2544 มีการแข่งขันระหว่างฟุตบอลทีมชาติออสเตรเลียและอเมริกันซามัว ในนัดคัดเลือกทีมสำหรับฟุตบอลโลก 2002 การแข่งขันเกิดขึ้นที่สนามกีฬาแห่งชาติในคอฟส์ฮาร์เบอร์ ประเทศออสเตรเลีย ทีมชาติออสเตรเลียสร้างสถิติโลก ได้รับชัยชนะในการแข่งขันฟุตบอลระหว่างประเทศมากที่สุด โดยชนะในการแข่งขัน 31–0 ส่วนผู้เล่นออสเตรเลีย อาร์ชี ทอมป์สัน ก็สร้างสถิติเป็นผู้ทำประตูสูงสุดในการแข่งขันระหว่างประเทศ โดยเขายิงประตูได้ 13 ประตู นอกจากนั้น เดวิด ซดริลิก ผู้ทำประตูได้ 8 ประตูในนัดนี้ก็เป็นผู้ทำประตูในนัดการแข่งขันระหว่างประเทศ สูงสุดอันดับ 2 นับแต่สงครามโลกครั้งที่หนึ่ง ผลของการแข่งขัน นำไปสู่การถกเถียงเกี่ยวกับรูปแบบการคัดเลือกการแข่งขัน โค้ชชาวออสเตรเลียและทอมป์สัน รู้สึกว่าการแข่งขันในรอบแรก ๆ ควรจะหลีกเลี่ยงทีมที่ไม่สมดุลกัน ซึ่งควรพิจารณาร่วมกันจากสมาพันธ์ของฟีฟ่า ในที่สุดก็นำไปสู่การเริ่มต้นการคัดเลือกในเขตโอเชียเนียในฟุตบอลโลก 2006สถิติ สถิติ. ทีมชาติออสเตรเลียชนะ 31–0 ทำให้เกิดสถิติโลก ในการชนะการแข่งขันระหว่างประเทศมากที่สุด สถิติก่อนหน้านั้น ทีมชาติออสเตรเลียชนะทีมชาติตองกา 22–0 สถิติในการแข่งขันรายการเดียวกัน ก่อนหน้านี้ 2 วัน ทั้ง 2 การชนะนี้ทำลายสถิติก่อนหน้านี้ของการชนะของฟุตบอลทีมชาติคูเวตเหนือทีมชาติภูฏาน 20–0 ในรอบคัดเลือกเอเชียนคัป 2000 นอกจากนั้นการแข่งขันนี้ยังทำลายสถิติชนะสูงสุดในฟุตบอลโลกรอบคัดเลือก สถิติก่อนหน้านั้นเป็นของอิหร่านชนะเหนือกวม 19–0 ในรอบคัดเลือกฟุตบอลโลก 2002 นอกเหนือจากสถิติทีมแล้ว สถิติส่วนตัวก็ยังทำลายเช่นกัน อาร์ชี ทอมป์สัน ที่ลงการแข่งขันทีมชาติเพียง 2 นัด เขาทำประตู 13 ประตูในการแข่งขันนี้ ทำลายสถิติผู้ทำประตูนัดการแข่งขันระหว่างประเทศมากที่สุด สถิติก่อนหน้านั้นเป็นของชาวออสเตรเลียเช่นกัน ที่ชื่อ แกรี โคล ทำได้ 7 ประตู ในนัดเจอกับฟุตบอลทีมชาติฟิจิ ในรอบคัดเลือกฟุตบอลโลก 1982 เมื่อวันที่ 14 สิงหาคม ค.ศ. 1981 และชาวอิหร่าน คาริม บักเฮรี ทำประตู 7 ประตูในนัดเจอกับฟุตบอลทีมชาติมัลดีฟ ในรอบคัดเลือกฟุตบอลโลก 1998 เมื่อวันที่ 2 มิถุนายน ค.ศ. 1997 เดวิด ซดริลิก ทำประตูได้ 8 ประตูในนัดนี้ก็ถือสถิติทำประตูในนัดระหว่างประเทศมากที่สุดเป็นอันดับ 2 รองจาก 13 ประตูของทอมป์สัน แต่ในความเป็นจริงแล้วน้อยกว่าการทำประตู 10 ประตูของชาวเดนมาร์ก โซฟัส นีลเซน ในการแข่งขันโอลิมปิกฤดูร้อน 1908 และของชาวเยอรมัน กอทฟรีด ฟัชส์ ในโอลิมปิกฤดูร้อน 1912 อย่างไรก็ตามสถิติของซดริลิก ก็ถือเป็นสถิติอันดับ 2 ในรอบ 90 ปี และสถิติของทอมป์สันเป็นสถิติเทียบเท่าสถิติโลกทำประตูสูงสุดในนัดเดียวในนัดการแข่งขันรุ่นใหญ่ ที่เกิดขึ้นในปี ค.ศ. 1885 ของจอห์น เพทรี ทำได้ 13 ประตูของสโมสรฟุตบอลแอบบรัวท์ชนะ 36–0 เหนือสโมสรฟุตบอลบอนแอ็กคอร์ดในการแข่งขันสก็อตทิชคัป</doc>
