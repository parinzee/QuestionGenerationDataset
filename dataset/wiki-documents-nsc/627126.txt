<doc id="627126" url="https://th.wikipedia.org/wiki?curid=627126" title="โรงแรมเซ็นทารา แกรนด์ แอท เซ็นทรัลเวิลด์">โรงแรมเซ็นทารา แกรนด์ แอท เซ็นทรัลเวิลด์ โรงแรมเซ็นทารา แกรนด์ และบางกอก คอนเวนชัน เซ็นเตอร์ แอท เซ็นทรัลเวิลด์ () คือตึกระฟ้าสูง 56 ชั้น ตั้งอยู่ในเขตปทุมวัน กรุงเทพมหานคร อาคารเป็นที่ตั้งของโรงแรมซึ่งเป็นส่วนหนึ่งของ บมจ.โรงแรมเซ็นทรัลพลาซา ของกลุ่มเซ็นทรัล โรงแรมแห่งนี้เป็นส่วนหนึ่งของศูนย์การค้าเซ็นทรัลเวิลด์ ซึ่งเป็นส่วนต่อขยายของอาคารเวิลด์เทรดเซ็นเตอร์เดิม และมีการต่อเติมพื้นที่สาธารณะของโรงแรม ได้แก่ ลานจอดรถ และศูนย์ประชุมบางกอก คอนเวนชัน เซ็นเตอร์ แอท เซ็นทรัลเวิลด์ ซึ่งอยู่บนชั้นที่ 22 และ 23 ของโรงแรม โดยสามารถเข้าถึงได้จากลิฟต์ของโรงแรม ศูนย์ประชุมเปิดในเดือนกรกฎาคม พ.ศ. 2550 โดยเริ่มใช้งานครั้งแรกในงานเลี้ยงรับรางวัลและกิจกรรมอื่น ๆ ในงานเทศกาลภาพยนตร์นานาชาติกรุงเทพ ครั้งที่ 7 พ.ศ. 2550 อาคารโรงแรมสูงขึ้นเหนือแท่นในฐานะแลนด์มาร์คหนึ่งของเส้นขอบฟ้ากรุงเทพมหานคร อาคารทรงกระบอกซึ่งสร้างด้วยเหล็กและกระจกด้วยมีความสูงโดยตรงจากถนนประมาณ 189 เมตร มีการแสดงออกทางสถาปัตยกรรมด้วยการจัดการแถบแนวนอนวางทับอยู่บนโครงแนวตั้ง และมีโครงเหล็กโค้งคล้ายดอกบัวประกอบเป็นชั้นนอกสุดของอาคาร ปัจจุบันเป็นอาคารที่สูงที่สุดอันดับ 7 ของประเทศไทย</doc>
