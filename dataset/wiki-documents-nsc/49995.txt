<doc id="49995" url="https://th.wikipedia.org/wiki?curid=49995" title="ซีเอ็นเอ็น">ซีเอ็นเอ็น เคเบิล นิวส์ เน็ตเวิร์ก () หรือรู้จักกันในชื่อ ซีเอ็นเอ็น (CNN) เป็นเครือข่ายโทรทัศน์เคเบิล ที่เสนอข่าวสารตลอด 24 ชั่วโมง ก่อตั้งโดย เท็ด เทอร์เนอร์ เริ่มต้นออกอากาศเมื่อวันอาทิตย์ที่ 1 มิถุนายน พ.ศ. 2523 ปัจจุบันบริหารงานโดยเทิร์นเนอร์บรอดแคสติงซิสเตม หน่วยงานในเครือไทม์วอร์เนอร์ ซึ่งสำนักงานใหญ่ที่เรียกว่า ศูนย์กลางซีเอ็นเอ็น (CNN Center) ตั้งอยู่ที่เมืองแอตแลนตา รัฐจอร์เจีย และมีห้องส่งอื่นๆ อยู่ที่นครนิวยอร์ก และกรุงวอชิงตัน ดี.ซี. ซึ่งซีเอ็นเอ็นที่ออกอากาศในสหรัฐอเมริกา จะส่งสัญญาณไปยังประเทศแคนาดาเพียงแห่งเดียว ส่วนซีเอ็นเอ็นที่ออกอากาศอยู่ใน 212 ประเทศทั่วโลกนั้น เป็นอีกช่องหนึ่งที่เรียกว่า ซีเอ็นเอ็นนานาชาติ (CNN International) ทั้งนี้ซีเอ็นเอ็นเป็นสถานีโทรทัศน์ข่าว ที่มีผู้ชมมากเป็นอันดับต้นๆ ของสหรัฐอเมริกาและทั่วโลก โดยมีคู่แข่งในประเทศที่สำคัญคือ ฟ็อกซ์นิวส์ และระดับนานาชาติคือ บีบีซี เวิลด์นิวส์การเริ่มต้นออกอากาศ การเริ่มต้นออกอากาศ. วันอาทิตย์ที่ 1 มิถุนายน พ.ศ. 2523 เวลา 17:00 น. ตามเวลาท้องถิ่น เท็ด เทอร์เนอร์ ผู้ก่อตั้งซีเอ็นเอ็น ได้จัดงานเฉลิมฉลองสำหรับการออกอากาศเป็นวันแรก บริเวณสนามหญ้าหน้าสำนักงานเท็ควู้ด (อาคารสีขาว) ของซีเอ็นเอ็น โดยเท็ดขึ้นกล่าวนำ และเชิญทอม ฮีลเลอร์ อดีตนายกสมาคมโทรทัศน์เคเบิลแห่งชาติของสหรัฐอเมริกา, บ๊อบ วูสเลอร์ และ รีส ชอนเฟลด์ ผู้ก่อตั้งซีเอ็นเอ็นอีกสองคนร่วมกับเท็ด สาธุคุณวิลเลียม บอร์เดอร์ แห่งวิหารแบบติสท์ ฮวิท สตรีท เมืองแอตแลนตา ต่อมาในเวลา 17:59 น. เท็ดขึ้นกล่าวอีกครั้ง เมื่อถึงเวลา 18:00 น. ซึ่งเป็นเวลาเริ่มต้นการออกอากาศ ภาพแรกที่ปรากฏบนหน้าจอซีเอ็นเอ็น คือภาพของเท็ดกำลังกล่าวปราศรัยบนปะรำพิธี ระหว่างนั้น เท็ดกำลังอธิบายถึงธงสามผืนบนยอดเสาในงานนี้ ประกอบด้วยธงชาติสหรัฐอเมริกา ประเทศและรัฐที่ตั้งซีเอ็นเอ็น และ ซึ่งเป็นการประกาศว่า ซีเอ็นเอ็นจะนำเสนอข่าวจากทั่วทุกมุมโลกด้วย จึงถือเป็นคำกล่าวครั้งแรกในการออกอากาศของซีเอ็นเอ็น จากนั้น เท็ดประกาศเจตนารมณ์ในการก่อตั้งสถานีฯ จบแล้ว วงดุริยางค์บรรเลงเพลงชาติสหรัฐอเมริกา เมื่อสิ้นเสียงเพลง เท็ดประกาศว่า "เอาเลย" เมื่อเวลา 18.04 น. ภาพบนจอซีเอ็นเอ็น เปลี่ยนเป็นภาพจานดาวเทียมเต็มจออยู่ระยะหนึ่ง จากนั้นปรากฏภาพห้องข่าวที่มีเครื่องมืออิเล็กทรอนิกส์ตั้งอยู่ตามโต๊ะต่างๆ โดยมีเจ้าหน้าที่ปฏิบัติงานอยู่จำนวนหนึ่ง โดยปรากฏสัญลักษณ์ของสถานีฯ ขึ้นที่ส่วนล่างของหน้าจอ สักพักแล้วเลือนหายไป โดยปรากฏข้อความต่อมาคือ "สถานีโทรทัศน์ข่าวสาร" (News Channel) แทนที่อีกสักพักหนึ่ง แล้วทั้งหมดเลือนหายไป มาเป็นภาพโต๊ะประกาศข่าว โดยมีผู้ประกาศข่าวคู่แรกคือ เดวิด วอล์กเกอร์ และ หลุยส์ ฮาร์ท นั่งประจำอยู่ เริ่มด้วยการแจ้งชื่อสถานี แล้วเริ่มต้นประกาศข่าว ซึ่งเป็นหน้าที่หลักของสถานีฯ และได้นำเสนอข่าวสารที่น่าสนใจ จากทั่วโลกอย่างต่อเนื่อง มาจนถึงทุกวันนี้ซีเอ็นเอ็นนานาชาติ ซีเอ็นเอ็นนานาชาติ. ซีเอ็นเอ็นนานาชาติ (; ชื่อย่อ: CNNI; ชื่อเดิม: ซีเอ็นเอ็นยุโรป) เป็นช่องโทรทัศน์ที่ออกอากาศเป็นภาษาอังกฤษ มีเนื้อหาเกี่ยวกับข่าวสารต่างๆ และข้อมูลทางด้านธุรกิจทั่วโลก บริหารงานโดย เทอร์เนอร์บรอดแคสติงซิสเตม อินค์. บริษัทในเครือไทม์วอร์เนอร์ และมีโทนี แมดดอกซ์ ร่วมด้วยเท็ด เทอร์เนอร์ เป็นผู้บริหารสูงสุด มีสำนักงานใหญ่อยู่ในเมืองแอตแลนตาของสหรัฐอเมริกา, กรุงลอนดอนของสหราชอาณาจักร, เขตการปกครองพิเศษฮ่องกง และกรุงอาบูดาบีของสหรัฐอาหรับเอมิเรตส์ โดยใช้ข้อมูลส่วนมากจากซีเอ็นเอ็น ที่ออกอากาศในสหรัฐอเมริกาและแคนาดา เริ่มออกอากาศครั้งแรกเมื่อวันอังคารที่ 1 มกราคม พ.ศ. 2528 และมีคำขวัญว่า ไปที่นั่น (Go There)(คำขวัญเดียวกับซีเอ็นเอ็นที่ออกอากาศในอเมริกาและแคนาดา) ทั้งนี้ ช่องรายการของซีเอ็นเอ็นไอ สามารถรับชมได้ในประเทศไทย ทางทรูวิชั่นส์ ช่อง 172 และ 778 (ในระบบความคมชัดสูงทั้งในระบบดิจิตอลเคเบิลใยแก้วและระบบดิจิตอลจานดาวเทียม) และในประเทศต่างๆ ทั่วโลก ผ่านจานรับสัญญาณดาวเทียมและเคเบิลทีวี ซึ่งสามารถรับชมได้ถึง 200,000,000 ครัวเรือน ตลอดจนโรงแรมต่างๆ อีกกว่า 200 ประเทศ ผู้ชมส่วนมากสามารถรับชมโดยไม่เสียค่าบริการ อย่างไรก็ตาม สถานีโทรทัศน์ระบบบอกรับสมาชิกที่มีค่าบริการ (เพย์ทีวี) บางบริษัทก็ให้บริการช่องรายการนี้ด้วย</doc>
