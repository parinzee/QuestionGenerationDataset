<doc id="760726" url="https://th.wikipedia.org/wiki?curid=760726" title="ผู้ชาย 2 อดีต">ผู้ชาย 2 อดีต ผู้ชาย 2 อดีต (The Majestic ) คือภาพยนตร์อเมริกันแนวดราม่า ออกฉายครั้งแรกในเดือนธันวาคม ปี พ.ศ. 2544 กำกับภาพยนตร์โดยฟรองก์ ดาราบองต์ ผู้กำกับชาวฝรั่งเศส เขียนบทภาพยนตร์โดยไมเคิล สโลน นำแสดงโดยจิม แคร์รีย์, บ็อบ บาลาบัน, ลอรี โฮลเดน, มาร์ติน แลนเดา ถ่ายทำที่เมืองเฟิร์นเดล, รัฐแคลิฟอร์เนีย สหรัฐอเมริกา โดยภาพยนตร์เรื่องนี้ถูกนำมาฉายในประเทศไทยเป็นครั้งแรกเมื่อวันที่ 29 มีนาคม พ.ศ. 2545 และมีการผลิตในรูปแบบวีซีดีและดีวีดี จัดจำหน่ายโดยบริษัทซีวีดี อินเตอร์เนชันแนล จำกัด ผู้ชาย 2 อดีต นับเป็นการพลิกบทบาทครั้งสำคัญของจิม แคร์รีย์นักแสดงตลกชาวแคนาดาที่เปลี่ยนมาเล่นในแนวดราม่า อย่างไรก็ดีภาพยนตร์เรื่องนี้กลับไม่ประสบความสำเร็จทางด้านยอดขายเมื่อทำรายได้เพียงแค่ 37.3 ล้านดอลลาร์สหรัฐเนื้อเรื่อง เนื้อเรื่อง. ใน ค.ศ. 1951 ซึ่งเป็นยุค แม็คคาธิอิสซึม (McCarthyism) ผู้คนในสหรัฐอเมริกาตกอยู่ในภาวะเกลียดชังและต่อต้านลัทธิคอมมิวนิสต์ มีคนจำนวนมากถูกใส่ร้ายและกล่าวหาอย่างไม่เป็นธรรมว่าฝักใฝ่คอมมิวนิสต์ จนนำไปสู่การจับกุม ซึ่ง ปีเตอร์ แอพเพิลตัน (นำแสดงโดยจิม แคร์รีย์) นักเขียนบทภาพยนตร์ฮอลลีวู้ด เป็นอีกผู้หนึ่งที่ถูกกล่าวหาว่าเป็นคอมมิวนิสต์ และทำให้ทุกสิ่งทุกอย่างในชีวิตของเขาต้องพังทลายลง เมื่อเขาสูญเสียทั้งงานและคนรัก ด้วยความเศร้าเขาจึงดื่มเหล้าจนเมามายและขับรถออกไปในกลางดึกจนประสบอุบัติเหตุตกจากสะพานเนื่องจากหักหลบตัวโอพอสซัม แอพเพิลตัน ฟื้นขึ้นมาอยู่ในสภาพที่อยู่ในภาวะเสียความจำ</doc>
