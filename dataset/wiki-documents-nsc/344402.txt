<doc id="344402" url="https://th.wikipedia.org/wiki?curid=344402" title="โจ ฮาห์น">โจ ฮาห์น โจเซฟ ฮาห์น (, , เกิด 15 มีนาคม ค.ศ. 1977) หรือที่รู้จักในนาม โจ ฮาห์น และมิสเตอร์ฮาห์น นักเทิร์นเทเบิล และผู้กำกับภาพยนตร์ชาวอเมริกัน และมีชื่อเสียงจากการเป็นดีเจ และสมาชิกวงลิงคินพาร์กประวัติ ประวัติ. โจ ฮาห์น เกิดเมื่อวันที่ 15 มีนาคม ค.ศ. 1977 ที่เมืองแดลลัส รัฐเทกซัส สหรัฐอเมริกา ในครอบครัวชาวอเมริกันเชื้อสายเกาหลีรุ่นที่สอง และเติบโตที่เมืองเกลนเดล รัฐแคลิฟอร์เนีย เขามีพี่สาวสองคน โดยเป็นบุตรคนเล็กของครอบครัว ด้วยความที่เกิดในครอบครัวชาวเกาหลี เขาใช้ภาษาเกาหลีในการสื่อสารเฉพาะกับพ่อแม่เท่านั้น และพูดได้ไม่คล่องนัก เขาเริ่มการเป็นดีเจขณะที่ยังศึกษาในระดับมัธยมศึกษา ต่อมาเขาได้ศึกษาต่อยัง วิทยาลัยกลางศิลปะการออกแบบ (Art Center College of Design) ในเมืองแพซาดีนา รัฐแคลิฟอร์เนีย แต่ไม่สำเร็จการศึกษา ในวิทยาลัยนั้นเองที่ทำให้เขาพบกับไมค์ ชิโนดะ จึงได้เข้าร่วมกับวงซีโรของชิโนดะ ซึ่งต่อมาจึงเป็นที่รู้จักกันในนามของวงลิงคินพาร์ก เขาเป็นชาวอเมริกันเชื้อสายเกาหลีคนแรกที่รับรางวัลแกรมมี เมื่อวงของเขาชนะเลิศในปี ค.ศ. 2002 ในสาขาเพลงฮาร์ดร็อก เขาได้สมรสกับแคเรน เบเนดิต (เกิด ค.ศ. 1975) เมื่อวันที่ 15 กุมภาพันธ์ ค.ศ. 2005 หลังจากที่เขาและเธอได้คบหากัน ตั้งแต่ปี ค.ศ. 2003 แต่ภายหลังทั้งสองก็ได้หย่าขาดจากกันในปี ค.ศ. 2009 เขาสมรสใหม่กับไฮดี วอน เมื่อวันที่ 21 ตุลาคม ค.ศ. 2012การร่วมงาน การร่วมงาน. ฮาห์นร่วมงานกับไมค์ ชิโนดะ ในกลุ่ม เดอะเอ็กซ์คูชันเนอร์ มีซิงเกิลที่มีชื่อเสียงคือ อิสต์โกอินดาวน์ นอกจากนี้ฮาห์นยังร่วมงานกับฟอร์ตไมเนอร์ ของไมค์ ชิโนะดะ ในอัลบัม เดอะไรซิงไทด์ ฮาห์นเป็นผู้กำกับมิวสิกวิดีโอของเพลง "นัมบ์", "ฟรอมดิอินไซด์", "ซัมแวร์ไอบีลอง", "พอยส์ออฟออทอริตี (รีมิกซ์)", "นิวดิไวด์" และ "บลีดอิตเอาต์" นอกจากนี้เขายังกำกับมิวสิกวิดีโอเพลงของวงต่างๆ อย่าง สตอรีออฟเดอะเยียร์, เอ็กซ์ซีบิต และอัลคาไลน์ทรีโอ จนในปี ค.ศ. 2003 เขาได้ออกมายอมรับในรายการเอ็มทีวีว่าเขาได้กำกับมิวสิกวิดีโอเองจริง และเขาก็กล่าวว่า "การทำเพลงต่อไปนั้นถือว่าเป็นสิ่งที่พิเศษที่สุด" นอกจากงานเพลงแล้ว เขายังมีส่วนร่วมการทำสเปเชียลเอฟเฟ็กต์ในซีรีส์เรื่อง The X-Files รวมไปถึงละครชุดเรื่อง Frank Herbert's Dune และเขายังสร้างภาพยนตร์สั้นเรื่อง The Seed และเขามีส่วนร่วมในการสร้างภาพยนตร์เรื่อง King Rat ผลงานการประพันธ์ของไชนา มิเอเวลล์ () ปัจจุบันเขาได้สร้างวิดีโอเกม Medal of Honor และร่วมกับวงลิงคินพาร์กทำซิงเกิล "เดอะแคทาลิสต์" และฮาห์นก็เป็นผู้กำกับมิวสิกวิดีโอเพลงนี้อีกด้วย และออกซิงเกิลนี้เมื่อวันที่ 26 สิงหาคม ค.ศ. 2010 รวมไปถึงมิวสิกวิดีโอ "เวตติงฟอร์ดิเอ็นด์" ที่ออกเมื่อวันที่ 1 ตุลาคม ค.ศ. 2010</doc>
