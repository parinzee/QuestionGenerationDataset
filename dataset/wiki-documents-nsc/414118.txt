<doc id="414118" url="https://th.wikipedia.org/wiki?curid=414118" title="เองเกลเบิร์ต ฮัมเพอร์ดิงค์ (นักร้อง)">เองเกลเบิร์ต ฮัมเพอร์ดิงค์ (นักร้อง) เองเกลเบิร์ต ฮัมเพอร์ดิงค์ () เป็นนักร้องเพลงป็อปชาวอังกฤษเชื้อสายอินเดีย มีชื่อเสียงในช่วงปลายทศวรรษ 1960 ถึง 1970 โดยเฉพาะจากเพลง "Release Me (And Let Me Love Again)" (1967), "The Last Waltz" (1967), "Am I That Easy to Forget" (1968), "A Man Without Love (Quando M'Innamoro)" (1968) ฮัมเพอร์ดิงค์เดิมมีชื่อว่า อาร์โนลด์ จอร์จ ดอร์ซีย์ เกิดที่ประเทศอินเดีย เนื่องจากบิดาเป็นเจ้าหน้าที่กองทัพอังกฤษ มารดาเป็นชาวอังกฤษเชื้อสายอินเดีย เมื่อโตขึ้นครอบครัวย้ายมาอยู่ที่เมืองเลสเตอร์ สหราชอาณาจักร จากนั้นได้ทำงานร้องเพลงและเล่นดนตรีในไนท์คลับตั้งแต่วัยรุ่น โดยใช้ชื่อในการแสดงว่า "เจอรี ดอร์ซีย์" ตั้งตามชื่อของเจอรี ลิวอิส นักแสดงอเมริกัน เขาเริ่มมีชื่อเสียงตั้งแต่ปี ค.ศ. 1965 โดยการสนับสนุนจากเพื่อนเก่า ที่ได้เป็นผู้จัดการส่วนตัวของทอม โจนส์ ได้เปลี่ยนชื่อในการแสดงดนตรีเป็น "เองเกลเบิร์ต ฮัมเพอร์ดิงค์" ตามชื่อของคีตกวีชาวเยอรมัน (1854-1921) ผู้ประพันธ์อุปรากรเรื่อง ฮันเซลและกรีเทล ต่อมาเมื่อฮัมเพอร์ดิงค์ประสบความสำเร็จในอาชีพการร้องเพลง เขาได้เปลี่ยนมาใช้ชื่อนี้เป็นชื่อจริง</doc>
