<doc id="465697" url="https://th.wikipedia.org/wiki?curid=465697" title="วันตับอักเสบโลก">วันตับอักเสบโลก วันตับอักเสบโลก ตรงกับวันที่ 28 กรกฎาคมของทุกปี มีความมุ่งหมายเพื่อเพิ่มความตระหนักถึงตับอักเสบ บี และตับอักเสบ ซี ตลอดจนสนับสนุนการป้องกัน การวินิจฉัยและการรักษาทั่วโลก มีประชากรโลกประมาณ 500 ล้านคนป่วยเป็นตับอักเสบ บี หรือตับอักเสบ ซี หรือคิดเป็น 1 ใน 12 ของประชากรโลก หากไม่ได้รับการรักษา ตับอักเสบ บีหรือซีอาจนำไปสู่โรคตับแข็งหรือภาวะแทรกซ้อนอื่น ๆ ได้ รวมทั้งมะเร็งตับหรือตับล้มเหลว ขณะที่คนจำนวนมากกังวลว่า ตนจะติดโรคเอดส์มากกว่าตับอักเสบ แต่ในความเป็นจริง ทุกปีมีผู้เสียชีวิตจากตับอักเสบ บีหรือซี 1.5 ล้านคน ซึ่งมากกว่าเสียชีวิตจากเอชไอวี/เอดส์ ในเดือนพฤษภาคม พ.ศ. 2553 วันตับอักเสบโลกได้รับการสนับสนุนทั่วโลกจากองค์การอนามัยโลก เป็นหนึ่งในสี่วันสร้างความตระหนักด้านสุขภาพ ร่วมกับมาลาเรีย วัณโรคและเอชไอวี/เอดส์</doc>
