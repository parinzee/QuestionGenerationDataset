<doc id="67373" url="https://th.wikipedia.org/wiki?curid=67373" title="คราตอส">คราตอส เทพคราตอส () ในตำนานเทพปกรณัมกรีกกล่าวว่า เป็นพระโอรสแห่งเทพพาลลัส (Pallas) เทพแห่งปัญญาและนักรบ และเทพีสติกซ์ (Styx) เทพีแห่งความเกลียดชัง อาฆาตแค้น และยังเป็นพระเชษฐาของเทพซีลุส (Zelus) เทพแห่งการต่อสู้ เทพีไนกี้ (Nike) เทพีแห่งชัยชนะ และเทพีไบอา (Bia) เทพีแห่งอำนาจและความรุนแรง เทพคราตอสถือเป็นเทพบุคลาธิษฐานของพละกำลัง นอกจากนี้เทพคราตอสและเหล่าพี่น้องของพระองค์ยังเป็นผู้ติดตามของเทพซุส (Zeus) เทพคราตอสมักยึดมั่นและเชื่อฟังคำสั่งของมหาเทพอย่างเคร่งครัด สำหรับเทพคราตอสแล้ว ความยุติธรรมของมหาเทพเป็นความยุติธรรมสูงสุด และเป็นการยากสำหรับเทพคราตอสที่จะทำความเข้าใจว่าเหตุใดจึงมีใครหรือเทพองค์ไหนที่จะไม่เห็นศัตรูของมหาเทพเป็นศัตรูของตนได้ เทพคราตอสปฏิบัติตนต่อเทพซุสเยี่ยงทาสกับนายโดยเชื่อฟังคำสั่งและยึดติดกับคำสั่งนั้นราวกับเป็นความนึกคิดของตนเอง และมักจะยึดคำสั่งของมหาเทพเป็นหลักปฏิบัติตน พระนามของเทพคราตอสหมายถึง ความรุนแรง การบังคับ ซึ่งเป็นเสมือนสัญลักษณ์แสดงถึงกฎข้อบังคับต่างๆ ของมหาเทพ บทบาทสำคัญในตำนานของคราตอสก็คือเป็นผู้ที่จับพรอมิธีเอิสล่ามโซ่ไว้นั่นเอง</doc>
