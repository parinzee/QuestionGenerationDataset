<doc id="289598" url="https://th.wikipedia.org/wiki?curid=289598" title="วุฒิเฉลิม วุฒิชัย">วุฒิเฉลิม วุฒิชัย วุฒิเฉลิม วุฒิชัย (21 พฤษภาคม พ.ศ. 2477) เป็นพระธิดาในพระเจ้าบรมวงศ์เธอ พระองค์เจ้าวุฒิไชยเฉลิมลาภ กรมหลวงสิงหวิกรมเกรียงไกร กับหม่อมประพันธ์ วุฒิชัย ณ อยุธยาประวัติ ประวัติ. วุฒิเฉลิม วุฒิชัย มีพระนามลำลองว่า ท่านหญิงปีนัง เป็นพระธิดาในพระเจ้าบรมวงศ์เธอ พระองค์เจ้าวุฒิไชยเฉลิมลาภ กรมหลวงสิงหวิกรมเกรียงไกร กับหม่อมประพันธ์ วุฒิชัย ณ อยุธยา (สกุลเดิม ชะตารุ่ง) ประสูติที่เกาะปีนัง ประเทศมาเลเซีย ในช่วงเวลาที่พระบิดาได้แปรที่ประทับจากกรุงเทพมหานครไปอยู่ที่เกาะปีนังภายหลังการเปลี่ยนแปลงการปกครอง พ.ศ. 2475 ประมาณ 2 ปี หม่อมเจ้าวุฒิเฉลิม วุฒิชัย ทรงสำเร็จการศึกษาจากคณะอักษรศาสตร์ จุฬาลงกรณ์มหาวิทยาลัย โปรดวาดรูปและนิพนธ์หนังสือ และมีงานอดิเรกคือ ทำสวน ตกแต่งที่ประทับ และออกแบบผ้าปักไหมและปักบนผ้าใบสำหรับแขวนกำแพง ท่านหญิงทรงนิพนธ์หนังสือโดยใช้พระนามปากกาว่า “วุฒิเฉลิม” ได้นิพนธ์หนังสือ "ลายน้ำทอง” เขียนในรูปนวนิยายจากความทรงจำ เป็นเรื่องของชีวิตตอนปลายของพ่อ และเหตุการณ์ที่ประทับใจลูกตั้งแต่จำความได้จนสิ้นพ่อไป เป็นหนังสือได้รับรางวัลจากการประกวดหนังสือดีเด่น ประจำปี พ.ศ. 2544 หม่อมเจ้าวุฒิเฉลิม วุฒิชัย มีพระพี่น้องร่วมมารดา คือ หม่อมเจ้าไกรสิงห์ วุฒิชัย, วุฒิสวาท อนุมานราชธน และวุฒิวิฑูร พี. เทอเสนชีวิตส่วนองค์ ชีวิตส่วนองค์. หม่อมเจ้าวุฒิเฉลิม วุฒิชัยทรงลาออกจากฐานันดรศักดิ์ เพื่อสมรสกับ วิรัช ณ สงขลา และ อี. มอแกน กิลเบอร์ต มีบุตรธิดา 3 คน คือ1. เดชาภิวัฒน์ ณ สงขลา สมรสกับหม่อมหลวงรจนาธร จิรประวัติ มีบุตรหนึ่งคน 2. ดร. ณัฐญาดา ณ สงขลา สมรสกับฤๅชา ขจรเนติกุล 3. ทิพยเฉลิม กิลเบอร์ต วุฒิชัย วุฒิเฉลิมเคยประทับที่ตำหนักกรมหลวงสิงหวิกรมเกรียงไกร วังสะพานขาว ซึ่งปัจจุบันใช้เป็นอาคารที่ทำการของรัฐมนตรีว่าการกระทรวงการพัฒนาสังคมและความมั่นคงของมนุษย์ ปัจจุบันท่านหญิงเสด็จกลับมาประทับ ณ ราชอาณาจักรไทยแล้ว</doc>
