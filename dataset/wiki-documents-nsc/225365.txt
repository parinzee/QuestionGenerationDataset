<doc id="225365" url="https://th.wikipedia.org/wiki?curid=225365" title="แบร์นาร์แห่งแกลร์โว">แบร์นาร์แห่งแกลร์โว นักบุญแบร์นาร์แห่งแกลร์โว (; ) เป็นนักบุญในคริสตจักรโรมันคาทอลิกที่เกิดราว ค.ศ. 1090 ที่เมืองฟงแตน-แล-ดีฌง (Fontaine-lès-Dijon) ในประเทศฝรั่งเศส และถึงแก่กรรมเมื่อวันที่ 20 สิงหาคม ค.ศ. 1153 ที่แกลร์โว ในประเทศฝรั่งเศสเช่นกัน นักบุญแบร์นาร์เป็นอธิการอาราม (Abbot) ชาวฝรั่งเศสผู้มีบทบาทสำคัญในการปฏิรูปชีวิตอารามวาสีของคณะซิสเตอร์เชียน (Cistercian) หลังจากที่มารดาเสียชีวิตนักบุญแบร์นาร์ก็เข้าเป็นนักพรตสังกัดคณะซิสเตอร์เชียน สามปีต่อมาก็ถูกส่งไปก่อตั้งอารามใหม่ที่แบร์นาร์ตั้งชื่อว่า “Claire Vallée” (หุบเขาแกลร์) ที่เพี้ยนมาเป็น “Clairvaux” เมื่อวันที่ 25 มิถุนายน ค.ศ. 1115 แบร์นาร์เทศนาเรื่องความศรัทธาโดยตรงในฐานะผู้แทนของพระแม่มารีย์ ในปี ค.ศ. 1128 นักบุญแบร์นาร์ให้ความช่วยเหลือในสภาสังคายนาแห่งทรอยส์ (Council of Troyes) ในการสืบโครงสร้างของกฎของอัศวินเทมพลาร์ที่กลายมาเป็นอุดมคติของชนชั้นเจ้านายคริสเตียน หลังจากที่สมเด็จพระสันตะปาปาโฮโนริอุสที่ 2 สิ้นพระชนม์ เมื่อวันที่ 14 กุมภาพันธ์ ค.ศ. 1130 คริสตจักรก็เกิดความแตกแยกกัน พระเจ้าหลุยส์ที่ 6 แห่งฝรั่งเศสจึงทรงเรียกประชุมบาทหลวงฝรั่งเศสที่เอต็องป์ (Étampes) แบร์นาร์ได้รับเลือกให้เป็นผู้พิพากษาระหว่างพระสันตะปาปาต่าง ๆ ในปี ค.ศ. 1139 แบร์นาร์ก็มีส่วนช่วยในสภาสังคายนาลาเตรันครั้งที่ 2 (Second Council of the Lateran) แบร์นาร์ประณามการเทศนาของปีเตอร์ เอบลาร์ด (Peter Abelard) ต่อพระสันตะปาปาผู้เรียกประชุมสภาสังคายนาที่เซนต์ในปี ค.ศ. 1141 เพื่อไกล่เกลี่ยปัญหา ไม่นานหลังจากนั้นแบร์นาร์ก็ได้เห็นสาวกคนหนึ่ง ต่อมาเบอร์นาร์ดแห่งปีซาได้รับเลือกเป็นพระสันตะปาปา หลังจากที่ช่วยประนีประนอมความแต่งแยกของคริสตจักร แบร์นาร์ก็ถูกเรียกตัวให้ช่วยต่อต้านความนอกรีต (heresy) ในเดือนมิถุนายน ค.ศ. 1145 แบร์นาร์ก็เดินทางไปทางใต้ของฝรั่งเศส การเทศนาของท่านก็ช่วยสนับสนุนการต่อต้านความนอกรีตในบริเวณนั้น หลังจากความพ่ายแพ้ของกองทัพคริสเตียนในการล้อมเมืองเอเดสซา (Siege of Edessa) สมเด็จพระสันตะปาปาก็มีพระบัญชาให้แบร์นาร์ไปเทศนาผู้ที่จะเดินทางไปร่วมสงครามครูเสดครั้งที่สอง ในบั้นปลายชีวิตเบอร์นาร์ก็ต้องได้รับความผิดหวังจากความล้มเหลวของสงครามครูเสดและความรับผิดชอบต่าง ๆ ที่ได้รับมอบหมาย แบร์นาร์ถึงแก่กรรมเมื่อมีอายุได้ 63 ปี หลังจากใช้เวลา 40 ปีในอาราม และเขาก็ยังเป็นนักพรตซิสเตอร์เชียนองค์แรกที่ถูกบันทึกในปฏิทินนักบุญ (calendar of saints) และได้รับการประกาศเป็นนักบุญโดยสมเด็จพระสันตะปาปาอเล็กซานเดอร์ที่ 3 เมื่อวันที่ 18 มกราคม ค.ศ. 1090 ต่อมาสมเด็จพระสันตะปาปาปิอุสที่ 8 ก็มอบตำแหน่ง “นักปราชญ์แห่งคริสตจักร” ให้แก่นักบุญแบร์นาร์</doc>
