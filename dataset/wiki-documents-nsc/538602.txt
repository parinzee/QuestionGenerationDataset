<doc id="538602" url="https://th.wikipedia.org/wiki?curid=538602" title="เจ้าหญิงคาทารีนา-อะมาเลีย เจ้าหญิงแห่งออเรนจ์">เจ้าหญิงคาทารีนา-อะมาเลีย เจ้าหญิงแห่งออเรนจ์ เจ้าหญิงคาทารีนา-อะมาเลีย เบียทริกซ์ คาร์เมน วิกตอเรีย, เจ้าหญิงแห่งออเรนจ์, เจ้าหญิงแห่งเนเธอร์แลนด์, เจ้าหญิงแห่งออเรนจ์-นัสเซา (; 7 ธันวาคม พ.ศ. 2546) เป็นองค์รัชทายาทผู้มีสิทธิตรงองค์ปัจจุบันแห่งราชอาณาจักรเนเธอร์แลนด์ อันประกอบไปด้วยเนเธอร์แลนด์, กือราเซา, อารูบา และซินต์มาร์เติน เจ้าหญิงคาทารีนา-อะมาเลียเป็นพระราชธิดาพระองค์ใหญ่ในสมเด็จพระราชาธิบดีวิลเลม-อเล็กซานเดอร์ กับสมเด็จพระราชินีแม็กซิมาแห่งเนเธอร์แลนด์ และเป็นพระราชนัดดาลำดับที่สองของอดีตสมเด็จพระราชินีนาถเบียทริกซ์ พระองค์สืบตำแหน่งรัชทายาทต่อจากพระราชบิดาที่ทรงสืบราชสมบัติเป็นพระมหากษัตริย์ เมื่อวันที่ 30 เมษายน พ.ศ. 2556ประสูติและบัพติศมา ประสูติและบัพติศมา. เจ้าหญิงคาทารีนา-อะมาเลีย ประสูติเมื่อเวลา 17.01 นาฬิกาของวันที่ 7 ธันวาคม พ.ศ. 2546 ณ โรงพยาบาลโบรโนโว กรุงเฮก ประเทศเนเธอร์แลนด์ เป็นพระราชธิดาพระองค์ใหญ่ในสมเด็จพระราชาธิบดีวิลเลม-อเล็กซานเดอร์ กับสมเด็จพระราชินีแม็กซิมาแห่งเนเธอร์แลนด์ หลังจากการประสูติกาลได้มีการยิงสลุต 101 นัดถวายพระพรจากทั้งสี่เมืองภายในราชอาณาจักร คือ เดนเฮลด์เออร์ และเฮกในเนเธอร์แลนด์, วิลเลมสตัดในเนเธอร์แลนด์แอนทิลลีส และโอรันเยสตัดในอารูบา วันที่ 12 มิถุนายน พ.ศ. 2547 ได้รับศีลล้างบาปจากสาธุคุณคาเรล เตอร์ ลินเดนแห่งมหาวิหารเซนต์ยากอป กรุงเฮก พระองค์มีพ่อทูนหัวและแม่ทูนหัวคือ เจ้าชายคอนสแตนตินแห่งเนเธอร์แลนด์, มกุฎราชกุมารีวิกตอเรียแห่งสวีเดน, แฮร์มันน์ วิลลิงก์ (อดีตกรรมการกฤษฏีกา), ซามันทา ดีอาเนอ (พระสหายของพระชนนี), มาร์ติน โซร์เรกีเอตา (ลุงฝ่ายพระชนนี) และมาร์ก เตอร์ ฮาร์ (พระสหายของพระชนก)เมื่อทรงพระเยาว์ เมื่อทรงพระเยาว์. เจ้าหญิงคาทารีนา-อะมาเลีย มีพระขนิษฐาสองพระองค์คือ เจ้าหญิงอะเลกซียา (พ.ศ. 2548) และเจ้าหญิงอารียาน (พ.ศ. 2550) และประทับร่วมกับพระราชบิดาและพระราชมารดา ณ วิลลาเอเคนฮอร์สต์ในเมืองวัสเซนนาร์ และได้มีการเปิดเผยว่าในอนาคตจะทรงย้ายไปยังฮุสเทนบอสช์ในกรุงเฮก วันที่ 10 พฤศจิกายน พ.ศ. 2550 พระองค์เข้ารับการศึกษาที่โรงเรียนประถมโบรเอมกัมป์ (Bloemcampschool) ซึ่งเป็นโรงเรียนรัฐแห่งหนึ่งในเมืองวัสเซนนาร์ วันประสูติของพระองค์จะมีการเฉลิมฉลองตามประเพณีและมีการจัดคอนเสิร์ตที่โบสถ์คลูสเตอร์เคิร์กในกรุงเฮก ในงานนี้เหล่าทูตจากประเทศต่าง ๆ, พระบรมวงศานุวงศ์ และเหล่ากรรมการกฤษฎีกาจะเข้ามาร่วมพิธีดังกล่าว เมื่อสมเด็จพระราชินีนาถเบียทริกซ์สละราชสมบัติเมื่อวันที่ 30 เมษายน พ.ศ. 2556 เจ้าหญิงคาทารีนา-อะมาเลียจึงได้ดำรงตำแหน่งเป็นรัชทายาทแทนพระราชบิดาที่เสด็จขึ้นครองราชสมบัติ ทั้งนี้พระองค์จึงเป็นเจ้าหญิงแห่งออเรนจ์พระองค์ล่าสุด เนื่องจากฝ่ายในที่ดำรงพระอิสริยยศดังกล่าวคือ เจ้าหญิงแมรีแห่งโบกซ์-ออเรนจ์ซึ่งสิ้นพระชนม์ไปเมื่อ พ.ศ. 1960 ทั้งนี้พระองค์จะมีที่นั่งภายในคณะกรรมการกฤษฏีกาก็ต่อเมื่อมีพระชนมายุได้ 18 ปีพระอิสริยยศพระอิสริยยศ. - เฮอร์รอยัลไฮเนส เจ้าหญิงคาทารีนา-อะมาเลียแห่งเนเธอร์แลนด์, เจ้าหญิงแห่งออเรนจ์-นัสเซา (7 ธันวาคม พ.ศ. 2546 — 30 เมษายน พ.ศ. 2556) - เฮอร์รอยัลไฮเนส เจ้าหญิงคาทารีนา-อะมาเลียแห่งออเรนจ์, เจ้าหญิงแห่งเนเธอร์แลนด์, เจ้าหญิงแห่งออเรนจ์-นัสเซา (30 เมษายน พ.ศ. 2556 — ปัจจุบัน)</doc>
