<doc id="303741" url="https://th.wikipedia.org/wiki?curid=303741" title="กิ้งก่ากายสิทธิ์">กิ้งก่ากายสิทธิ์ กิ้งก่ากายสิทธิ์ เป็นภาพยนตร์ไทยแนวตลกและแฟนตาซี ออกฉายในปี พ.ศ. 2528 นำแสดงโดย เด๋อ ดอกสะเดา, เหี่ยวฟ้า, สีเทา, ล้อต๊อก, ลักษณ์ อภิชาติเนื้อเรื่อง เนื้อเรื่อง. กิ้งก่ากายสิทธิ์ เป็นกิ้งก่าตัวใหญ่ที่เฝ้าแก้วมณีที่ใต้ฐานพระปรางค์วัดอรุณ แล้วจู่ ๆ แก้วมณีนี้ก็ถูกมนุษย์ต่างดาวมาขโมยเอาไป กิ้งก่ากายสิทธิ์จึงต้องไปขอความช่วยเหลือจากยักษ์วัดแจ้ง ขณะที่ตัวเองก็ต้องวิ่งไปตามสถานที่ต่าง ๆ ทั่วประเทศไทย เพื่อหนีการตามล่าของคนที่ต้องการเอากิ้งก่ากายสิทธิ์ไปออกงานวัด โดยจะต้องผจญภัยกับสิ่งต่าง ๆ เช่น จระเข้กินคน, ฝูงช้างป่ากับเสือ, หมีควายแม่ลูกอ่อน, วิ่งหนีรถไฟ, ยุงยักษ์และผีโครงกระดูกในถ้ำมหาสมบัติเบื้องหลังและการเข้าฉาย เบื้องหลังและการเข้าฉาย. กิ้งก่ากายสิทธิ์ เป็นภาพยนตร์จากการกำกับและอำนวยการสร้างของ สมโพธิ แสงเดือนฉาย ผู้ให้กำเนิดตัวละครอุลตร้าแมน วีรบุรุษจากต่างดาวสัญชาติญี่ปุ่น นับเป็นภาพยนตร์ชุดเดียวกับ หนุมานพบ 7 ยอดมนุษย์ (พ.ศ. 2517) หรือ หนุมานพบ 5 ไอ้มดแดง (พ.ศ. 2518) ที่มีการสร้างและฉายมาก่อนหน้านี้ แต่สำหรับกิ้งก่ากายสิทธิ์นี้ได้ถูกทำให้เป็นภาพยนตร์ตลกมากขึ้น โดยให้สัตว์ต่าง ๆ ในเรื่องพูดได้ และมีการนำเอานักแสดงตลกที่มีชื่อเสียงหลายคนของไทย มาร่วมแสดง เช่น ล้อต๊อก ในบทของเศรษฐีเฒ่าหัวงูผู้ช่วยเหลือกิ้งก่ากายสิทธิ์ หรือ เด๋อ ดอกสะเดา และ เหี่ยวฟ้า ในบทของคู่หูนักล่ามหาสมบัติที่ต้องมาตายเพราะถูกยุงยักษ์กัด ที่เป็นบทล้อเลียนตัวละคร อินเดียน่า โจนส์ ในภาพยนตร์ฮอลลีวู้ดเรื่อง Raiders of the Lost Ark เป็นต้น นอกจากนี้แล้ว ภาพยนตร์ยังได้ไปถ่ายทำในสถานที่ท่องเที่ยวสำคัญ ๆ หลายแห่งทั่วประเทศไทยด้วย เช่น วัดอรุณราชวราราม, สะพานพระพุทธยอดฟ้า, แพะเมืองผี, สะพานข้ามแม่น้ำแคว, ทางรถไฟสายมรณะ เป็นต้น เพื่อเป็นการโฆษณาประชาสัมพันธ์การท่องเที่ยวในประเทศไทยไปในตัว โดยมีเพลง เมด อิน ไทยแลนด์ ของคาราบาว เป็นเพลงประกอบในตอนต้นเรื่องที่กิ้งก่ากายสิทธิ์ใส่รองเท้าสเก็ตเล่นที่สะพานพุทธและโหนเถาวัลย์ที่ทางรถไฟสายมรณะ ตัวละครกิ้งก่ากายสิทธิ์นั้นสร้างมาจาก กิ้งก่าแผงคอ (Chlamydosaurus kingii) ซึ่งเป็นกิ้งก่าที่มีอยู่จริงในประเทศออสเตรเลีย โดยสามารถที่จะแผ่แผงหนังรอบคอและวิ่งได้ด้วย 2 ขาหลังด้วยความเร็ว และมนุษย์ต่างดาวที่เป็นตัวร้ายในเรื่องนั้นก็เป็นตัวละครในเรื่องจัมโบ้เอ โดยสมโพธิได้แนวความคิดจากหลานชายที่ได้ไปศึกษาที่ประเทศออสเตรเลีย และได้นำรูปกิ้งก่าชนิดนี้กลับมา และสมโพธิเห็นว่ากิ้งก่าชนิดนี้มีความน่ารักในตัว แต่การเข้าฉายในโรงภาพยนตร์ไม่ประสบความสำเร็จเนื่องจากขณะนั้นวิดีโอเทปกำลังเป็นที่นิยม จึงทำให้ยอดผู้ชมในโรงภาพยนตร์ลดลง และทำให้เรื่องนี้กลายเป็นผลงานภาพยนตร์เรื่องสุดท้ายด้วยสมโพธิ และบริษัท ไชโยภาพยนตร์ ซึ่งหลังจากนี้สมโพธิก็ได้เดินทางไปยังบประเทศญี่ปุ่นเพื่อมุ่งหน้าทำงานเกี่ยวกับอุลตร้าแมนโดยเฉพาะอย่างเดียว ในปี พ.ศ. 2545 ได้มีการผลิตวีซีดีภาพยนตร์เรื่องนี้ออกจำหน่าย โดย บริษัท ทีไอจีเอ จำกัด (TIGA)</doc>
