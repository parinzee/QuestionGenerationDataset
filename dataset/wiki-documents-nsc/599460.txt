<doc id="599460" url="https://th.wikipedia.org/wiki?curid=599460" title="สเปซออดิที">สเปซออดิที สเปซ ออดิที () เป็นเพลงร็อกที่แต่งโดยเดวิด โบอี วางจำหน่ายเป็นซิงเกิลในปี ค.ศ. 1969 อยู่ในอัลบัมที่สอง "เดวิด โบอี" ของโบอี และประสพความสำเร็จจนเมื่อต้นสังกัดผลิตอัลบัมนี้วางตลาดอีกครั้งในปี 1972 ได้เปลี่ยนชื่ออัลบัมเป็น "สเปซออดิที" ตามชื่อเพลง เนื้อเพลงกล่าวถึงนักบินอวกาศชื่อ "เมเจอร์ ทอม" (พันตรีทอม) ที่การสื่อสารระหว่างยานอวกาศกับสถานีควบคุมขัดข้อง จนหลุดออกจากวงโคจร และกำลังล่องลอยสู่ห้วงอวกาศ มีเนื้อหาล้อเลียนความล้มเหลวของโครงการสำรวจอวกาศของสหราชอาณาจักร และภาพยนตร์เรื่อง 2001 สเปซโอดิสซี ของสแตนลีย์ คูบริก ที่ออกฉายก่อนหน้านั้น ซิงเกิลวางจำหน่ายครั้งแรกในเดือนกรกฎาคม ค.ศ. 1969 ในช่วงเวลาใกล้เคียงกับการสำรวจดวงจันทร์ของอะพอลโล 11 จากเนื้อหาของเพลง ทำให้บีบีซีไม่ยอมอากาศเพลงนี้ทางรายการวิทยุจนกระทั่งยานอะพอลโล 11 เดินทางกลับมาถึงโลกก่อน ในปี ค.ศ. 2009 ซิงเกิลนี้ได้ออกวางตลาดอีกครั้ง โดยเป็นส่วนหนึ่งของการฉลองครบรอบปีที่ 40 ของโครงการอะพอลโล 11 ตัวละคร "พันตรีทอม" จากเพลงนี้ยังปรากฏอยู่ในเพลงภาคต่อของโบอีอีกสองเพลง คือ Ashes to Ashes ในปี 1980 และ Hallo Spaceboy ในปี 1995 ในเดือนพฤษภาคม 2013 เพลงนี้เป็นที่กล่าวถึงอีกครั้ง จากคลิปวิดีโอที่อัปโหลดและเผยแพร่ผ่านบัญชีทวิตเตอร์และยูทูบของคริส แฮตฟิลด์ นักบินอวกาศคนแรกของแคนาดา ซึ่งร้องและเล่นกีตาร์เพลงนี้ขณะอยู่บนสถานีอวกาศนานาชาติ และอัปโหลดขึ้นขณะแฮดฟิลด์กำลังเดินทางกลับสู่ผิวโลกด้วยยานโซยูซ เชื่อว่าคลิปวิดีโอฉบับของแฮดฟิลด์ถือว่าเป็นมิวสิกวิดีโอเพลงแรกที่ถ่ายทำในอวกาศ เพลงนี้ยังใช้เป็นเพลงประกอบภาพยนตร์เรื่อง ชีวิตพิศวงของวอลเตอร์ มิตตี้ นำแสดงโดยเบน สติลเลอร์ ในปีเดียวกัน</doc>
