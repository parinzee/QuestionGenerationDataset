<doc id="776261" url="https://th.wikipedia.org/wiki?curid=776261" title="บรุกลิน (ภาพยนตร์)">บรุกลิน (ภาพยนตร์) บรุกลิน () เป็นภาพยนตร์จากไอร์แลนด์-อังกฤษ-แคนาดาในปี ค.ศ. 2015 กำกับโดย จอห์น ครอวลีย์ และเขียนบทโดย นิก ฮอร์นบี ดัดแปลงจากนิยายในชื่อเดียวกันของคอล์ม ทอยบิน นำแสดงโดยเซอร์ชา โรนัน, เอมอรี โคเฮน, ดอมเนลล์ กลีสัน, จิม บรอดเบนท์ และจูลี วอลเตอร์ส ภาพยนตร์เป็นเรื่องราวในปี ค.ศ. 1951 และ ค.ศ. 1952 ของหญิงสาวชาวไอริชที่อพยพจากไอร์แลนด์มายังบรุกลินในสหรัฐอเมริกา การใช้ชีวิตคนเดียวในเมืองใหญ่ทำให้เธอเป็นโรคโฮมซิก จนกระทั่งเธอได้เจอกับหนุ่มอิตาลีในบรุกลินจนก่อตัวเป็นความรัก แต่มีวันหนึ่งเกิดเหตุโศกนาฏกรรมจากทางบ้านทำให้เธอต้องรีบกลับไปในไอร์แลนด์ ซึ่งในขณะนั้นเธอก็ได้เจอกับหนุ่มไอร์แลนด์ที่เริ่มมีความรู้สึกดี ๆ ให้กัน แต่เธอจะต้องเลือกระหว่างสองประเทศและผู้ชายสองคนที่เธอรัก บรุกลิน ออกฉายรอบปฐมทัศน์ที่เทศกาลภาพยนตร์ซันแดนซ์ 2015 และเข้าฉายครั้งแรกในสหรัฐอเมริกาเมื่อวันที่ 4 พฤศจิกายน ค.ศ. 2015 และในสหราชอาณาจักรเมื่อวันที่ 6 พฤศจิกายน ค.ศ. 2015 ภาพยนตร์เรื่องนี้ยังได้รับการเสนอชื่อเข้าชิงรางวัลออสการ์ ครั้งที่ 88 สาขาภาพยนตร์ยอดเยี่ยม, สาขานักแสดงนำหญิงยอดเยี่ยม และสาขาบทภาพยนตร์ดัดแปลงยอดเยี่ยม</doc>
