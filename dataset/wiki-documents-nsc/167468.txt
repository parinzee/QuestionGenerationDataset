<doc id="167468" url="https://th.wikipedia.org/wiki?curid=167468" title="ริเวอร์ ฟินิกซ์">ริเวอร์ ฟินิกซ์ ริเวอร์ จูด ฟินิกซ์ () เกิดเมื่อวันที่ 23 สิงหาคม ค.ศ. 1970 เป็นนักแสดงชาวอเมริกันที่เคยได้รับเข้าชิงรางวัลออสการ์และรางวัลลูกโลกทองคำ มีน้องชายชื่อ วาคีน ฟินิกซ์ เป็นนักแสดงเช่นกัน ริเวอร์เสียชีวิตเมื่อวันที่ 31 ตุลาคม ค.ศ. 1993 เหตุเพราะเสพยาเกินขนาดประวัติ ประวัติ. ริเวอร์ ฟินิกซ์ มีชื่อเกิดว่า ริเวอร์ จูด บอททอม () มีเชื้อสายมาจากรัสเซียและฮังการี ชื่อของเขามาจาก River of Live ในหนังสือเรื่อง Siddhartha ที่ว่าด้วยเรื่องของพระพุทธเจ้า ในวัยเด็ก ริเวอร์เติบโตขึ้นมาด้วยความยากจน เขาและน้อง ๆ ต้องออกไปร้องเพลงหาเงินตามถนนเพื่อแลกกับเงิน จนกระทั่งพ่อและแม่สนับสนุนให้เขาเข้าวงการ เขาเข้าสู่วงการโดยมีผลงานซีรีส์และมินิซีรีส์ทางโทรทัศน์ และมีผลงานภาพยนตร์เรื่อง Explorer (1985) แต่ผลงานการแสดงที่ทำให้จดจำคือภาพยนตร์เรื่อง Stand By Me (1986) ที่เขารับบทเป็น คริส แชมเบอร์ส เด็กหัวโจกในกลุ่ม และเขายังมีผลงานเรื่อง Running on Empty ที่ทำให้เขาเข้าชิงรางวัลลูกโลกทองคำและรางวัลออสการ์ด้วยวัยเพียง 18 ปี และต่อจากนั้นเขารับบทเป็นอินเดียน่า โจนส์ตอนหนุ่มใน Indiana Jones and the Last Crusade และต่อมากับภาพยนตร์ของ กัส แวน แซงต์ ที่เล่นร่วมกับเพื่อนซี้ คีอานู รีฟ ในเรื่อง My Own Private Idaho (1991) เรื่องนี้เขารับบทเป็น ไมค์ หนุ่มขายตัวที่เป็นโรคผล็อยหลับเวลาเกิดความเครียด ซึ่งจากบทบาทนี้ทำให้เขาได้รับรางวัลดารานำชายยอดเยี่ยมจากเทศกาลภาพยนตร์เวนิส ริเวอร์ยังมีความสามารถทางด้านดนตรี เขามีวงเป็นของตัวเองและมีน้องสาวเป็นสมาชิกวงนี้ด้วย รวมทั้งยังมีมือเบสจากวงเรดฮอตชิลีเพปเปอส์มาร่วมแสดงบ้างบางครั้ง แต่แล้วในวันที่ 30 ตุลาคม ค.ศ. 1993 เขายกเลิกขึ้นแสดงดนตรีกะทันหัน แล้วไปซื้อยามาเสพจนเกินขนาด ทั้งเฮโรอีนและโคเคนที่ผับ Viper's Room ของจอห์นนี่ เดปป์ (ขณะนั้น) และระหว่างเดินทางออกจากผับได้ล้มลงที่หน้าผับ น้องชายเขา วาคีนและเรน น้องสาว โทรเรียกแจ้งตำรวจ และช่วยปฐมพยาบาลเบื้องต้น ก่อนนำส่งโรงพยาบาล แต่ก็ไม่สามารถช่วยชีวิตริเวอร์ไว้ได้ เขาเสียชีวิตลงด้วยวัย 23 ปี</doc>
