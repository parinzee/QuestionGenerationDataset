<doc id="118788" url="https://th.wikipedia.org/wiki?curid=118788" title="สามสี">สามสี สามสี เป็นชื่อของหมาพันธุ์บาสเซ็ท ฮาวด์เพศผู้ สัตว์เลี้ยงของหม่อมราชวงศ์คึกฤทธิ์ ปราโมชระหว่างดำรงตำแหน่งนายกรัฐมนตรี เมื่อ พ.ศ. 2518-2519 หม่อมราชวงศ์คึกฤทธิ์ได้สามสีมาจากเพื่อน ตั้งชื่อตามสีตัว ที่เป็นลายด่างสามสีสลับกัน คือ สีขาว สีดำ และสีน้ำตาล หม่อมราชวงศ์คึกฤทธิ์ ปราโมช เลี้ยงหมาไว้ที่บ้านซอยสวนพลูพร้อมกันถึง 11 ตัว ตัวที่เจ้าของรักที่สุด คือ สามสี และ ลูกของ "สีหมอก" หมาพันธุ์ไทยที่หม่อมราชวงศ์คึกฤทธิ์เก็บมาจากหาดแม่พิมพ์ จังหวัดระยอง ชื่อ "เสือใบ" โดยทั้งสองตัวนอนบนเตียงเดียวกับหม่อมราชวงศ์คึกฤทธิ์ เมื่อครั้งที่นักข่าวต่างประเทศเดินทางมาสัมภาษณ์นายกรัฐมนตรี หมาทั้งสองตัวก็อยู่ด้วยตลอดเวลา และปรากฏอยู่ในภาพข่าวที่เผยแพร่ในต่างประเทศ ในขณะที่ท่านดำรงตำแหน่งนายกรัฐมนตรี หนังสือพิมพ์มักจะลงข่าวเกี่ยวกับสามสี เสือใบ และสีหมอก อยู่เสมอ รวมทั้งปรากฏตัวในภาพยนตร์ พ่อปลาไหล ของเชิด ทรงศรี ที่ถ่ายทำที่บ้านซอยสวนพลู หม่อมราชวงศ์คึกฤทธิ์เขียนไว้ในคอลัมน์ ข้างสังเวียน ในหนังสือพิมพ์สยามรัฐ เมื่อ พ.ศ. 2521 ว่าจะเลี้ยงสามสีและเสือใบ เป็นคู่สุดท้าย เพราะตนเองก็อายุมากแล้ว หากตายไปเสียก่อนหมา ก็จะทำให้หมาต้องเศร้าโศก และต้องเป็นภาระให้คนข้างหลังต้องเลี้ยงดู สามสีตายเมื่อประมาณ พ.ศ. 2524 ส่วนเสือใบ ยังมีอายุยืนถึงหลัง พ.ศ. 2529</doc>
