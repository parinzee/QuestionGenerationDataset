<doc id="525807" url="https://th.wikipedia.org/wiki?curid=525807" title="ไถง สุวรรณทัต">ไถง สุวรรณทัต ไถง สุวรรณทัต อดีตนักธุรกิจอสังหาริมทรัพย์และอดีตนักการเมืองชาวไทยที่มีชื่อเสียง อดีตหัวหน้าพรรคราษฎร (พ.ศ. 2517)ประวัติ ประวัติ. นายไถง สุวรรณทัต เป็นบุตรชายของ พระยาสุริเดช และคุณหญิงแข สุวรรณทัต จบการศึกษาจากโรงเรียนอัสสัมชัญบางรัก นายไถงเป็นนักธุรกิจผู้บุกเบิกการก่อสร้างหมู่บ้านแบบหมู่บ้านจัดสรรเป็นแห่งแรกในประเทศไทย คือ หมู่บ้านเศรษฐกิจ ที่เขตบางแค ฝั่งธนบุรี ในปัจจุบัน ซึ่งกิจการของหมู่บ้านเศรษฐกิจก็ยังคงดำเนินมาจนถึงทุกวันนี้ นอกจากนี้แล้วยังเป็นผู้บริจาคที่ดินของตนเองเพื่อสร้างเป็น โรงเรียนอัสสัมชัญธนบุรี อีกด้วยงานการเมือง งานการเมือง. ในทางการเมือง นายไถง ถือว่าเป็นนักการเมืองยุคบุกเบิกของพรรคประชาธิปัตย์ เป็นหัวหน้าทีมของผู้สมัครสมาชิกสภาผู้แทนราษฎร (ส.ส.) ของพรรคในพื้นที่จังหวัดธนบุรี ซึ่งนายไถงถือว่าเป็น ส.ส.ของจังหวัดธนบุรีที่ได้รับเลือกตั้งมากที่สุด คือ 5 สมัย นายไถง ได้รับฉายาว่า "ผู้แทนขาเดียว" หรือ "ไถงขาเดียว" เนื่องจากในการปราศรัยหาเสียงในการเลือกตั้งเมื่อเดือนสิงหาคม พ.ศ. 2489 ที่วงเวียนเล็ก ในวันที่ 4 สิงหาคม ปีเดียวกัน ขณะที่หม่อมราชวงศ์เสนีย์ ปราโมช รองหัวหน้าพรรค กำลังลงจากเวทีปราศรัย นายไถงซึ่งกำลังตรวจดูความเรียบร้อยอยู่ข้างรถหาเสียง ซึ่งอยู่ห่างจากเวทีประมาณ 8 เมตร เพียงแต่มีถนนกั้นไว้ ได้ถูกระเบิดขว้างใส่ ทำให้ได้รับบาดเจ็บสาหัส แพทย์ต้องตัดขาข้างขวาตั้งแต่ใต้เข่าลงไปทิ้งเมื่อนำส่งถึงโรงพยาบาล ส่วนคนขับรถถูกสะเก็ดระเบิดเสียชีวิต ขณะที่มือระเบิด ประชาชนที่มาร่วมฟังปราศรัยได้ช่วยกันจับตัวไว้ได้ ชื่อ นายทุเรียน เป็นนักศึกษามหาวิทยาลัยธรรมศาสตร์ ซึ่งเกือบจะถูกรุมประชาทัณฑ์ แต่พระยาศราภัยพิพัฒ ได้ขึ้นเวทีไปห้ามไว้ ต่อมาศาลได้พิพากษาให้จำคุกนายทุเรียนเป็นเวลา 8 ปี แม้นายไถงจะกลายสภาพเป็นบุคคลพิการ แต่ก็ยังไม่ล้มเลิกการเล่นการเมือง ยังคงมุ่งมั่นที่จะทำการเมืองต่อไป จนกระทั่งได้รับเลือกตั้งหลายต่อหลายครั้ง นอกจากนี้แล้ว ยังเป็นหัวหน้าพรรคราษฎร เมื่อปี พ.ศ. 2517 อีกด้วยงานภาพยนตร์ งานภาพยนตร์. นอกจากแวดวงการเมืองและธุรกิจแล้ว นายไถงยังเป็นผู้อำนวยการสร้างและผู้กำกับภาพยนตร์อีกด้วย มีผลงานได้แก่ พระลอ นำแสดงโดย มิตร ชัยบัญชา และเพชรา เชาวราษฎร์ ออกฉายในปี พ.ศ. 2511, เรื่อง เตะฝุ่น นำแสดงโดย สมบัติ เมทะนี และเพชรา เชาวราษฎร์ ออกฉายในปี พ.ศ. 2516 และ อยุธยาที่ข้ารัก นำแสดงโดย กรุง ศรีวิไล และภาวนา ชนะจิต ออกฉายในปี พ.ศ. 2522 เป็นต้น</doc>
