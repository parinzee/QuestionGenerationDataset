<doc id="534066" url="https://th.wikipedia.org/wiki?curid=534066" title="เสียงซอ เลิศรัตนชัย">เสียงซอ เลิศรัตนชัย เสียงซอ เลิศรัตนชัย (9 มีนาคม พ.ศ. 2539 — ) เป็นนักกีฬาขี่ม้าทีมชาติไทย เธอได้รับ 2 เหรียญทองจากการแข่งขันขี่ม้ากระโดดข้ามเครื่องกีดขวาง ชิงแชมป์ยุวชนนานาชาติ ประจำปี 2013 ในประเภททีมความสูง 90 ซม. และอีเวนต์พิเศษระยะความสูง 115-120 ซม. ที่สนามแข่งทหารม้า 29 รักษาพระองค์ นอกจากนี้ เธอยังเป็นผู้ช่วยผู้ฝึกสอนขี่ม้าให้กับเยาวชนทีมชาติไทยรุ่นอายุไม่เกิน 15 ปีเข้าแข่งขี่ม้ากระโดดข้ามเครื่องกีดขวางที่ประเทศกัมพูชา ตลอดจนเป็นผู้ทำคะแนนนำในการคัดเลือกตัวแทนทีมชาติไทยในการแข่งขันซีเกมส์ 2013 ที่ประเทศพม่า และในเช้ามืดวันที่ 24 มิถุนายน พ.ศ. 2556 ตามเวลาประเทศไทย เสียงซอได้อันดับ 2 ในการแข่งขันขี่ม้าชิงแชมป์โลก เอฟอีไอเวิลด์จัมปิงชาลเลนจ์ 2013 รอบชิงชนะเลิศ ที่ประเทศเวเนซุเอลาประวัติ ประวัติ. เสียงซอเป็นลูกสาวของวินิจ เลิศรัตนชัย กับเพ็ญ พิสุทธิ์ โดยก่อนที่เสียงซอจะขี่ม้าอย่างจริงจัง เธอมีความสนใจกีฬาว่ายน้ำมาก่อน แล้วจึงหันมาเล่นบาสเกตบอล, วอลเลย์บอล และฟุตบอล รวมถึงกีฬาอื่นอีกหลายชนิด กระทั่งพี่สาวของเธอที่มีชื่อว่า สายลับ เลิศรัตนชัย ได้เป็นนักกีฬาขี่ม้า เธอจึงหันมาฝึกกีฬาขี่ม้าและรู้สึกชอบกีฬาขี่ม้า โดยเสียงซอเริ่มหัดขี่ม้าครั้งแรกเมื่ออายุ 8 ขวบ ที่สโมสรบ้านคนรักม้า ปัจจุบัน เธอใช้ม้าฝึกซ้อมและแข่ง 2 ตัว ซึ่งเป็นม้าสายพันธุ์ KWPN ชื่อ "เอลโม่ บีบี" และ "วิกตอรี่ บีบี" ในการแข่งขันชิงแชมป์ประเทศไทย ประจำปี 2555 เสียงซอชนะในประเภทกระโดดข้ามสิ่งกีดขวางโดยใช้ม้า "วิกตอรี่ บีบี" และได้อันดับ 2 โดยใช้ม้า "เอลโม่ บีบี" และในเดือนสิงหาคมของปีเดียวกันนี้ เธอเข้าแข่งขันรายการเพรซิเดนท์คัพ ชิงถ้วยนายกสมาคมขี่ม้าแห่งประเทศไทย ซึ่งเธอชนะในประเภทกระโดดข้ามสิ่งกีดขวาง ส่วนในวันที่ 16 ธันวาคม ของการแข่งกีฬาขี่ม้าในกีฬาแห่งชาติครั้งที่ 41 ที่สนามกองพันสัตว์ต่าง เสียงซอได้รับรางวัลเหรียญเงินจากรายการกระโดดข้ามเครื่องกีดขวาง ประเภทบุคคล โดยเธอใช้ม้าชื่อ "โทรฟี่" เข้าแข่งขัน ในการแข่งขันชิงแชมป์ประเทศไทย ประจำปี 2556 ชิงถ้วยพระราชทานพระบาทสมเด็จพระเจ้าอยู่หัว เสียงซอได้เป็นแชมป์ในรุ่นยังไรเดอร์ และได้อันดับ 2 ของรุ่นซีเนียร์เกียรติประวัติเกียรติประวัติ. - นานาชาติ - ชนะเลิศรุ่นหมวดเอ และหมวดบี รายการเอฟอีไอเวิลด์จัมปิงชาลเลนจ์ 2012 - ชนะเลิศประเภททีม และชนะเลิศ รายการสปอนเซอร์คลาส รุ่นยังไรเดอร์ ที่ประเทศไทย - อันดับ 2 ประเภททีม การแข่งขันซีเอสไอ 1* โคเรีย 2013 ที่ประเทศเกาหลีใต้ - อันดับ 3 ประเภทบุคคล การแข่งขันซีเอสไอเจ-บี โคเรีย 2012 รายการสปอนเซอร์คลาส รุ่นจูเนียร์ ที่ประเทศเกาหลีใต้ - อันดับ 2 ประเภททีม และอันดับ 4 ประเภทบุคคล การแข่งขันซีเอสไอวาย-บี สิงคโปร์ 2012 รุ่นยังไรเดอร์ ที่ประเทศสิงคโปร์- ประเทศไทย - ชนะเลิศ การแข่งขันชิงแชมป์ประเทศไทย ถ้วยพระราชทานคิงส์คัพ ประจำปี 2556 - ชนะเลิศ การแข่งขันชิงแชมป์ประเทศไทย ประจำปี 2556 รุ่นยังไรเดอร์ - เหรียญเงิน การแข่งขันขี่ม้ากระโดดข้ามเครื่องกีดขวาง ประเภทบุคคล กีฬาแห่งชาติ ครั้งที่ 41 ประจำปี 2555 ที่จังหวัดเชียงใหม่ - ชนะเลิศ การแข่งขันชิงแชมป์ประเทศไทย ประจำปี 2555 รุ่นซีเนียร์ - ชนะเลิศ การแข่งขันขี่ม้าเดอร์บี้ ชิงถ้วยพระราชทานสมเด็จพระเทพรัตนราชสุดาฯ สยามบรมราชกุมารี ประจำปี 2555 - ชนะเลิศ เพรซิเดนท์คัพ ถ้วยนายกสมาคมขี่ม้าฯ ประจำปี 2555 - ชนะเลิศ การแข่งขันชิงแชมป์ประเทศไทย ประจำปี 2554 รุ่นจูเนียร์ และยังไรเดอร์รางวัลรางวัล. - พ.ศ. 2553 - รางวัลไรซิงสตาร์ประจำปี จากสมาคมขี่ม้าแห่งประเทศไทย - พ.ศ. 2555 - รางวัลนักกีฬาหญิงดีเด่น กีฬาแห่งชาติ ครั้งที่ 41 ที่จังหวัดเชียงใหม่ - พ.ศ. 2556 - รางวัลไรซิงสตาร์ออฟเดอะเยียร์ (รางวัลยอดเยี่ยมแห่งปี สาขาม้ากระโดดข้ามเครื่องกีดขวาง) จากพระเจ้าหลานเธอ พระองค์เจ้าสิริวัณณวรีนารีรัตน์ ในงานอีเควสเทรียนแชริตีไรซิงสตาร์อวอร์ดไนท์ 2013</doc>
