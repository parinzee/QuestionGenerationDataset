<doc id="386667" url="https://th.wikipedia.org/wiki?curid=386667" title="ฟ้า (ภาพยนตร์ไทย)">ฟ้า (ภาพยนตร์ไทย) ฟ้า () ภาพยนตร์ไทยแนวแอ๊คชั่นออกฉายในปลายปี พ.ศ. 2541 นำแสดงโดย สุนิสา เจทท์, ดอน ธีระธาดา, ฉัตรชัย เปล่งพานิช, จอนนี่ แอนโฟเน่ กำกับการแสดงโดย วิชช์ เกาไศยนันท์เนื้อเรื่อง เนื้อเรื่อง. ริค (ดอน ธีระธาดา) นายตำรวจหนุ่มผู้เพิ่งจบหลักสูตรเอฟบีไอจากสหรัฐอเมริกา และเชี่ยวชาญศิลปะการต่อสู้ ต้องมาจับคู่กับ นายตำรวจวัยกลางคน (ฉัตรชัย เปล่งพานิช) ที่ยังคงใช้วิธีการทำงานแบบเก่า ๆ เพื่อตามไล่ล่ากลุ่มโจร 8 คน ที่อุกอาจปล้นเพชรล้ำค่า ซึ่งหัวหน้าโจร (จอนนี่ แอนโฟเน่) กลุ่มนี้และลูกน้องทุกคนจะแต่งตัวกันอย่างสุดเนี้ยบ โดยที่มี ฟ้า (สุนิสา เจทท์) คู่หมั้นสาวของริคที่เพิ่งตั้งครรภ์ได้อ่อน ๆ ถูกจับเป็นตัวประกันไปเบื้องหลังและคำวิจารณ์ เบื้องหลังและคำวิจารณ์. ฟ้า เป็นผลงานภาพยนตร์จากการกำกับเรื่องแรกของ วิชช์ เกาไศยนันท์ ผู้กำกับหนุ่มชาวไทยที่อาศัยและเรียนวิชาภาพยนตร์จากสหรัฐอเมริกา และได้อยู่ในแวดวงภาพยนตร์ฮอลลีวู้ดด้วย ซึ่งในขณะนั้นวิชช์มีอายุเพียง 24 ปีเท่านั้น อีกทั้งยังเป็นผลงานการแสดงเรื่องแรกของ สุนิสา เจทท์ ซึ่งต่อมากลายเป็นนักแสดงชื่อดังสังกัดช่อง 3 และได้ ดอน ธีระธาดา นักแสดงหนุ่มที่เชี่ยวชาญเทควันโดมารับบทเป็นพระเอกในเรื่อง ร่วมด้วยนักแสดงชื่อดังอย่าง ฉัตรชัย เปล่งพานิช, จอนนี่ แอนโฟเน่ และนักแสดงประกอบที่เป็นสีสันอีกมาก เช่น เกริก ชิลเลอร์ และกาญจนาพร ปลอดภัย ที่รับบทเป็นผู้บังคับบัญชาตำรวจระดับสูงที่เป็นผู้หญิง แต่เมื่อออกฉายแล้ว เสียงวิจารณ์ไปในทางลบทั้งสิ้น โดยมีเสียงวิจารณ์ว่า แม้ภาพยนตร์จะกล้าที่จะแหกกฎของภาพยนตร์แนวตำรวจไล่จับผู้ร้ายไปจากขนบเดิม ๆ ของแวดวงภาพยนตร์ไทย โดยให้ ผู้ร้ายดูดีและหล่อกว่าตำรวจ รวมทั้งมุมกล้องที่ถ่ายภาพแบบใหม่ แต่ทว่าบทภาพยนตร์ซึ่งเขียนโดยตัววิชช์เอง ก็อ่อนมาก การกระทำของตัวละครในหลายครั้งขาดเหตุผล ขาดความต่อเนื่อง การตัดต่อก็ทำได้ไม่ดีเลย และตัวละครฝ่ายผู้ร้ายก็มีมากเกินความจำเป็น อีกทั้งเนื้อหาจริง ๆ ของเรื่องไม่ได้มีประเด็นอะไรมากเลย จนสามารถทำให้จบได้ภายในเวลาแค่ครึ่งชั่วโมง แต่กลับยืดออกไปเกือบสองชั่วโมงได้ และปัญาหาสำคัญอีกประการหนึ่งคือ การพูดภาษาไทยที่ไม่ชัดของพระเอก ทำให้ดูเป็นภาพยนตร์ตลกไปทุกครั้งที่ตัวพระเอกพูด และในเว็บไซต์ IMDbได้ให้คะแนนภาพยนตร์เรื่องนี้ไปเพียงแค่ 3.6 ดาวจากทั้งหมด 10 ดาว ซึ่งในหลายปีต่อมา วิชช์ ก็ได้สร้างภาพยนตร์ฮอลลีวู้ดในเรื่อง ซึ่งเป็นภาพยนตร์ในแนวแอ๊คชั่นเช่นเดียวกัน ได้รับการวิจารณ์จากนักวิจารณ์ชาวต่างประเทศให้เป็นภาพยนตร์ยอดแย่แห่งปี และต่อมาได้รับเลือกให้เป็นภาพยนตร์ยอดแย่ในรอบทศวรรษอีกต่างหาก</doc>
