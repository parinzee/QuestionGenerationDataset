<doc id="399848" url="https://th.wikipedia.org/wiki?curid=399848" title="เหตุระเบิดในบาหลี พ.ศ. 2545">เหตุระเบิดในบาหลี พ.ศ. 2545 เหตุระเบิดในบาหลี พ.ศ. 2545 เกิดขึ้นเมื่อวันที่ 12 ตุลาคม พ.ศ. 2545 ในย่านท่องเที่ยวคูตา (Kuta) บนเกาะบาหลีของประเทศอินโดนีเซีย การโจมตีดังกล่าวเป็นพฤติการณ์ก่อการร้ายครั้งนองเลือดที่สุดในประวัติศาสตร์อินโดนีเซีย ซึ่งสังหารประชาชนไป 202 คน (รวมทั้งชาวออสเตรเลีย 88 คน และพลเมืองอินโดนีเซีย 38 คน) มีผู้ได้รับบาดเจ็บอีก 240 คน เหตุโจมตีดังกล่าวเกี่ยวข้องกับการจุดระเบิดสามลูกด้วยกัน ลูกหนึ่งเป็นอุปกรณ์ติดกับเป้สะพายหลังซึ่งมือระเบิดพลีชีพนำติดตัวไปด้วย ลูกหนึ่งเป็นคาร์บอมบ์ขนาดใหญ่ ซึ่งทั้งสองลูกนั้นถูกจุดระเบิดในหรือใกล้กับไนท์คลับที่ได้รับความนิยมในคูตา ส่วนระเบิดลูกสุดท้าย เป็นอุปกรณ์ขนาดเล็กกว่ามาก ซึ่งจุดระเบิดนอกสถานกงสุลสหรัฐอเมริกาในเดนปาซาร์ (Denpasar) และก่อให้เกิดความเสียหายเพียงเล็กน้อย สมาชิกหลายคนของกลุ่มญะมาอะห์ อิสลามียะห์ กลุ่มอิสลามหัวรุนแรง ถูกพิพากษาว่ามีส่วนเกี่ยวข้องกับเหตุระเบิด โดยมีสามคนถูกตัดสินประหารชีวิต อาบู บาการ์ บาชีร์ (Abu Bakar Bashir) ผู้นำทางจิตวิญญาณที่ถูกกล่าวหาของญะมาอะห์ อิสลามียะห์ ถูกตัดสินว่ามีความผิดและรับโทษจำคุกสองปีครึ่ง อย่างไรก็ดี บาชีร์รับโทษเพียง 18 เดือน เพราะเขาไม่ได้มีส่วนเกี่ยวข้องโดยตรงกับเหตุการณ์ดังกล่าว ปัจจุบันบาชีร์กำลังรับโทษ 15 ปีจากการช่วยจัดตั้งและหาทุนแก่ค่ายฝึกจีฮัด เมื่อคนที่จะมาเป็นมือระเบิดเข้าหาเขา และแสดงความปรารถนาของพวกเขาอันคลุมเครือในการที่จะปฏิบัติการจีฮัดบนเกาะบาหลี ตามรายงานว่า เขาไม่ทราบว่าผู้ติดตามวางแผนโจมตีด้วยระเบิดขนาดใหญ่ หรือเห็นชอบต่อการกระทำนั้น แม้ว่าเขาจะสนับสนุนสิทธิของพวกเขาในการดำเนินการจีฮัดตามแต่พวกเขาเห็นสมควร การขาดความรู้โดยตรงต่อปฏิบัติการวางระเบิดของบาชีร์เป็นเหตุผลหนึ่งที่ทำให้เขาหลีกเลี่ยงโทษหนักได้ถึงสองครั้ง โดยได้รับโทษจำคุกเป็นระยะเวลาสั้น ๆ เท่านั้น หลังถูกตั้งข้อหาเกี่ยวข้องกับการก่อการร้าย วันที่ 9 พฤศจิกายน พ.ศ. 2551 มีการประหารชีวิตสามคนด้วยชุดยิง และวันที่ 9 มีนาคม พ.ศ. 2553 ดัลมาติน (Dulmatin) ซึ่งเชื่อกันว่าอยู่เบื้องหลังการจุดระเบิดระเบิดลูกหนึ่งที่บาหลีด้วยโทรศัพท์เคลื่อนที่ ถูกสังหารโดยตำรวจอินโดนีเซียในกรุงจาการ์ตา</doc>
