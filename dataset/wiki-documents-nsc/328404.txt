<doc id="328404" url="https://th.wikipedia.org/wiki?curid=328404" title="วุฒิชัย มาสุข">วุฒิชัย มาสุข จ่าอากาศโท วุฒิชัย มาสุข นักมวยสากลสมัครเล่นทีมชาติไทยประวัติ ประวัติ. วุฒิชัย (ชื่อเล่น: เอ็ม) เกิดเมื่อวันที่ 16 มีนาคม พ.ศ. 2533 ที่ตำบลไทยสามัคคี อำเภอหนองหงส์ จังหวัดบุรีรัมย์ เป็นลูกชายคนกลางในจำนวนลูกชายทั้ง 3 คนของนายอุดร และนางทองยุ่น มาสุข วุฒิชัยเริ่มต้นชกมวยจากการชกมวยไทยก่อน เมื่ออายุได้ 7 ขวบ จากความยากจน โดยที่พ่อเป็นผู้ฝึกให้พร้อมกับพี่น้องอีก 2 คน ต่อมาพ่อได้เข้าทำงานในกรุงเทพมหานคร ก็ได้นายแหลว ประภาวะกา ผู้เป็นตาเป็นผู้เลี้ยงดูและฝึกสอนให้ โดยใช้ชื่อว่า "เอ็มไฟว์ บ.ช.ร.2" ในการแข่งขันกีฬาโรงเรียนเทศบาลที่ตัวเองเรียนอยู่ ได้ค่าตัวสูงสุด 4,000 บาท จากนั้นครอบครัวได้ย้ายมาอยู่ที่จังหวัดนครราชสีมา จึงได้เข้าเรียนที่โรงเรียนโคราชพิทยาคมจนกระทั่งจบ ม.3 ก่อนจะเปลี่ยนมาชกมวยสากลสมัครเล่น ในการคัดตัวเพื่อเข้าเรียนที่โรงเรียนกีฬาเทศบาลนครนครราชสีมาในฐานะนักกีฬามวยสากลสมัครเล่น หลังจากหันมาชกมวยสากลสมัครเล่นแล้ว วุฒิชัยใช้เวลาไม่ถึงหนึ่งปี ก็สามารถคว้าเหรียญทองจากการแข่งขันต่าง ๆ ทั่วประเทศได้ โดยเหรียญทองแรกได้คือ กีฬานักเรียนนักศึกษาแห่งประเทศไทย ที่จังหวัดลำปางเมื่อปี พ.ศ. 2549 ในรุ่นแบนตั้มเวท (53 กิโลกรัม) และนับเป็นเหรียญทองแรกที่ได้จากกีฬามวยสากลสมัครเล่นของโรงเรียนกีฬาเทศบาลนครนครราชสีมาด้วย หลังจากนั้นวุฒิชัยสามารถคว้าแชมป์ได้อีกหลายรายการในพิกัดรุ่นเฟเธอร์เวท (57 กิโลกรัม) จนทางสมาคมมวยสากลสมัครเล่นแห่งประเทศไทยเห็นแวว และดึงตัวเข้ามาฝึกซ้อมร่วมกับนักมวยรุ่นพี่ทีมชาติชุดใหญ่ทีมชาติ ทีมชาติ. ในปี พ.ศ. 2552 นับเป็นปีทองของวุฒิชัย ซึ่งมีโอกาสได้ขึ้นชกใน รายการมวยสากลสมัครเล่นชิงถ้วยพระราชทานคิงส์คัพ ครั้งที่ 31 ในเดือนเมษายน ถึงแม้จะเป็นการขึ้นชกในรายการนี้ครั้งแรก แต่วุฒิชัยก็สามารถคว้าเหรียญทองมาได้ ทำให้มีชื่อติดทีมชาติไทยชุด A ทันที ทั้ง ๆ ที่เป็นเพียงนักมวยหน้าใหม่ จากนั้นในเดือนมิถุนายน วุฒิชัยลงแข่งในรายการมวยสากลสมัครเล่นชิงแชมป์เอเชีย ที่เมืองจูไห่ ประเทศจีน ซึ่งถือเป็นรายการชกต่างประเทศครั้งแรกของวุฒิชัยด้วย แต่วุฒิชัยก็สามารถคว้าเหรียญทองมาได้ โดยถือเป็น 1 ใน 2 เหรียญทองที่นักมวยสากลสมัครเล่นทีมชาติไทยได้มาด้วย จากที่ส่งนักมวยเข้าร่วมทั้งหมด 5 รุ่น และในการแข่งขันซีเกมส์ 2009 ที่นครหลวงเวียงจันทน์ ประเทศลาว วุฒิชัยก็สามารถคว้าเหรียญทองแดงมาได้ ในปี พ.ศ. 2553 วุฒิชัยคว้าเหรียญทองแดงมาได้ จากการแข่งขันในรายการแชมเปียนออฟแชมเปียน ที่กรุงปักกิ่ง ประเทศจีน และเหรียญทองแดงจากเอเชียนเกมส์ ที่นครกวางโจวคัดเลือกโอลิมปิก 2012 คัดเลือกโอลิมปิก 2012. แต่ทว่าการคัดเลือกตัวไปแข่งขันโอลิมปิก 2012 นั้น วุฒิชัยเป็นฝ่ายแพ้ เออร์เม็ก ซาเกนอฟ นักมวยชาวคีร์กีซสถานไป 14-12 คะแนน ในการแข่งขันคัดเลือกตัวที่ประเทศคาซัคสถาน ทำให้ไม่ได้ไปแข่งขัน ในปี พ.ศ. 2557 วุฒิชัยสามารถคว้าเหรียญทองมาได้ในรายการเพรสซิเดนท์คัพ ที่เมืองอัลมาตี ประเทศคาซัคสถาน โดยสามารถเอาชนะนักมวยเจ้าภาพได้ทั้งชุด A และชุด B รวมถึงในรอบชิงชนะเลิศก็เอาชนะนักมวยชาวคิวบาได้ด้วย และในต้นเดือนตุลาคม ปีเดียวกัน ในเอเชียนเกมส์ 2014 ที่เมืองอินชอน ประเทศเกาหลีใต้ วุฒิชัยก็คว้าเหรียญทองมาได้ โดยเป็นเหรียญทองหนึ่งเดียวของทีมมวยสากลสมัครเล่นไทยในครั้งนี้ โดยเอาชนะนักมวยชาวเกาหลีใต้ชาติเจ้าภาพไปได้ อย่างไม่เป็นเอกฉันท์ ด้วยคะแนน 28-28 (ให้วุฒิชัยชนะ), 28-28 (ให้วุฒิชัยชนะ) และ 27-28 และในปีเดียวกันนี้ วุฒิชัยก็สำเร็จการศึกษาระดับปริญญาตรีจากสถาบันการพลศึกษา วิทยาเขตสุโขทัย และในปลายปีก็ได้รับรางวัลนักกีฬาสมัครเล่นชายดีเด่น จากการกีฬาแห่งประเทศไทย (กกท.) และยังได้รับรางวัลนักมวยสากลสมัครเล่นดีเด่น ในงานประกาศรางวัลเกียรติยศบุคคลในวงการมวยแห่งชาติ ครั้งที่ 3 ประจำปี พ.ศ. 2558 อีกด้วยซีเกมส์ 2015 ซีเกมส์ 2015. ในปี พ.ศ. 2558 ในซีเกมส์ 2015 ที่สิงคโปร์ วุฒิชัยได้เหรียญทองจากการเอาชนะนักมวยชาวกัมพูชาไปได้ นับว่าเป็นเหรียญทองเพียงเหรียญเดียวของทีมชาติไทยในมวยสากลสมัครเล่นประเภทชาย และในเดือนกันยายน ปีเดียวกัน ในมวยสากลสมัครเล่นชิงแชมป์เอเชีย 2015 ที่มหาวิทยาลัยธรรมศาสตร์ ศูนย์รังสิต วุฒิชัยถือเป็นหนึ่งใน 2 นักมวยสากลสมัครเล่นทีมชาติไทยที่เข้าถึงรอบชิงชนะเลิศ (อีกหนึ่งคน คือ ฉัตร์ชัย บุตรดี) และเป็นฝ่ายเอาชนะ ฟัซลิดดิน กาอิบนาซารอฟ นักมวยชาวอุซเบกิสถาน ไปได้ 3-0 เสียง ทำให้ได้เหรียญทองและผ่านเข้าไปแข่งขันในรอบคัดเลือกมวยสากลสมัครเล่นในโอลิมปิก 2016 เลกแรกต่อไปโอลิมปิก 2016 โอลิมปิก 2016. ดูบทความหลักที่ กีฬามวยสากลสมัครเล่นในโอลิมปิกฤดูร้อน 2016 ต่อมาในเดือนตุลาคม ในรายการมวยสากลสมัครเล่นชิงแชมป์โลก 2015 ที่กรุงโดฮา ประเทศกาตาร์ ซึ่งเป็นรายการคัดเลือกตัวเลกแรกไปแข่งขันโอลิมปิก 2016 ที่นครริโอเดอจาเนโร ประเทศบราซิล วุฒิชัยถือเป็นนักมวยไทยเพียงคนเดียวที่เข้าถึงรอบรองชนะเลิศ แต่เป็นฝ่ายแพ้ต่อ ฟัซลิดดิน กาอิบนาซารอฟ นักมวยชาวอุซเบกิสถานไป 3-0 เสียง ซึ่งวุฒิชัยเคยเอาชนะมาแล้วในรายการมวยสากลสมัครเล่นชิงแชมป์เอเชีย 2015 เมื่อเดือนที่แล้ว แต่วุฒิชัยก็สามารถผ่านเข้าไปแข่งขันโอลิมปิก 2016 ได้อย่างที่ตั้งเป้าหมาย เนื่องจาก ยาสเนียล โทเลโด โลเปซ นักมวยชาวคิวบาซึ่งวุฒิชัยจะต้องชกด้วยเพื่อชิงอันดับ 3 มีอาการอาหารเป็นพิษ ไม่สามารถขึ้นชกได้ วุฒิชัยจึงได้สิทธิไปโอลิมปิก 2016 ทันที โดยเป็นนักมวยไทยรายแรกที่ได้สิทธินี้ ในการแข่งขันโอลิมปิก 2016 วุฒิชัยจับสลากได้ผ่านในรอบแรก ต่อมาในรอบ 16 คนสุดท้าย หรือรอบที่สอง วุฒิชัยขึ้นชกเป็นคนสุดท้ายของนักมวยชาย พบกับ แกรี รัสเซลล์ นักมวยผิวสีชาวอเมริกัน วุฒิชัยซึ่งอยู่ในมุมน้ำเงินชกกับรัสเซลล์อย่างสูสี ก่อนที่จะแพ้ไปแบบไม่เป็นเอกฉันท์ ด้วยคะแนน 28-29 , 29-28 และ 29-28 ทำให้นักมวยสากลสมัครเล่นทีมชาติไทยชายตกรอบหมดทุกคนในการแข่งขันครั้งนี้ไทยแลนด์อินวิเตชั่นเนชั่นแนลบ็อกซิ่งทัวร์นาเมนต์ 2017 ไทยแลนด์อินวิเตชั่นเนชั่นแนลบ็อกซิ่งทัวร์นาเมนต์ 2017. ในการแข่งขันรายการไทยแลนด์อินวิเตชั่นเนชั่นแนลบ็อกซิ่งทัวร์นาเมนต์ 2017 ในเดือนเมษายน พ.ศ. 2560 ที่บีจีฮอลล์ คลอง 3 จังหวัดปทุมธานี วุฒิชัยได้เหรียญทอง ด้วยการเอาชนะ อับดุลไลมอฟ เออเนอร์ นักมวยชาวอุซเบกิสถานไปได้ขาดลอย 5-0 เสียง แม้จะขึ้นชกด้วยการที่มีแผลแตกที่เปลือกตาด้านขวาจากการชกรอบที่แล้วก็ตาม</doc>
