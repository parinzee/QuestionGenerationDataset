<doc id="847491" url="https://th.wikipedia.org/wiki?curid=847491" title="คลองสวนพลู">คลองสวนพลู คลองสวนพลู หรือ คลองไผ่ลิง เป็นคลองหนึ่งในเขตเทศบาลเมืองอโยธยา อำเภอพระนครศรีอยุธยา จังหวัดพระนครศรีอยุธยา เป็นคลองที่อยู่นอกเกาะเมือง ในอดีตถือเป็นชุมชนชาวจีนขนาดใหญ่มาตั้งแต่กรุงศรีอยุธยา และเคยมีชื่อเสียงจากการเป็นแหล่งผลิตขนมไทยในจังหวัดพระนครศรีอยุธยาประวัติ ประวัติ. คลองสวนพลู หรือ คลองไผ่ลิง คือแม่น้ำป่าสักสายเก่าที่ปัจจุบันได้แปรสภาพเป็นคลองระยะสั้นต่อจากคลองหันตรา ที่ไหลลงแม่น้ำป่าสักบริเวณหน้าวัดเกาะแก้ว ในอดีตบริเวณดังกล่าวเป็นที่ตั้งถิ่นฐานของชาวจีนมาตั้งแต่กรุงศรีอยุธยาตอนต้น ที่ส่วนใหญ่จะเป็นจีนแต้จิ๋วที่ส่วนใหญ่เป็นไพร่และชาวนา ซึ่งสมเด็จพระเจ้ากรุงธนบุรีก็ทรงมีเชื้อสายจีนแต้จิ๋วและเสด็จพระราชสมภพ ณ ย่านวัดเกาะแก้วริมคลองสวนพลูนี้เอง แต่ในช่วงการเสียกรุงศรีอยุธยาครั้งที่สองอันเป็นช่วงเวลาแห่งความโกลาหล พระราชพงศาวดารกรุงศรีอยุธยา ฉบับพันจันทนุมาศ ระบุว่าในปี พ.ศ. 2309 ค่ายจีนคลองสวนพลู 400 คนเศษที่ต่อสู้กับพม่านั้นได้ทำลายมณฑปของพระพุทธบาทที่สระบุรีแล้วนำของมีค่าติดไปเสียด้วย ช่วงทศวรรษ 2500-2520 คลองสวนพลูเป็นแหล่งทำขนมไทย บ้านแต่ละหลังจะมีเพิงทำขนมไทยอยู่ริมตลิ่ง แล้วจะมีพ่อค้าเรือเร่รับไปขายตามสถานที่สำคัญต่าง ๆ ในตัวเมืองพระนครศรีอยุธยา แต่ปัจจุบันเหลืออยู่ไม่กี่หลังที่ยังทำขนมไทยดั้งเดิมขายอยู่</doc>
