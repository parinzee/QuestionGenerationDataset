<doc id="573594" url="https://th.wikipedia.org/wiki?curid=573594" title="แจ๊ค เดลานีย์">แจ๊ค เดลานีย์ แจ๊ค เดลานีย์ (Jack Delaney) เป็นนักมวยสากลอดีตแชมป์โลกชาวแคนาดา เกิดเมื่อ 18 มีนาคม พ.ศ. 2442 ที่เกาะเซนต์ฟรานซิส รัฐควิเบก ในแคนาดา เริ่มชกมวยสากลอาชีพเมื่ออายุได้ 20 ปี และมีโอกาสได้ชิงแชมป์โลกรุ่นไลท์เฮฟวี่เวทเมื่อ 16 กรกฎาคม พ.ศ. 2469 ชนะคะแนน ปอล เบอร์เลนบาดซ์ ได้แชมป์โลกมาครอง จากนั้นขึ้นชกนอกรอบชนะอีก 2 ครั้ง แต่หลังจากชกแพ้คะแนน จิมมี่ มาโลนีย์แล้ว เดลานีย์กลับประกาศสละตำแหน่งแชมป์โลก แต่ยังคงชกมวยสากลอย่างต่อเนื่อง ต่อมาใน พ.ศ. 2471 เดลานีย์ขึ้นชกกับแจ๊ด เดร์กี อดีตแชมป์โลกรุ่นเฮฟวี่เวทในแบบไม่มีตำแหน่งแชมป์เป็นเดิมพัน ซึ่งผลปรากฏว่าเดลานีย์แพ้น็อคแค่ยกแรก เขาหยุดชกไปหลายปี กลับมาชกอีกครั้งใน พ.ศ. 2475 โดยขึ้นชกชนะน็อคคู่ชก 3 ครั้งรวด แต่หลังจากขึ้นชกชนะน็อค เลียว วิลเลียมส์ ยก 1 แล้ว เดลานีย์กลับประกาศแขวนนวมไป เดลานีย์ถึงแก่กรรมเมื่อ 27 พฤศจิกายน พ.ศ. 2491 ที่นิวยอร์ก รวมอายุได้ 49 ปี เขาได้รับเลือกให้เข้าสู่หอเกียรติยศเมื่อ พ.ศ. 2516</doc>
