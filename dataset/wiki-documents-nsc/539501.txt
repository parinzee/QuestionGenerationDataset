<doc id="539501" url="https://th.wikipedia.org/wiki?curid=539501" title="คลองหกวาสายล่าง">คลองหกวาสายล่าง คลองหกวาสายล่าง หรือคลองหกวา ขุดขึ้นโดยบริษัทขุดคลองแลคูนาสยามในสมัยรัชกาลที่ 5 ตามโครงการทุ่งรังสิต ระหว่างปี พ.ศ. 2433 – พ.ศ. 2447 และเป็นคลองที่อยู่ล่างสุดของโครงการ เริ่มขุดหลังคลองแปดวา หรือคลองรังสิตประยูรศักดิ์เริ่มขุดไปได้ระยะหนึ่ง มีความกว้างหกวา คลองหกวาสายล่างเริ่มต้นจากจุดบรรจบของคลองสอง และคลองถนน รอยต่อเขตสายไหม กรุงเทพมหานคร กับอำเภอลำลูกกา จังหวัดปทุมธานี เป็นเส้นแบ่งเขตกรุงเทพฯ กับปทุมธานีออกจากกันในช่วงต้น และผ่านเข้าอำเภอลำลูกกา ในช่วงปลายคลองเป็นเส้นแบ่งอำเภอองครักษ์ จังหวัดนครนายกกับอำเภอบางน้ำเปรี้ยวฉะเชิงเทรา และสิ้นสุดที่แม่น้ำนครนายก มีความยาว 61 กิโลเมตร คลองหกวาสายล่างมีความสำคัญต่อการระบายน้ำเป็นอย่างมาก มีประตูน้ำกลางคลองหกวาสายล่าง และประตูน้ำหกวาอยู่บริเวณกึ่งกลางความยาวคลอง และประตูน้ำสมบูรณ์ อยู่บริเวณปลายคลอง ปัจจุบันนิยมเรียกสั้นๆว่า คลองหกวา</doc>
