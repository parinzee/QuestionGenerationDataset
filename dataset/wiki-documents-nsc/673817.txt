<doc id="673817" url="https://th.wikipedia.org/wiki?curid=673817" title="ทูเว ลู">ทูเว ลู เอ็บบา ทูเว เอลซา นิลส์ซอน (; เกิด 29 ตุลาคม ค.ศ. 1987) รู้จักกันในชื่อ โทฟ โล หรือ ทูเว ลู () เป็นนักร้องและนักแต่งเพลงชาวสวีเดนจากสตอกโฮล์ม ประเทศสวีเดน เกิดและเติบโตที่เมือง Djursholm ชานเมืองทางเหนือของสตอกโฮล์ม เธอจบการศึกษาที่โรงเรียนดนตรี Rytmus Musikergymnasiet ลูก่อตั้งวงดนตรีแนวแม็ธร็อกชื่อ เทรมเบิลบี ใน ค.ศ. 2006 หลังจากแยกวง ลูยังคงทำงานดนตรีต่อไป โดยแต่งเพลง และได้ร่วมงานกับวอร์เนอร์/แชปเพลล์มิวสิก เมื่อ ค.ศ. 2011 ลูกลายเป็นนักแต่งเพลงที่ประสบความสำเร็จ ได้บันทึกเสียงและออกผลงานอิสระเดี่ยวของตนอง ร่วมงานกับโปรดิวเซอร์เพลง อเล็กซานเดอร์ ครอนลันด์ แมกซ์ มาร์ติน และซีโนมาเนีย ใน ค.ศ. 2014 เธอเซ็นสัญญากับบริษัทมาราโทนสตูดิโอส์ ของมาร์ติน และได้รับข้อเสนอให้เซ็นสัญญากับสังกัดไอส์แลนด์ และโพลีดอร์เรเคิดส์ เธอมีชื่อเสียงจากซิงเกิลปี ค.ศ. 2013 ชื่อ "แฮบิตส์" และประสบความสำเร็จในกระแสหลักด้วยเวอร์ชันทำใหม่ที่ผลิตโดยฮิปปี ซาบอทาจ ใช้ชื่อเพลงว่า "สเตย์ฮาย" อีพีเปิดตัวของเธอชื่อ ทรูธซีรัม ออกจำหน่ายในเดือนมีนาคม ค.ศ. 2014 นำเสนอเพลงดังกล่าวทั้งสองเวอร์ชัน รวมถึงซิงเกิล "เอาต์ออฟมายด์" และ "น็อตออนดรักส์" อัลบั้มเปิดตัวของทูเว ลู ชื่อ ควีนออฟเดอะคลาวส์ ออกจำหน่ายในวันที่ 30 กันยายน ในสหรัฐอเมริกา และหลายพื้นที่ในยุโรป เอเชีย และโอเชียเนีย โดยสังกัดไอแลนด์เรเคิดส์ ทูเว ลู ยังแต่งเพลงให้กับศิลปินจำนวนมาก เช่น เดอะแซตเทอร์เดส์ ไอโคนาป็อป เกิลส์อะลาวด์ และเชอร์ ลอยด์ และอื่น ๆ</doc>
