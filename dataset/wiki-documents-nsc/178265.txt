<doc id="178265" url="https://th.wikipedia.org/wiki?curid=178265" title="แสงอรุณ รัตกสิกร">แสงอรุณ รัตกสิกร รองศาสตราจารย์แสงอรุณ รัตกสิกร (19 มกราคม พ.ศ. 2465 - 15 ตุลาคม พ.ศ. 2522) เป็นสถาปนิกชาวไทย อดีตอาจารย์ประจำคณะสถาปัตยกรรมศาสตร์ จุฬาลงกรณ์มหาวิทยาลัย เป็นที่รู้จักในฐานะผู้ร่วมก่อตั้งภาควิชาภูมิสถาปัตยกรรม คณะสถาปัตยกรรมศาสตร์ จุฬาลงกรณ์มหาวิทยาลัย แสงอรุณ เป็นชาวตำบลดงพระราม อำเภอเมืองปราจีนบุรี จังหวัดปราจีนบุรี เป็นบุตรของ พ.อ.พระยาวิเศษสิงหหนาท (สาหร่าย รัตกสิกร) และคุณหญิงระเบียบ สกุลเดิม คงพันธุ์ เริ่มศึกษาที่โรงเรียนประจำจังหวัดนครสวรรค์ จากนั้นย้ายมาศึกษาที่โรงเรียนสวนกุหลาบวิทยาลัย กรุงเทพฯ และโรงเรียนเตรียมอุดมศึกษา ต่อมาเข้าศึกษาคณะสถาปัตยกรรมศาสตร์ จุฬาลงกรณ์มหาวิทยาลัย และได้รับทุน ก.พ. ไปศึกษาต่อที่มหาวิทยาลัยคอร์แนล สหรัฐอเมริกา จากนั้นได้เข้าฝึกงานใน "รังนกอินทรี" ของแฟรงก์ ลอยด์ ไรต์ สถาปนิกหนึ่งใน 4 ผู้ที่ได้รับการยกย่องในฐานะสถาปนิกผู้บุกเบิกงานสถาปัตยกรรมสมัยใหม่ของโลก ก่อนที่จะกลับมาอุปสมบท ณ วัดบวรนิเวศวิหาร และได้รับประกาศนียบัตรนักธรรมตรี เมื่อสำเร็จการศึกษาระดับปริญญาตรีแล้วก็เข้ารับราชการในคณะสถาปัตยกรรมศาสตร์ จุฬาลงกรณ์มหาวิทยาลัย เมื่อวันที่ 4 สิงหาคม พ.ศ. 2490 และยังมีผลงานเขียนหนังสือเช่น "แสงอรุณ 2" ซึ่งเป็น หนึ่งในรายการหนังสือ 100 เล่ม ที่คนไทยควรอ่าน, ตึก ต้นไม้ และแสงอรุณ, ทรรศนะอุจาด ,แสงอรุณแห่งสถาปัตยกรรม, " เรณู - ปัญญา " เที่ยวรถไฟ, อนุสาวรีย์ที่ไทยทำ โดยส่วนใหญ่ท่านใช้นามจริง เว้นบางเรื่องใช้นามปากกาว่า ส. รัตกสิกร ท่านยังมีฝีมือในการเขียนภาพลายเส้น นิสัยรักธรรมชาติและการศึกษาค้นคว้า เป็นผู้เผยแพร่ความรู้เรื่องอนุรักษ์ศิลปะและสิ่งแวดล้อมที่ดีเยี่ยมผู้หนึ่ง ตำแหน่งสุดท้ายทางวิชาการเป็นรองศาสตราจารย์ระดับ 9 ถึงแก่กรรมด้วยอาการหัวใจวายเฉียบพลัน เมื่อวันที่ 15 ตุลาคม พ.ศ. 2522 สิริรวมอายุได้ 56 ปี 8 เดือน 26 วันการทำงานการทำงาน. - 1 สิงหาคม 2497 ตำแหน่งอาจารย์โท - 20 กรกฎาคม 2503 ตำแหน่งอาจารย์เอก - 30 ตุลาคม 2511 ตำแหน่งชั้นพิเศษ - 1 ตุลาคม 2512 ตำแหน่งรองศาสตราจารย์ - 1 ตุลาคม 2519 ตำแหน่งรองศาสตราจารย์ ระดับ 7 - 1 มิถุนายน 2520 ตำแหน่งรองศาสตราจารย์ ระดับ 8 - 22 พฤษภาคม 2522 ตำแหน่งรองศาสตราจารย์ ระดับ 9เครื่องราชอิสริยาภรณ์เครื่องราชอิสริยาภรณ์. - 2493 เบญจมาภรณ์มงกุฎไทย - 2494 เหรียญพระบรมราชาภิเษก ร.9 - 2496 เบญจมาภรณ์ช้างเผือก - 2498 จตุรถาภรณ์มงกุฎไทย - 2500 จตุรถาภรณ์ช้างเผือก - 2510 ตริตาภรณ์มงกุฎไทย - 2512 ทวิติยาภรณ์มงกุฎไทย - 2515 เหรียญจักรพรรดิมาลา - 2517 ทวิติยาภรณ์ช้างเผือก (ท.ช.) - 2520 ประถมาภรณ์มงกุฎไทย (ป.ม.)</doc>
