<doc id="598327" url="https://th.wikipedia.org/wiki?curid=598327" title="สามารถ แขนควง">สามารถ แขนควง สามารถ แขนควง หรือชื่อจริง สามารถ คุณสวัสดิ์ เป็นผู้นำเชียร์ระดับประเทศ และระดับนานาชาติ ซึ่งได้รับรางวัลกองเชียร์เกียรติยศ จากสมาคมผู้สื่อข่าวกีฬาแห่งประเทศไทย ทั้งนี้ สามารถยังเป็นบุคคลที่ได้รับการจดจำไปทั่วโลก จากลีลาการเชียร์ด้วยท่าควงแขนแบบไร้กระดูกประวัติ ประวัติ. สามารถ แขนควง มีชื่อจริงคือ สามารถ คุณสวัสดิ์ ซึ่งเดิมเขาเคยประกอบอาชีพร้องเพลง และแสดงตลก แต่ไม่ประสบความสำเร็จ กระทั่งเมื่อครั้งวิกฤตการณ์การเงินในเอเชีย พ.ศ. 2540 ได้ส่งผลให้นักแสดงตลกตกงานเป็นจำนวนมาก สามารถจึงได้โอกาสไปทำหน้าที่เชียร์การแข่งเดาะบอลที่นานที่สุดในโลกเพื่อร่วมบันทึกสถิติกินเนสบุ๊ค นั่นจึงเป็นจุดเริ่มต้นที่ทำให้เขาเข้าสู่เส้นทางสายนี้ และสามารถได้เริ่มทำหน้าที่เป็นผู้นำเชียร์ระดับนานาชาติครั้งแรก ในการแข่งขันซีเกมส์ 2001 ที่ประเทศมาเลเซีย ในการแข่งขันโอลิมปิกฤดูร้อน 2008 สามารถได้เข้าร่วมกลุ่ม "แก๊งสามเชียร์" กับล้ำ กลองเชียร์ และลอยด์ เงาะป่า หลังจากที่ก่อนหน้านี้เป็นการเชียร์แบบต่างคนต่างเชียร์ โดยทั้งสามได้วางแผนการเชียร์ในแต่ละวันด้วยกัน ซึ่งเน้นการเชียร์ทีมชาติไทยเป็นหลัก นอกจากนี้ เขายังเป็นตัวแทนในการสร้างมิตรภาพอันดีระหว่างชาวไทยกับชาวต่างชาติ รวมถึงมีรูปแบบการเชียร์ที่ได้รับการยอมรับในระดับอาเซียน โดยได้มีการฝึกร้องเพลงเชียร์ของประเทศเพื่อนบ้าน ทั้งเวียดนาม, อินโดนีเซีย และฟิลิปปินส์ การเชียร์ที่สร้างความประทับใจมากที่สุดของสามารถ คือการทำหน้าที่เชียร์พระเจ้าหลานเธอ พระองค์เจ้าสิริวัณณวรีนารีรัตน์ ในการแข่งแบดมินตันในซีเกมส์ 2005 ที่ประเทศฟิลิปปินส์ โดยพระองค์ได้บอกให้เชียร์อย่างเต็มที่ ซึ่งสามารถได้ทำหน้าที่อย่างเต็มความสามารถ กระทั่งพระองค์ได้รับรางวัลเหรียญทองจากการแข่งขันดังกล่าว ด้านผลงานเชียร์อื่นที่ได้รับการกล่าวถึง ได้แก่ปี พ.ศ. 2554 สามารถได้ทำหน้าที่เชียร์ในหลายสนามการแข่งกีฬาแห่งชาติ ครั้งที่ 37 โดยการสร้างความสนุกสนานให้แก่ผู้ชม ส่วนในการแข่งโอลิมปิกฤดูร้อน 2012 ที่จัดขึ้น ณ กรุงลอนดอน ประเทศอังกฤษ เขาได้จัดกิจกรรมร้องรำทำเพลงร่วมกับกับผู้นำเชียร์อย่าง ท้าวดักแด้ รวมถึงโดโด้ แขนควง ซึ่งได้รับความสนใจจากกองเชียร์ต่างชาติ รวมถึงสื่อมวลชนที่เข้ามาถ่ายทำข่าว วันที่ 13 ธันวาคม พ.ศ. 2555 สามารถได้ทำกิจกรรมเชียร์ในการแข่งฟุตบอลเอเอฟเอฟ ซูซูกิ คัพ 2012 รอบรองชนะเลิศ เมื่อครั้งที่ทีมชาติไทยพบกับทีมชาติมาเลเซีย และในวันที่ 22 ธันวาคม เขาได้ทำกิจกรรมเชียร์ในเอเอฟเอฟ ซูซูกิ คัพ 2012 รอบชิงชนะเลิศ เมื่อครั้งที่ทีมชาติไทยพบกับทีมชาติสิงคโปร์ เดือนกุมภาพันธ์ พ.ศ. 2556 สามารถร่วมทำกิจกรรมการกุศล ในการมอบอุปกรณ์กีฬาและทุนการศึกษาให้แก่โรงเรียนวัดเซิงหวาย ที่จังหวัดพิษณุโลกรางวัลที่ได้รับรางวัลที่ได้รับ. - พ.ศ. 2553 - รางวัลเกียรติยศกองเชียร์ไทย จากสมาคมผู้สื่อข่าวกีฬาแห่งประเทศไทย ในฐานะของการสร้างชื่อเสียงให้แก่ประเทศ</doc>
