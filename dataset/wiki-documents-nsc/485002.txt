<doc id="485002" url="https://th.wikipedia.org/wiki?curid=485002" title="โจนาทาน ไพรซ์">โจนาทาน ไพรซ์ โจนาทาน ไพรซ์ นักแสดงภาพยนตร์และละครเวทีชาวเวลส์ ไพรซ์มีชื่อเสียงจากบทบาทในละครเวทีของเชกสเปียร์หลายเรื่อง โดยเฉพาะเรื่อง แฮมเลต (1980) ที่ลอนดอน ที่ทำให้เขาได้รับรางวัลโอลิเวียร์ ทำให้เขาได้รับบทบาทในภาพยนตร์โทรทัศน์อังกฤษหลายเรื่อง และเริ่มมีชื่อเสียงจากบทนำในภาพยนตร์ไซไฟนอกกระแสอังกฤษเรื่อง บราซิล (1985) ไพรซ์ยังได้รับบทบาทในภาพยนตร์ใหญ่หลายเรื่อง เช่น เอวิตา (1996), พยัคฆ์ร้ายไม่มีวันตาย (1997), ไพเรทส์ออฟเดอะแคริบเบียน (3 ภาค) และยังได้รับรางวัลโอลิเวียร์ และรางวัลโทนี จากบทบาทในละครเวที มิสไซง่อน (1989) ของ คลอดด์-มิเชล โชนเบิร์ก, อัลเลน บูบลิล และ ริชาร์ด มอลต์บี หลังการแสดงละครเวทีมิสไซง่อน ที่เวสต์เอนด์ ลอนดอน ซึ่งได้รับคำชื่นชมเป็นอย่างสูง และจะไปเปิดการแสดงที่บรอดเวย์ สหรัฐอเมริกา ไพรซ์ไม่ได้รับอนุมัติจากสมาคมนักแสดง (Actors' Equity Association - AEA) ให้แสดงในสหรัฐอเมริกา เนื่องจากระเบียบเกี่ยวกับ "นักแสดงชาวคอเคเชียนที่ต้องรับบทเป็นชาวเอเชีย" ทำให้แคเมรอน แมคอินทอช ผู้อำนวยการสร้าง ถึงกับต้องประกาศยกเลิกการแสดงในสหรัฐอเมริกา เพื่อเป็นการกดดันสมาคม AEA จึงทำให้ไพรซ์ได้รับอนุฐาตให้แสดงในสหรัฐอเมริกาในที่สุด</doc>
