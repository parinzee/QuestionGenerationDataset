<doc id="794244" url="https://th.wikipedia.org/wiki?curid=794244" title="เหตุโจมตีในนิส พ.ศ. 2559">เหตุโจมตีในนิส พ.ศ. 2559 ในคืนวันที่ 14 กรกฎาคม พ.ศ. 2559 มุฮัมมัด ละห์วีจญ์ บูฮ์ลาล ชาวตูนิเซียผู้มีถิ่นอาศัยในฝรั่งเศส จงใจขับรถบรรทุกขนาด 19 ตัน ไล่ชนผู้คนที่กำลังฉลองวันบัสตีย์ (วันชาติฝรั่งเศส) ที่พรอมนาดเดซ็องแกล (Promenade des Anglais) ซึ่งเป็นถนนเลียบชายหาดที่มีชื่อเสียงของเมืองนิส จังหวัดอาลป์-มารีตีม ทางภาคตะวันออกเฉียงใต้ของประเทศฝรั่งเศส ทำให้มีผู้เสียชีวิต 84 คน และได้รับบาดเจ็บอีกสามร้อยกว่าคน บูฮ์ลาลถูกตำรวจกระทำวิสามัญฆาตกรรมในที่สุด เหตุการณ์ครั้งนี้ถูกบรรยายว่าเป็นเหตุก่อการร้ายครั้งใหญ่ครั้งที่ 4 ตั้งแต่เดือนมกราคม พ.ศ. 2558 ถัดจากเหตุโจมตีในแคว้นอีล-เดอ-ฟร็องส์ระหว่างวันที่ 7–9 มกราคม พ.ศ. 2558 เหตุโจมตีในกรุงปารีสเมื่อวันที่ 13 พฤศจิกายน พ.ศ. 2558 และเหตุการณ์คนร้ายบุกบ้านตำรวจและฆ่าตำรวจและภรรยาในวันที่ 13 มิถุนายน พ.ศ. 2559 ที่เมืองมาญ็องวีล ต่อมา ในวันที่ 16 กรกฎาคม พ.ศ. 2559 รัฐอิสลามอิรักและลิแวนต์ได้ออกมาอ้างว่าเป็นผู้อยู่เบื้องหลังเหตุโจมตีครั้งนี้การโจมตี การโจมตี. เมื่อเวลาประมาณ 22:10 น. ของวันที่ 14 กรกฎาคม ตามเวลาออมแสงยุโรปกลาง (03:10 น. ของวันที่ 15 กรกฎาคม ตามเวลาในประเทศไทย) หรือ 30 นาทีก่อนเกิดเหตุ มีผู้เห็นคนขับรถบรรทุกสีขาวคันใหญ่ มุ่งหน้าไปทางพรอมนาดเดซ็องแกล โดยขับอย่างสะเปะสะปะ "เขาเร่งความเร็ว แล้วก็เบรก เร่งความเร็วอีกรอบ แล้วก็เบรกอีกรอบ" ตามคำให้การของพยานคนหนึ่ง จากนั้นรถบรรทุกได้เลี้ยวเข้าสู่ถนนสายดังกล่าวและมุ่งหน้าไปทางทิศตะวันตกเฉียงใต้ แต่แล้วก็กลับรถไปทางเดิม การแสดงพลุไฟกำลังสิ้นสุดลงเมื่อเวลาประมาณ 22:40 น. เมื่อรถบรรทุกพยายามพังรั้วกั้นพาหนะอย่างช้า ๆ บริเวณตรงข้ามโรงพยาบาลเด็กล็องวาล มีคนขี่จักรยานยนต์คนหนึ่งขี่ไล่ตามรถบรรทุกและพยายามเปิดประตูฝั่งคนขับรถ แต่สุดท้ายร่างของเขาก็หล่นไปใต้ล้อรถบรรทุก เมื่อเห็นเหตุการณ์ดังกล่าว เจ้าหน้าที่ตำรวจ 2 นายจีงเปิดฉากยิงใส่รถบรรทุก เมื่อถึงจุดนี้ คนขับก็เร่งความเร็วขึ้น มุ่งไปทางทิศตะวันออกเฉียงเหนือ และบุกตะลุยฝูงชนในลักษณะซิกแซ็กเพื่อกวาดชนคนเดินเท้าให้ได้มากที่สุด เจ้าหน้าที่ตำรวจพยายามยิงสกัด แต่คนขับยิงตอบโต้และยังยิงเข้าใส่ฝูงชนด้วย คนขับขับรถฝ่าฝูงชนไปได้ เมื่อถึงบริเวณใกล้กับโรงแรมปาแลเดอลาเมดีแตราเน เอริก ซียอตี ผู้เห็นเหตุการณ์ระบุว่า มีบุคคลคนหนึ่งกระโดดขึ้นไปบนหน้ารถบรรทุกเพื่อพยายามหยุดและเบี่ยงเบนความสนใจคนขับ โดยขณะนั้นตำรวจได้ล้อมรถบรรทุกไว้แล้ว รถบรรทุกถูกตำรวจยิงกราดด้วยกระสุนและคนขับเสียชีวิต เจ้าหน้าที่ตำรวจพบซองกระสุน ปืนสั้น ลูกระเบิดเปล่า รวมทั้งปืนอาก้าและเอ็ม 16 ซึ่งเป็นของทำเลียนแบบอยู่ในรถบรรทุกคันนั้น</doc>
