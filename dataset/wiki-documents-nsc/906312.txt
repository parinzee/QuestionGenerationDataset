<doc id="906312" url="https://th.wikipedia.org/wiki?curid=906312" title="เรื่องอื้อฉาวลูวินสกี">เรื่องอื้อฉาวลูวินสกี เรื่องอื้อฉาวลูวินสกี เป็นเรื่องอื้อฉาวทางเพศในการเมืองอเมริกันซึ่งเกี่ยวข้องกับประธานาธิบดีบิล คลินตันวัย 49 ปีกับผู้ฝึกงานทำเนียบขาว โมนิกา ลูวินสกี วัย 22 ปี ความสัมพันธ์ทางเพศดังกล่าวเกิดระหว่างปี 2538 ถึง 2539 และมีการเปิดเผยในปี 2541 คลินตันปิดสุนทรพจน์ทางโทรทัศน์ด้วยถ้อยแถลงว่าเขา "ไม่มีความสัมพันธ์ทางเพศ" กับลูวินสกี การสืบสวนเพิ่มเติมนำสู่ข้อกล่าวหาเบิกความเท็จและให้สภาผู้แทนราษฎรสหรัฐฟ้องให้ขับประธานาธิบดีคลินตันออกจากตำแหน่งในปี 2541 ต่อมา เขาได้รับการปล่อยตัวในทุกข้อกล่าวหาฟ้องให้ขับออกจากตำแหน่งเบิกความเท็จและขัดขวางกระบวนการยุติธรรมในการพิจารณาของวุฒิสภาสหรัฐนาน 21 วัน ผู้พิพากษา ซูซาน เว็บเบอร์ ไรต์เอาผิดคลินตันในคดีแพ่งละเมิดอำนาจศาลเนื่องจากให้คำให้การทำให้หลงผิดในคดีพอลลา โจนส์เกี่ยวกับลูวินสกี และถูกสั่งจ่ายค่าปรับ 90,000 ดอลลาร์สหรัฐ ใบอนุญาตให้ประกอบกิจกฎหมายของเขาถูกระงับในรัฐอาร์คันซอเป็นเวลาห้าปี และจากนั้นไม่นาน เขาถูกห้ามมิให้เสนอคดีต่อศาลสูงสุดแห่งสหรัฐ ลูวินสกีเป็นผู้สำเร็จการศึกษาจากวิทยาลัยลิวอิสแอนด์คลาร์ก ได้รับว่าจ้างระหว่างการดำรงตำแหน่งสมัยแรกของคลินตันในปี 2538 เป็นผู้ฝึกงาน ณ ทำเนียบขาว และต่อมาเป็นลูกจ้างของสำนักงานกิจการนิติบัญญัติของทำเนียบขาว บางคนเชื่อว่าคลินตันเริ่มความสัมพันธ์ส่วนบุคคลกับเธอระหว่างที่ทำงานอยู่ทำเนียบขาว โดยรายละเอียดนั้นต่อมาเธอเปิดเผยต่อลินดา ทริพ เพื่อนร่วมงานกระทรวงกลาโหมของธอซึ่งบันทึกการสนทนาทางโทรศัพท์ของทั้งสองอย่างลับ ๆ ในเดือนมกราคม 2541 ทริพค้นพบว่าลูวินสกีมีคำให้การที่เป็นลายลักษณ์อักษรโดยมีการสาบานในคดีพอลลา โจนส์ โดยปฏิเสธความสัมพันธ์กับคลินตัน เธอส่งมอบเทปแก่เคนเนธ สตาร์ ที่ปรึกษาอิสระซึ่งกำลังสืบสวนคลินตันในประเด็นอื่น รวมทั้งเรื่องอื้อฉาวไวต์วอเตอร์ ซึ่งเป็นข้อถกเถียงแฟ้มเอฟบีไอของทำเนียบขาว และข้อถกเถียงสำนักงานท่องเที่ยวของทำเนียบขาว ระหว่างให้การต่อคณะลูกขุนใหญ่ คลินตันสนองตอบโดยใช้คำอย่างระมัดระวัง และเขาแย้งว่า "มันขึ้นอยู่กับว่าความหมายของคำว่า 'คือ' คืออะไร" โดยหมายถึงความจริงของถ้อยแถลงว่า "ไม่มีความสัมพันธ์ทางเพศ ความสัมพันธ์ทางเพศที่ไม่เหมาะสมหรือความสัมพันธ์ที่ไม่เหมาะสมประเภทอื่น" ความสัมพันธ์ไม่เหมาะสมระหว่างบิล คลินตันและโมนิกา ลูวินสกีได้รับการยืนยัน แต่การสมรสระหว่างคลินตันกับฮิลลารี คลินตันยังรอดเรื่องอื้อฉาวนี้</doc>
