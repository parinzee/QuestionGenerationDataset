<doc id="304742" url="https://th.wikipedia.org/wiki?curid=304742" title="เจ้า เหวินจั๋ว">เจ้า เหวินจั๋ว เจ้า เหวินจั๋ว (อักษรจีนตัวเต็ม: 趙文卓, อักษรจีนตัวย่อ: 赵文卓, พินอิน: Zhào Wénzhuó) นักแสดงแอ๊คชั่นชาวจีน เกิดเมื่อวันที่ 10 เมษายน ค.ศ. 1972 ที่เมืองฮาร์บิน มณฑลเฮย์หลงเจียง สาธารณรัฐประชาชนจีน เจ้า เหวินจั๋ว เริ่มเรียนวูซูมาตั้งแต่อายุ 10 ขวบ พออายุ 12 ปี ได้ย้ายไปอยู่เซี่ยงไฮ้ เมื่อได้รับเลือกเป็นตัวแทนร่วมคณะศิลปะการต่อสู้ของมณฑลเฮย์หลงเจียง โดยไม่ได้ใช้ชีวิตสนุกสนานในวัยรุ่นเลย เพราะต้องฝึกหนักมากท่ามกลางอุณหภูมิติดลบ ไม่มีทีวี ไม่มีความบันเทิงใดๆ เมื่ออายุได้ 18 ปี ได้ไปเรียนต่อมหาวิทยาลัยกีฬาปักกิ่ง จนเพื่อนเรียกเล่นๆ จ้าวศิลปะการต่อสู้ ต่อมาในปี ค.ศ. 1991 ผู้กำกับ หยวนขุย ไปพบตัว เจ้า เหวินจั๋วเข้าจึงชวนมาเล่นภาพยนตร์กำลังภายในเรื่อง Fong Sai-yuk ประกบคู่กับ นักแสดงนำที่มีชื่อเสียง คือ หลี่ เหลียนเจี๋ย ด้วยค่าตัวเพียง 7,500 หยวน และทำให้เจ้า เหวินจั๋ว กลายเป็นดาวรุ่งคนใหม่ในวงการภาพยนตร์แอ๊คชั่น ต่อมาในปี ค.ศ. 1992 ฉีเคอะ จึงชวนมาเล่นเป็นพระเอกในเรื่อง Once Upon a Time in China IV แทน หลี่ เหลียนเจี๋ย พร้อมเซ็นสัญญาเป็นนักแสดงในสังกัด และได้เล่น Once Upon a Time in China V ในหนึ่งปีหลังจากนั้น และตามด้วยเรื่อง Green Snake ประกบคู่กับ 2 นางเอก คือ หวังจู่เสียนและจาง ม่านอวี้  จากนั้น บทบาทที่เป็นที่รู้จักของเจ้า เหวินจั๋ว คือ การรับท จั่นเจา ในซีรีส์ชื่อดัง เปาบุ้นจิ้น ยอดคนคู่คุณธรรม และบทหวง เฟยหง บทเดียวกับที่ทำให้ หลี่ เหลียนเจี๋ย มีชื่อเสียงขึ้นมา ในซีรีส์ชุด หวง เฟยหง ในปี ค.ศ. 1995-ค.ศ. 1996 และการรับบทเป็น เนี่ยฟง ใน ฟงอวิ๋น ขี่พายุทะลุฟ้า ในแบบซีรีส์ทั้ง 2 ภาค ในปี ค.ศ. 2002 และ ค.ศ. 2004 และได้รับบท ยาจกซู จากภาพยนตร์กำลังภายในเรื่อง True Legend ในปี ค.ศ. 2010 จากการกำกับของหยวน หวูปิง เจ้า เหวินจั๋ว มีชื่อภาษาอังกฤษว่า วินเซนต์ เจ้า (Vincent Zhao) หรือ Chiu Man-Cheuk ชีวิตส่วนตัว สมรสแล้วกับ จาง ตันลู่ นักแสดงสาว ที่สหรัฐอเมริกาอย่างเงียบ ๆ ในปี ค.ศ. 2006 พร้อมกับฝึกฝนวูซูและฝึกการใช้ภาษาอังกฤษไปด้วย เพื่อหวังเข้าสู่วงการภาพยนตร์ฮอลลีวู้ดเช่นเดียวกับนักแสดงแอ๊คชั่นรุ่นพี่ อย่าง เฉินหลง หรือ โจว เหวินฟะ เป็นต้น</doc>
