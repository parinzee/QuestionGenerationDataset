<doc id="604034" url="https://th.wikipedia.org/wiki?curid=604034" title="พระวรวงศ์เธอ พระองค์เจ้าสิงหนาทราชดุรงค์ฤทธิ์">พระวรวงศ์เธอ พระองค์เจ้าสิงหนาทราชดุรงค์ฤทธิ์ พระวรวงศ์เธอ พระองค์เจ้าสิงหนาทราชดุรงค์ฤทธิ์ (28 กรกฎาคม พ.ศ. 2369 - 6 มกราคม พ.ศ. 2423) (พระนามเดิม:หม่อมเจ้าสิงหนาท กุญชร) เป็นพระโอรสในพระเจ้าบรมวงศ์เธอ พระองค์เจ้ากุญชร กรมพระพิทักษเทเวศร์ พระราชนัดดาในพระบาทสมเด็จพระพุทธเลิศหล้านภาลัย พระองค์เจ้าสิงหนาทราชดุรงค์ฤทธิ์ ประสูติเมื่อวันศุกร์ เดือน 8 แรม 9 ค่ำ ปีจอ ตรงกับวันที่ 28 กรกฎาคม พ.ศ. 2369 มีพระมารดาคือคุณหญิงแสง ธิดาของพระองค์เจ้าอัมพวัน (พระราชโอรสในสมเด็จพระเจ้ากรุงธนบุรี) มีพี่น้องร่วมพระบิดามารดาคือหม่อมเจ้าหญิงละมุล กุญชร ในรัชกาลที่ 5 ทรงได้รับโปรดเกล้าฯ ให้เฉลิมพระยศเป็น พระวรวงศ์เธอ พระองค์เจ้าสิงหนาทราชดุรงค์ฤทธิ์ เมื่อปีมะโรง พ.ศ. 2411 ได้ทรงบัญชาการกรมพระอัศวราช กรมมหรสพ สิ้นพระชนม์ในรัชกาลที่ 5 เมื่อเดือนยี่ แรม 6 ค่ำ ปีมะโรง ตรงกับวันที่ 6 มกราคม พ.ศ. 2423 สิริพระชันษาได้ 55 ปี</doc>
