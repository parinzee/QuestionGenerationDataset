<doc id="339902" url="https://th.wikipedia.org/wiki?curid=339902" title="ฝันที่เป็นจริง">ฝันที่เป็นจริง ฝันที่เป็นจริง (7 สิงหาคม พ.ศ. 2531 -28 ตุลาคม พ.ศ. 2538) เป็นรายการโทรทัศน์ไทย ประเภทสารคดีกึ่งละคร และทอล์กโชว์ ที่ให้โอกาสในการสร้างเสริมอาชีพแก่ผู้ประสบความยากลำบาก ผลิตรายการโดย บริษัท บอร์น แอนด์ แอสโซซิเอทด์ จำกัด ออกอากาศทางไทยทีวีสีช่อง 3 โดยมี ไตรภพ ลิมปพัทธ์ เป็นพิธีกรผู้เดียวมาตลอดระยะเวลาการออกอากาศ และ ผลิตภัณฑ์ผงซักฟอกบรีส เป็นผู้ร่วมเสนอรายการ รายการ "ฝันที่เป็นจริง" มีแนวคิดมาจากการมองสภาพความเป็นจริงของสังคมไทย โดยเฉพาะปัญหาความเสื่อมโทรมและทุกข์ยากของผู้คน แต่ก็มีคนจำนวนหนึ่งที่ลุกขึ้นสู้ จึงนำแนวคิดนั้นมาผลิตเป็นรายการโทรทัศน์ด้วยรูปแบบเชิงสร้างสรรค์สังคมกับความบันเทิง โดยเสนอเรื่องราวชีวิตจริงของบุคคลที่ประสบชะตากรรมอันยากลำบากหรือมีฐานะยากจน แต่มีความขยัน อดทน และความใฝ่ฝันที่ดีของตนเอง ผ่านการคัดเลือกจากจดหมายทางบ้านที่มีความน่าสนใจเหมาะแก่การออกอากาศ รูปแบบของรายการช่วงแรกเป็นละครสั้นจำลองชีวิตจริง ส่วนช่วงหลังจะเชิญเจ้าของเรื่องมาพูดคุยกันในห้องส่ง ปิดท้ายด้วยการมอบสิ่งของพร้อมรถเข็นพิมพ์สัญลักษณ์ "บรีส" ให้แก่เจ้าของเรื่องเพื่อเป็นอุปกรณ์ดำรงชีพต่อไป และจังหวะที่พิธีกรเค้นน้ำตาของผู้ร่วมรายการให้ร้องไห้ออกมากับคำพูดแสดงให้เห็นว่าคนจนนั้นคือคนดี จนเป็นเอกลักษณ์ของรายการ ทำให้รายการได้รับความนิยมอย่างสูง และไตรภพกลายเป็นพิธีกรยอดนิยมในแถวหน้า และพิธีกรขวัญใจคนจนตั้งแต่นั้นมา อีกทั้งยังได้รับรางวัลจากสถาบันต่าง ๆ อาทิ รางวัลเมขลา ประเภทรายการส่งเสริมอาชีพดีเด่น ปี พ.ศ. 2531 และผู้ดำเนินรายการดีเด่นชาย ปี พ.ศ. 2532 รางวัลโทรทัศน์ทองคำ ประเภทละครส่งเสริมคุณภาพชีวิตดีเด่น ปี พ.ศ. 2531 รางวัลสื่อมวลชนดีเด่น ประจำปี พ.ศ. 2532-2533 ประเภทรายการโทรทัศน์ สาขาเสริมสร้างคุณธรรมในสังคม และปี พ.ศ. 2537 ประเภทรายการโทรทัศน์ จากสื่อมวลชนคาทอลิกประเทศไทย ฝันที่เป็นจริง เริ่มออกอากาศระยะแรก ในทุกวันอาทิตย์ เวลา 13.00-13.30 น. ตั้งแต่วันที่ 7 สิงหาคม พ.ศ. 2531 โดยแขกรับเชิญคนแรกของรายการคือ คุณวิภา วรรณแจ่ม คนแจวเรือข้ามฟากที่อยากมีจักรเย็บผ้าเป็นของตนเอง ต่อมาในปี พ.ศ. 2532 ทางสถานีสั่งเพิ่มเวลาออกอากาศเป็น 1 ชั่วโมง โดยเริ่มตั้งแต่เวลา 13.15-14.15 น. และเพิ่มวันเสาร์ เนื่องจากรายการได้รับความนิยมและเป็นที่สนใจอย่างมาก และในปี พ.ศ. 2534 ย้ายเวลาเป็น 15.00-16.00 น. ของวันเสาร์และวันอาทิตย์ จนในปี พ.ศ. 2535 ลดวันออกอากาศเพียงสัปดาห์ละวันเดียว คือ วันเสาร์ ในเวลา 12.00-13.00 น. ปี พ.ศ. 2536 ย้ายเวลาเป็น 14.00-15.00 น. ของวันเสาร์ จนกระทั่งปี พ.ศ. 2538 ย้ายเวลาเป็น 18.00-18.45 น. ของวันเสาร์ เทปสุดท้ายของรายการออกอากาศในวันที่ 14 ตุลาคม พ.ศ. 2538 แต่ทางรายการยังได้จัดทำเทปพิเศษออกอากาศต่ออีก 2 ครั้ง โดยรวบรวมเทปแห่งความประทับใจตลอด 8 ปีของรายการมานำเสนอเพื่อเป็นการรำลึก และหลังจากนั้น "ฝันที่เป็นจริง" ก็ยังเป็นรายการที่อยู่ในความทรงจำของผู้ที่เคยชม แม้จะมีเสียงเรียกร้องให้รายการกลับมานำเสนออีก แต่พิธีกรรายการได้บอกด้วยตัวเองว่า ไม่เคยทำอะไรซ้ำ</doc>
