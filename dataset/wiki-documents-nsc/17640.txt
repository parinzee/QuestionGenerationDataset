<doc id="17640" url="https://th.wikipedia.org/wiki?curid=17640" title="โอนิงิริ">โอนิงิริ โอนิงิริ (おにぎり, 御握り) หรือ โอมูซูบิ (おむすび) คือข้าวปั้นของญี่ปุ่นที่มีลักษณะสามเหลี่ยมหรือวงรี โดยห่อด้วยสาหร่าย (โนริ) โดยในสมัยก่อนโอนิงิริจะมีไส้บ๊วยเค็ม (อูเมโบชิ) ปลาเค็ม (ชาเกะหรือคัตสึโอบูชิ) หรือไส้ที่มีรสชาติเค็มต่าง ๆ โอนิงิริแตกต่างกับซูชิตรงที่ข้าวในซูชิจะมีรสเปรี้ยวจากน้ำส้มสายชูญี่ปุ่น (ซูชิเมชิ) เป็นส่วนผสมประวัติ ประวัติ. โอนิงิริในสมัยก่อนมีลักษณะปั้นเป็นก้อนกลมเพื่อง่ายในการถือและไปกินนอกสถานที่ โดยในยุคก่อนซามูไรสามารถพกพาไปกินได้สะดวกในสนามรบ โดยในยุคเฮอังได้มีการห่อข้าวปั้นในลักษณะเป็นเหลี่ยมขึ้น เพื่อให้ง่ายต่อการวางซ้อนกัน จากยุคคามากูระจนถึงยุคเอโดะ โอนิงิริยังไม่มีการห่อด้วยสาหร่าย โดยปรุงรสด้วยเกลือเป็นหลัก จนกระทั่งยุคเมจิที่เริ่มมีการรู้จักใช้สาหร่ายในอาหารต่าง ๆ หลังจากที่มีการใช้เครื่องจักรในการห่อข้าวปั้นไม่เป็นผลสำเร็จ เนื่องจากรูปร่างที่ยากต่อการทำ จนกระทั่งในช่วงประมาณคริสต์ทศวรรษ 1980 ได้มีการห่อข้าวปั้นในรูปแบบใหม่คือ ปั้นข้าวปั้นก่อนแล้วค่อยยัดไส้ โดยการห่อข้าวเป็นรูปสามเหลี่ยมและยัดไส้ตามเข้าไปทีหลัง และสุดท้ายปิดรูด้วยสาหร่าย โดยในภายหลังได้มีการพัฒนาบรรจุภัณฑ์ข้าวปั้นและสาหร่ายแยกจากกัน เพื่อป้องกันปัญหาสาหร่ายที่ห่อนั้นเหนียว โดยจะต้องนำสาหร่ายมาพันรอบข้าวปั้นก่อนรับประทานการหาซื้อโอนิงิริ การหาซื้อโอนิงิริ. โอนิงิริสามารถหาซื้อได้ในร้านสะดวกซื้อเกือบทุกร้านในประเทศญี่ปุ่น โดยมีไส้แบบต่าง ๆ โดยจะเห็นได้ว่าโอนิงิริเป็นอาหารกินเล่นที่นิยมมากที่สุดอย่างหนึ่ง โดยในประเทศญี่ปุ่นมีร้านขายโอนิงิริโดยเฉพาะที่เรียกว่า "โอนิงิริยะ" ซึ่งทำโอนิงิริตามสั่ง ในประเทศไทย จะมีโอนิงิริขายตามร้านอาหารญี่ปุ่น ร้านสะดวกซื้อ และตามซูเปอร์มาร์เก็ตต่าง ๆ บางแห่งได้ดัดแปลงรสชาติเพื่อให้ถูกปากคนไทยไส้ต่าง ๆ ไส้ต่าง ๆ. โอนิงิริมีตั้งแต่แบบไม่มีไส้ และแบบมีไส้ต่าง ๆ เช่น ปลา ปลาไหล ชิราโกะ ฟูริกาเกะ ผักดอง กิมจิ โนซาวานะ ยำสาหร่าย สึกูดานิ อูเมโบชิ คานิ มิโซะ เม็นไตโกะ อูนิ โอกากะ ทาราโกะ สลัดไข่กุ้ง สลัดปูอัด ซาบะย่างเกลือ แซลมอนย่างซีอิ๊ว</doc>
