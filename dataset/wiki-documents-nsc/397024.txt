<doc id="397024" url="https://th.wikipedia.org/wiki?curid=397024" title="พระครูอดุลธรรมกิตติ์ (หลวงพ่อกลั่น อคฺคธมฺโม)">พระครูอดุลธรรมกิตติ์ (หลวงพ่อกลั่น อคฺคธมฺโม)ประวัติ ประวัติ. หลวงพ่อกลั่น อคฺคธมฺโม (14 ธันวาคม พ.ศ. 2456 - 13 เมษายน พ.ศ. 2549) เกิด ณ บ้านใสคำ ตำบลโตนดด้วน อำเภอควนขนุน จังหวัดพัทลุง บิดาชื่อ นายตุด แก้วรักษา และ มารดาชื่อ นางจันทร์ แก้วรักษา เด็กชายกลั่นมีพี่น้องร่วมท้องเดียวกัน จำนวน 3 คน หลวงพ่อกลั่น เรียนจบชั้นประถมศึกษาปีที่ 4 หลังจากนั้น ท่านได้ออกมาช่วยบิดามารดา จนท่านเริ่มเข้าสู่วัยหนุ่มท่านก็ออกแสวงหาโชคลาภเหมือนคนอื่น ๆ และเริ่มออกจากบ้าน บิดามารดาเห็นว่าหลวงพ่อกลั่นควรจะมีคุณธรรม จึงได้ให้หลวงพ่อกลั่น บรรพชาเป็นสามเณรเมื่ออายุได้ 17 ปี ตรงกับปี พ.ศ. 2473 โดยมีพระอาจารย์สังข์วัดทุ่งไหม้เป็นพระอุปัชฌาย์ บรรพชาได้เพียง 4 ปี ก็ตัดสินใจลาสิกขาบท ออกมาใช้ชีวิตทางโลกอีก เพราะท่านคงคิดว่า ทางโลกยังมีวิธีการก้าวหน้าสู่อนาคตอีก เมื่อมีอายุ 21 ปี ท่านได้เริ่มใช้ชีวิตคู่ โดยการแต่งงานกับหญิงสาวนามว่า กุหลาบ ทองพันธุ์ บุตรของผู้ใหญ่เปลี่ยน ทองพันธุ์ และ นางพลับ ทองพันธุ์ ซึ่งอยู่บ้านห่างกันคนละฝากถนนรถไฟ มีอาชีพในการทำนาเช่นกัน โดยท่านมีบุตรธิดา 6 คน พอท่านมีอายุได้ 58 ปี ท่านเห็นว่าบุตรธิดาเติบโตเป็นผู้ใหญ่แล้ว สามารถช่วยเหลือตนเองได้แล้ว จึงได้อุปสมบทเป็นพระภิกษุเมื่อ 5 กรกฎาคม พ.ศ. 2514 ณ วัดบ้านสวน ตำบลมะกอกเหนือ อำเภอควนขนุน จังหวัดพัทลุง โดยมีท่านพระครูพิพัฒน์ศิริธร (หลวงพ่อคง) เจ้าอาวาสวัดบ้านสวนเป็นพระอุปัชฌาย์ หลังจากอุปสมบทแล้ว ท่านได้จำพรรษาอยู่ที่ วัดเขาอ้อ และได้ศึกษาธรรมวินัยไปด้วยควบคู่กับการศึกษาเรื่องไสยศาสตร์ เพราะวัดเขาอ้อเป็นวัดที่มีชื่อเสียงในเรื่องเครื่องรางของขลัง โดยสมัยนั้นท่านพระอาจารย์ปาน ปาลธมฺโม เป็นเจ้าอาวาส และเป็นเกจิอาจารย์ที่มีชื่อเสียงสืบทอดต่อมาจากท่านพระอาจารย์ทองเฒ่า ต่อมาท่านได้มีสุขภาพไม่ค่อยแข็งแรง จึงได้ย้ายมาจำพรรษาอยู่ที่ วัดดอนศาลา และในปี พ.ศ. 2518 ท่านได้ทำหน้าที่รักษาการเจ้าอาวาสวัดเขาอ้อ และในปี พ.ศ. 2519 ท่านได้รับการแต่งตั้งเป็นเจ้าอาวาสวัดเขาอ้อ ตั้งแต่นั้นมาจนถึงมรณภาพเมื่อ 13 เมษายน พ.ศ. 2549 ในรัชสมัยพระบาทสมเด็จพระปรมินทรมหาภูมิพลอดุลยเดช</doc>
