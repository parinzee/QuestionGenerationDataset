<doc id="531129" url="https://th.wikipedia.org/wiki?curid=531129" title="พรรคจิตวิญญาณมลายู 46">พรรคจิตวิญญาณมลายู 46 พรรคจิตวิญญาณมลายู 46 () เป็นพรรคการเมืองที่สลายตัวไปแล้วในมาเลเซีย ก่อตั้งโดยเต็งกู ราซาเละห์ ฮัมซะห์ เมื่อ พ.ศ. 2531 เพื่อต่อต้านอุมโนภายใต้การนำของมหาธีร์ โมฮัมหมัด รวมทั้งแนวร่วมแห่งชาติ แนวคิดของการตั้งพรรคนี้เริ่มต้นเมื่อราว พ.ศ. 2528–2529 ซึ่งเป็นช่วงที่มาเลเซียประสบปัญหาเศรษฐกิจถดถอย พรรคนี้ได้ดึงตัวผู้นำระดับสูงจากอุมโนมาร่วมงานหลายคน ในเดือนกุมภาพันธ์ พ.ศ. 2531 กลุ่มของราซาเละห์ประกาศตัวว่าเป็นอุมโน 46 ส่วนกลุ่มของมหาธีร์เรียกว่าอุมโนใหม่หรืออุมโนบารู ต่อมา อุมโน 46 หันมาใช้ชื่อเซอมางัต 46 หรือจิตวิญญาณ 46 และได้จดทะเบียนเป็นพรรคใหม่เมื่อ 3 มิถุนายน พ.ศ. 2532 ในการเลือกตั้ง พ.ศ. 2533 พรรคจิตวิญญาณ 46 ได้เข้าร่วมเป็นแนวร่วมกับพรรคกิจประชาธิปไตยและพรรคประชาชนมาเลเซีย ในขณะที่พรรคนิยมอิสลามได้จัดตั้งแนวร่วมระหว่างพรรคปาส พรรคเบอร์จายา พรรคฮามิม และสภามุสลิมอินเดียแห่งมาเลเซีย พันธมิตรอิสลามนี้ได้จัดตั้งรัฐบาลในรัฐกลันตัน หลังการเลือกตั้งระหว่าง พ.ศ. 2534–2535 สมาชิกของพรรคจิตวิญญาณ 46 ถอนตัวออกไปมากขึ้น พรรคได้เปลี่ยนชื่อมาเป็นพรรคจิตวิญญาณมลายู 46 เมื่อเดือนกุมภาพันธ์ พ.ศ. 2537 ในการเลือกตั้งของรัฐกลันตัน พ.ศ. 2538 พรรคก็ไม่ประสบความสำเร็จอีก และได้คะแนนเสียงน้อยลง ในเดือนพฤษภาคม พ.ศ. 2539 พรรคมีอิทธิพลและขนาดลดลง ใน 8 ตุลาคม พ.ศ. 2539 พรรคได้สลายตัวกลับไปรวมตัวกับอุมโนอีก ผู้ที่ไม่เข้าร่วมกับอุมโน หันไปเข้าร่วมกับพรรคปาส หรือเลิกเล่นการเมือง</doc>
