<doc id="810357" url="https://th.wikipedia.org/wiki?curid=810357" title="อัลแบร์ท ชเปียร์">อัลแบร์ท ชเปียร์ แบร์โทลด์ คอนราด แฮร์มันน์ อัลแบร์ท ชเปียร์ (; ; 19 มีนาคม ค.ศ. 1905 – 1 กันยายน ค.ศ. 1981) เป็นสถาปนิกชาวเยอรมัน เป็นหัวหน้าสถาปนิกของอดอล์ฟ ฮิตเลอร์ก่อนได้รับตำแหน่งรัฐมนตรีกระทรวงสรรพาวุธของนาซีเยอรมนี ชเปียร์ยอมรับผิดในการพิจารณาคดีเนือร์นแบร์ก ทำให้ได้รับฉายา "นาซีผู้กล่าวคำขอโทษ" (the Nazi who said sorry) อย่างไรก็ตาม ชเปียร์ปฏิเสธไม่รู้เห็นเกี่ยวกับฮอโลคอสต์ ชเปียร์เกิดเมื่อปี ค.ศ. 1905 ที่เมืองมันไฮม์ เป็นบุตรคนที่สองจากทั้งหมดสามคนของอัลแบร์ท ฟรีดริช ชเปียร์และลุยส์ มาทิลเดอ วิลเฮล์มีน (นามสกุลเดิม ฮอมเมิล) เดิมชเปียร์อยากเป็นนักคณิตศาสตร์ แต่ต่อมาเปลี่ยนมาเรียนสถาปัตยกรรมศาสตร์ตามบิดาและปู่ โดยเข้าเรียนที่สถาบันเทคโนโลยีคาร์ลสรูเออ ก่อนจะย้ายไปเรียนที่มหาวิทยาลัยเทคโนโลยีแห่งมิวนิกและย้ายไปเรียนอีกครั้งที่มหาวิทยาลัยเทคนิคแห่งเบอร์ลิน หลังจากนั้นเขาทำงานเป็นผู้ช่วยของไฮน์ริช เทสเซอนาว ในปี ค.ศ. 1928 ชเปียร์แต่งงานกับมาร์การีท เวเบอร์ ชเปียร์เข้าร่วมพรรคนาซีในปี ค.ศ. 1931 ความสามารถด้านสถาปัตยกรรมของชเปียร์ทำให้เขาเป็นที่รู้จักและเป็นส่วนหนึ่งของคนใกล้ตัวฮิตเลอร์ ชเปียร์มีส่วนในการออกแบบและสร้างทำเนียบนายกรัฐมนตรี ลานที่ใช้จัดการชุมนุมที่เนือร์นแบร์ก นอกจากนี้ชเปียร์ยังรับผิดชอบแผนสร้างเบอร์ลินใหม่ของฮิตเลอร์ ในปี ค.ศ. 1942 ฮิตเลอร์แต่งตั้งให้ชเปียร์เป็นรัฐมนตรีกระทรวงสรรพาวุธ ระหว่างปี ค.ศ. 1942-1944 การผลิตอาวุธยุทโธปกรณ์ของฝ่ายเยอรมันภายใต้การทำงานของชเปียร์เพิ่มขึ้นอย่างมาก หลังสงครามสิ้นสุด ชเปียร์ถูกนำตัวขึ้นพิจารณาคดีและได้รับโทษจำคุก 20 ปีในข้อหาบังคับใช้แรงงาน ชเปียร์ถูกคุมขังที่เรือนจำสปานเดาในเบอร์ลินตะวันตกและได้รับการปล่อยตัวในปี ค.ศ. 1966 หลังพ้นโทษ ชเปียร์ออกผลงานอัตชีวประวัติคือ Inside the Third Reich และ Spandau: The Secret Diaries ที่เล่าถึงความสัมพันธ์ระหว่างเขากับฮิตเลอร์ ชเปียร์เสียชีวิตในปี ค.ศ. 1981 ที่กรุงลอนดอน สหราชอาณาจักร</doc>
