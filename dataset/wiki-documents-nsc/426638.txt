<doc id="426638" url="https://th.wikipedia.org/wiki?curid=426638" title="ปู้เหลี่ยวฉิง">ปู้เหลี่ยวฉิง ปู้เหลี่ยวฉิง (; , รักชั่วนิรันดร์) เป็นภาพยนตร์รักฮ่องกง สร้างโดยชอว์บราเดอส์ ออกฉายในปี ค.ศ. 1961 นำแสดงโดย หลิน ไต้ และกวน ซาน เป็นการนำมาสร้างใหม่หลังจากมีการสร้างครั้งแรกในปี ค.ศ. 1947 จากบทภาพยนตร์ของจาง ไอหลิง เนื้อเรื่องกล่าวถึง หลี่ ชิงชิง หญิงสาวที่เดินทางจากบ้านนอกมาเป็นนักร้องประจำไนท์คลับในฮ่องกง เธอพบรักกับ เผิง หนาน ชายหนุ่มลูกค้าในคลับ ซึ่งตัดสินใจแต่งงานกับเธอด้วยความสงสาร หลังจากทราบว่าเธอป่วยหนักเป็นลูคีเมีย ท่ามกลางความไม่พอใจของครอบครัวฝ่ายชาย ภาพยนตร์จบลงด้วยโศกนาฏกรรมจากความตายของหญิงสาว ภาพยนตร์เรื่องนี้ได้รับความสำเร็จจากเพลงประกอบภาพยนตร์ที่แต่งโดย หวัง ฟูหลิง (王福齡, Wang Fu-ling) เพลง ปู้เหลี่ยวฉิง ในชื่อเดียวกับภาพยนตร์ ขับร้องโดย กู้ เหม่ย กลายเป็นเพลงยอดนิยม ถูกนำมาขับร้องซ้ำในภาพยนตร์ฉบับสร้างใหม่ในปี ค.ศ. 1970 ชื่อ ซินปู้เหลี่ยวฉิง (新不了情, Love Without End, ชื่อไทย สุดรักสุดหัวใจ) ฉบับปี ค.ศ. 1993 ชื่อ ซินปู้เหลี่ยวฉิง (新不了情, C'est la vie, mon chéri, ชื่อไทย รักนี้...มีเธอคนเดียว) และละครโทรทัศน์ไต้หวันในปี ค.ศ. 2002 ชื่อ ปู้เหลี่ยวฉิง (不了情) เพลง ปู้เหลี่ยวฉิง นี้ยังเป็นที่จดจำจากการเป็นเพลงที่ เติ้ง ลี่จวิน ขับร้องบันทึกเสียงสำหรับอัลบัมใหม่ไว้เป็นเพลงสุดท้าย ก่อนเธอจะเสียชีวิตในปี ค.ศ. 1995 ที่จังหวัดเชียงใหม่ บทบาทการแสดงในภาพยนตร์เรื่องนี้ ส่งผลให้หลิน ไต้ ได้รับรางวัลนักแสดงหญิงยอดเยี่ยม จากเทศกาลภาพยนตร์เอเชียแปซิฟิก ประจำปี 1962 ที่โซล</doc>
