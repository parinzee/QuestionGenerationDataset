<doc id="799059" url="https://th.wikipedia.org/wiki?curid=799059" title="ฐานันดรศักดิ์เจ้านายฝ่ายเหนือ">ฐานันดรศักดิ์เจ้านายฝ่ายเหนือ ฐานันดรศักดิ์เจ้านายฝ่ายเหนือ หมายถึง ระบบชั้น และชั้นยศของเจ้านายประเทศราชฝ่ายเหนือ ซึ่งประกอบด้วยนครเชียงใหม่ นครลำปาง นครลำพูน นครน่าน และนครแพร่สมัยอาณาจักรล้านนา สมัยอาณาจักรล้านนา. ในสมัยอาณาจักรล้านนา เจ้าผู้ครองนครรัฐต่าง ๆ มีฐานันดรแตกต่างกันดังนี้- พญา เช่น พญามังรายผู้ครองนครเชียงใหม่ พญาญี่บาผู้ครองนครลำพูน - ขุน เช่น ขุนเจืองผู้ครองเมืองพะเยา ขุนเครือผู้ครองเมืองพร้าว - ท้าว เช่น ท้าวน้ำท่วมผู้ครองเมืองฝางและเมืองเชียงตุง ท้าวช้อยผู้ครองเมืองฝาง ท้าวลกผู้ครองเมืองพร้าว เจ้านายฝ่ายหญิง มีพระอิสริยยศ ดังนี้- มหาเทวี หมายถึง สมเด็จพระราชชนนีพันปีหลวง เช่น มหาเทวีจิรประภา - เทวี หมายถึง สมเด็จพระราชินี เช่น พระนางยสุนทราเทวีสมัยประเทศราชของสยามพระเป็นเจ้าทั้งสาม สมัยประเทศราชของสยาม. พระเป็นเจ้าทั้งสาม. เมื่อล้านนามาสวามิภักดิ์ต่อสมเด็จพระเจ้ากรุงธนบุรี จึงทรงตั้งพระยาจ่าบ้าน (บุญมา) เป็นพระยาวิเชียรปราการเจ้าเมืองเชียงใหม่ นายก้อนแก้วเป็นพระยาอุปราชเชียงใหม่ จักกายแดงเป็นพระยาลำพูน นายน้อยต่อมต้อเป็นอุปราชลำพูน เจ้ากาวิละเป็นพระยานครลำปาง และเจ้าธรรมลังกาเป็นอุปราชนครลำปาง ปี พ.ศ. 2325 เมื่อพระบาทสมเด็จพระพุทธยอดฟ้าจุฬาโลกมหาราชขึ้นครองราชย์ พระยากาวิละเจ้าเมืองนครลำปางได้พาพี่น้องลงมาเข้าเฝ้าสวามิภักดิ์ จึงโปรดเกล้าฯ เลื่อนพระยากาวิละขึ้นเป็นพระยาวชิรปราการเจ้าเมืองนครเชียงใหม่ พร้อมทั้งตั้งเจ้าธรรมลังกาเป็นพระยาอุปราชนครเชียงใหม่ และเจ้าคำฟั่นเป็นพระยารัตนหัวเมืองแก้ว "ตำนานพื้นเมืองเชียงใหม่" เรียกเจ้านายทั้งสามพระองค์นี้ว่าพระเป็นเจ้าทั้ง 3 พระองค์พี่น้อง โดยพระยาอุปราชเป็นวังหน้าและพระยารัตนะหัวเมืองแก้วเป็นวังหลังเจ้าขันห้าใบ เจ้าขันห้าใบ. การปกครองแบบคณาธิปไตยโดย "พระเป็นเจ้าทั้งสาม" ดำเนินสืบมาจนถึง พ.ศ. 2366 พระบาทสมเด็จพระพุทธเลิศหล้านภาลัยจึงโปรดเกล้าฯ ให้ตั้งเจ้าน้อยกาวิละบุตรเจ้าพ่อเรือนเป็นพระยาเมืองแก้วนครเชียงใหม่องค์แรก ถึงปี พ.ศ. 2369 พระบาทสมเด็จพระนั่งเกล้าเจ้าอยู่หัวจึงตั้งตำแหน่งพระยาเมืองแก้วและพระยาราชบุตรขึ้นสำหรับนครลำปางและนครลำพูน แต่ทางนครเชียงใหม่ยังไม่ทรงตั้งพระยาราชบุตร ทำให้เกิดตำแหน่ง "เจ้าขันทั้งห้า" ขึ้นเป็นครั้งแรกในนครลำปางและนครลำพูน ต่อมาปี พ.ศ. 2386 จึงทรงตั้งเจ้าขันทั้งห้าสำหรับเมืองพะเยาด้วย ในปี พ.ศ. 2398 พระบาทสมเด็จพระจอมเกล้าเจ้าอยู่หัวจึงทรงเลื่อนยศเจ้าขันห้าของเมืองประเทศราชอันใหญ่ ได้แก่ นครเชียงใหม่ นครลำปาง และนครลำพูน จากพระยาขึ้นเป็นเจ้าทั้ง 3 เมือง ส่วนเมืองขึ้นให้คงเป็นพระยาอยู่ตามเดิม และปีต่อมาเจ้าขันห้าของนครน่านก็ได้รับโปรดเกล้าฯ ให้เป็นเจ้าด้วย เจ้าขันห้าใบ มีบทบาทดังนี้1. เจ้านคร หรือ เจ้าหลวง มีอำนาจเฉกเช่นพระมหากษัตริย์ เจ้าหลวงที่ทรงอำนาจมาก จะเรียกว่า เจ้ามหาชีวิต ดังข้าราชการอังกฤษที่เดินทางมาติดต่อกับเจ้านายล้านนาพบว่า เจ้าหลวงนั้นเป็น"...ผู้นำอิสระที่มีอำนาจเหนือคนในบังคับของตนและเหนือทรัพย์สินรายได้ เป็นผู้สร้างและบังคับใช้กฎหมาย ควบคุมวัดวาอารามและมีพระสงฆ์เป็นผู้รับใช้ ไม่มีกองทัพบกหรือกองทัพเรือ แต่ถ้ามีก็จะอยู่ภายใต้อำนาจพระองค์..." 2. เจ้าอุปราช หรือ เจ้าหอหน้า เป็นเจ้านายที่ทรงอิทธิพลมากกว่าเจ้านายองค์อื่น ๆ บางครั้งเจ้าหอหน้าบางองค์ มีอิทธิพลเหนือเจ้าหลวงด้วย ในยามที่เจ้าหลวงไม่ได้ประทับในนครหลวง ประชวร หรือถึงแก่พิราลัย ระหว่างรอการแต่งตั้งเจ้าหลวงองค์ใหม่ เจ้าหอหน้าจะทำหน้าที่แทน ชาวต่างประเทศที่มาติดต่อกับล้านนาต้องเข้าพบเจ้าหอหน้าก่อนที่จะพบกับเจ้าหลวง เจ้าหอหน้าบางองค์ สามารถเพิกถอนโองการของเจ้าหลวงได้ 3. เจ้าราชวงศ์ เป็นฐานันดรศักดิ์ลำดับที่ 3 มักเป็นอนุชาในเจ้าหลวงองค์ที่อยู่ในราชสมบัติ หรือเป็นโอรสในเจ้าหลวงองค์ก่อน 4. เจ้าบุรีรัตน์ เป็นฐานันดรศักดิ์ลำดับที่ 4 มักเป็นโอรสในเจ้าหลวงองค์ก่อน หรือเป็นโอรสในเจ้าห้าขันเดิม 5. เจ้าราชบุตร เป็นฐานันดรศักดิ์ลำดับที่ 5 ฐานันดรนี้สงวนไว้เฉพาะเจ้านายผู้เป็นโอรสในเจ้าหลวงองค์ที่อยู่ในราชสมบัติ หากเจ้าหลวงถึงแก่พิราลัยแล้วผู้อื่นได้ขึ้นเป็นเจ้าหลวงแทน เจ้าหลวงองค์ใหม่จะสถาปนาเจ้าราชบุตรขึ้นเป็นไม่เจ้าบุรีรัตน์ก็เจ้าราชวงศ์ เจ้าห้าขัน ถือเป็นเจ้านายชั้นผู้ใหญ่ ที่มีอำนาจและอิทธิพลสูง ทั้งการเมือง เศรษฐกิจและสังคม การสืบตำแหน่งเจ้าห้าขันนั้น จะขึ้นอยู่กับความสัมพันธ์ในวงศ์ตระกูลของเจ้านาย จะต้องเป็นเชื้อสายเจ้านายสำคัญ มีอิทธิพล มั่งคั่ง มีข้าทาสบริวารจำนวนมาก เป็นที่เคารพนับถือของราษฎรเจ้าตำแหน่งรอง เจ้าตำแหน่งรอง. เป็นตำแหน่งเจ้านายระดับรองลงมาจากเจ้าขันห้า ประกอบด้วย- เจ้าราชภาคิไนย - เจ้าราชสัมพันธวงศ์ - เจ้าราชภาติกวงษ์ - เจ้าไชยสงคราม - เจ้าอุตรการโกศล เฉพาะตำแหน่งเจ้าราชภาคิไนยที่เริ่มตั้งในรัชกาลที่ 4 ตำแหน่งที่เหลือเริ่มตั้งในรัชกาลที่ 5เจ้าตำแหน่งพิเศษ เจ้าตำแหน่งพิเศษ. นอกเหนือจากเจ้าห้าขันและเจ้าตำแหน่งรองแล้ว ในรัชกาลที่ 5 ยังมีการตั้งเจ้าตำแหน่งพิเศษอื่นขึ้นอีก ได้แก่- เจ้าสุริยวงศ์ - เจ้าราชดนัย (มีเฉพาะนครน่าน) - เจ้าทักษิณนิเขตน์/ทักษิณเกษตร - เจ้านิเวศน์อุดร สำหรับบางนคร โปรดเกล้าฯ ให้เพิ่ม- เจ้าประพันธ์พงษ์ - เจ้าวรญาติ (ตำแหน่งที่ 1 ถึง 6 ส่วนมากมีเฉพาะนครเชียงใหม่มีพบบ้างในเมืองอื่นแต่น้อยมาก) - เจ้าวรวงศ์ (มีเฉพาะนครลำปาง) - เจ้าไชยวรเชษฐ์ นอกจากนี้ยังมีตำแหน่งเจ้าระดับรองเป็น พระ ประกอบด้วย 15 ตำแหน่ง คือ1. พระสุริยะ 2. พระเมืองราชา 3. พระอุตรการโกศล 4. พระไชยสงคราม 5. พระอินทราชา 6. พระจันทราชา 7. พระอินทวิไชย 8. พระวิไชยราชา 9. พระไชยราชา (เจ้าตำแหน่งที่ 1 ถึง 9 สามารถเลื่อนขึ้นไปเป็นเจ้าขันห้าได้) 10. พระวังขวา 11. พระวังซ้าย 12. พระเมืองไชย 13. พระเมืองแก่น 14. พระถาง 15. พระคำลือ (เจ้าตำแหน่งที่ 10 ถึง 15 ไม่สามารถเลื่อนขึ้นไปตำแหน่งที่ 1 ถึง 9 และเจ้าขันห้าได้) ในการสถาปนาฐานันดรศักดิ์ เป็นพระราชอำนาจของพระมหากษัตริย์แห่งสยามประเทศ ที่จะทรงพระกรุณาโปรดเกล้าฯ พระราชทานสัญญาบัตรให้แก่เจ้านายฝ่ายเหนือ ตามที่เจ้าประเทศราชกราบบังคมทูลเสนอมา เจ้าระดับรองของนครแพร่ ถึงแม้จะมีตำแหน่งเป็นชั้น พระ แต่ภายในล้านนาหรือในนครแพร่เองก็จะได้รับการยอมรับว่ามีฐานันดรศักดิ์สูงกว่ากลุ่มขุนนางเค้าสนามหลวงที่มาจากไพร่และเจ้าผู้ครองนครเป็นผู้แต่งตั้ง เพราะเจ้าระดับรองลงมาเหล่านี้ล้วนสืบเชื้อสายมาจากเจ้าผู้ครองนครแพร่ หรืออาจเป็นขุนนางเป็นคหบดีที่ได้เสกสมรสกับราชธิดานัดดาของเจ้าผู้ครองนครแพร่ ซึ่งมักเรียกกันว่า เจ้าพระ</doc>
