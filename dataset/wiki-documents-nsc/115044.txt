<doc id="115044" url="https://th.wikipedia.org/wiki?curid=115044" title="ฮอลลีวูดวอล์กออฟเฟม">ฮอลลีวูดวอล์กออฟเฟม ฮอลลีวูดวอล์กออฟเฟม () เป็นทางเท้าที่อยู่สองข้างทางถนน ฮอลลีวูด บูเลวาร์ด ในทิศตะวันออก-ตะวันตก และไวน์ สตรีท ในทิศเหนือ-ใต้ ตั้งอยู่ในฮอลลีวูด ลอสแอนเจลิส รัฐแคลิฟอร์เนียสหรัฐอเมริกา เป็นระยะทางเดินเท้าทั้งสิ้น 3.5 ไมล์ ฮอลลีวูด วอล์ก ออฟ เฟม ประดับด้วยแผ่นหินตบแต่งเป็นรูปดาวห้าแฉก จำนวนเกือบ 5,000 ดวง จารึกชื่อของนักแสดง และบุคคลที่มีชื่อเสียงในวงการมายา จาก 5 วงการ ซึ่งถือเป็นเกียรติสูงสุด สำหรับผู้ได้รับคัดเลือกให้จารึกชื่อ คือ- วงการภาพยนตร์ - วงการโทรทัศน์ - วงการดนตรี - วงการวิทยุ - วงการละครเวที ฮอลลีวูด วอล์ก ออฟ เฟม สร้างขึ้นในปี พ.ศ. 2501 ในครั้งแรกประกอบด้วยดาวที่ไม่ได้จารึกชื่อ จำนวน 2500 ดวง และได้จารึกชื่อบุคคลที่มีชื่อเสียง จำนวน 1558 คน ในเวลา 16 เดือนต่อมา การประชุมคณะกรรมการ เพื่อคัดเลือกรายชื่อผู้ได้รับการจารึก จัดทำขึ้นในเดือนมิถุนายนของทุกปี โดยผู้ที่ได้รับการจารึก ไม่ได้จำกัดว่าต้องเป็นบุคคลที่มีอยู่จริง เคยมีการจารึกชื่อตัวละครสมมุติในภาพยนตร์ เช่น มิกกี้เมาส์ สโนไวท์ ก๊อดซิลลา โดนัลด์ดั๊ก บักส์ บันนี เดอะซิมป์สัน หมีพูห์ เคอร์มิต เดอะ ฟร็อก หรือแม้แต่จารึกชื่อสัตว์ เช่น แลซซี สตรองฮาร์ท และรินตินติน หรือชื่อบริษัท เช่น ดิสนีย์แลนด์ ปัจจุบัน ฮอลลีวูด วอล์ก ออฟ เฟม ดูแลรักษาโดย Hollywood Historic Trust มีเงื่อนไขว่าผู้ที่ได้รับการจารึกชื่อทุกคน จะต้องชำระเงินค่าธรรมเนียม เป็นเงิน 25,000 ดอลลาร์สหรัฐ เพื่อเป็นค่าใช้จ่ายในการบำรุงรักษา</doc>
