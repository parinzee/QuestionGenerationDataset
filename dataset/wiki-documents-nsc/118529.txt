<doc id="118529" url="https://th.wikipedia.org/wiki?curid=118529" title="เจริญ โอทอง และอรวรรณ โอทอง">เจริญ โอทอง และอรวรรณ โอทอง นายเจริญ โอทอง (หมู) และ นางอรวรรณ โอทอง (วรรณ; นามสกุลเดิม หอวัฒนสุข) เป็นคู่สามีภรรยา นักปั่นจักรยานชาวไทย ที่เดินทางรอบโลก ด้วยจักรยานตามลำพังเพียงสองคน เริ่มออกเดินทางจากกรุงเทพมหานคร ตั้งแต่วันที่ 30 พฤศจิกายน พ.ศ. 2544 เป็นระยะทางประมาณ 40,000 กิโลเมตร การเดินทางของทั้งคู่เป็นที่รู้จักในหมู่นักขี่จักรยาน ว่าเป็นการเดินทางของ วรรณกับหมู โดยได้เตรียมตัวก่อนเดินทางกว่า 1 ปี โดยได้คุณ ทอม เคลย์เตอร์ นักบินเดี่ยวรอบโลกเพื่อเป็นที่ปรึกษาในการวางแผนการเดินทางครั้งนี้ และได้รับการสนับสนุนจาก แมคโดนัลด์ โดยสามารถทานอาหารได้ทุกร้านแมคโดนัลด์ทั่วโลกฟรี รวมถึงเงินสนับสนุนเดือนละ 6,000 บาทจนกว่าจะเดินทางสำเร็จจากเจ้านายของคุณเจริญ โอทอง ซึ่งเดิมวางแผนต้องใช้เงินประมาณ 3-4 ล้าน แต่ทั้งคู่เริ่มออกเดินทางเมื่อเก็บเงินได้ 800,000 บาท เจริญเกิดเมื่อวันที่ 3 พฤศจิกายน พ.ศ. 2514 เป็นชาวจังหวัดนครศรีธรรมราช อรวรรณเกิดเมื่อวันที่ 20 กันยายน พ.ศ. 2513 เป็นชาวจังหวัดสุโขทัย ตามกำหนดการครั้งแรก ทั้งคู่จะใช้เวลาเดินทางประมาณ 3 ปี แต่ในการเดินทางจริงต้องล่าช้า เนื่องจากถูกปล้นระหว่างทางที่อเมริกาใต้ และต้องหยุดพักการเดินทางเมื่อแม่ของเจริญ และพ่อของวรรณเสียชีวิต หลังจากเดินทางไปแล้ว 5 ปีเศษ ทั้งคู่เดินทางรอบโลก และกลับมาถึงประเทศไทย ผ่านด่านปอยเปต ตรงข้ามกับอำเภออรัญประเทศ จังหวัดสระแก้ว ในวันที่ 27 ตุลาคม พ.ศ. 2550 และเดินทางถึงกรุงเทพมหานครในวันที่ 1 พฤศจิกายน พ.ศ. 2550 ใช้เวลาทั้งสิ้น 5 ปี 11 เดือน 1 วัน เส้นทางการเดินทางของทั้งคู่เริ่มจากกรุงเทพมหานคร ผ่านภาคใต้ของไทย ไปมาเลเซีย อินโดนีเซีย ขึ้นเครื่องบินไปออสเตรเลีย นิวซีแลนด์ ขึ้นเครื่องบินไปชิลี และขี่จักรยานลัดเลาะชายฝั่งอเมริกาใต้ ผ่านอเมริกากลางไปสหรัฐอเมริกา ขี่ข้ามทวีปจากลอสแอนเจลิสไปวอชิงตันดีซี และขึ้นเครื่องบินไปโมร็อกโก แอฟริกา ข้ามไปยุโรป รัสเซีย เอเชียกลาง จีน เวียดนาม ลาว กัมพูชา ผ่านทั้งหมด 42 ประเทศ ก่อนจะกลับเข้าไทย</doc>
