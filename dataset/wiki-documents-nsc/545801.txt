<doc id="545801" url="https://th.wikipedia.org/wiki?curid=545801" title="วิรัช ชาญพานิชย์">วิรัช ชาญพานิชย์ นายวิรัช ชาญพานิชย์ หรือที่รู้จักกันดีในชื่อ บิ๊กก๊อง หรือ บิ๊กกร๊อง (เกิด 2 มกราคม พ.ศ. 2493) อดีตประธานฝ่ายเทคนิค อดีตผู้จัดการฟุตบอลทีมชาติไทย อดีตอุปนายกสมาคมฟุตบอลแห่งประเทศไทย เคยประกาศตัวลงสมัครรับเลือกตั้งเป็นนายกสมาคมฟุตบอลแห่งประเทศไทย แข่งกับนายวรวีร์ มะกูดี ในปี พ.ศ. 2553 และ พ.ศ. 2556 เกิดที่จังหวัดอุบลราชธานี จบชั้นมัธยมปลายจากโรงเรียนสวนกุหลาบวิทยาลัย จบวิศวกรรมศาสตร์จาก สถาบันเทคโนโลยีมาปัว ประเทศฟิลิปปินส์ จากนั้นทำงานรับเหมาก่อสร้างงานระบบวิศวกรรม โดยเปิดบริษัทชื่อ บริษัท โปรเซสเอ็นจิเนียริ่ง ซัพพลาย จำกัด (PESCO) ดำรงตำแหน่งประธานบริษัท นายวิรัชเริ่มเข้ามามีส่วนร่วมในการบริหารฟุตบอลทีมชาติไทย ตั้งแต่ปี พ.ศ. 2535 โดยมีความสนิทสนมกับ "บิ๊กหอย" นายธวัชชัย สัจจกุล ซึ่งเป็นรุ่นพี่ที่โรงเรียนสวนกุหลาบวิทยาลัย และที่สถาบันเทคโนโลยีมาปัว ช่วงที่บริหารฟุตบอลทีมชาติไทย มีผลงานทำให้อันดับโลกฟีฟ่าของไทย ขึ้นจากอันดับต่ำกว่า 100 ขึ้นสูงสุดที่อันดับ 41 และชนะเลิศฟุตบอลซีเกมส์ 5 ครั้ง ในปี พ.ศ. 2554 นายวิรัช ชาญพานิชย์ ลงสมัครรับเลือกตั้งเป็นนายกสมาคมฟุตบอลแห่งประเทศไทย โดยได้รับการสนับสนุนจากกลุ่มสโมสรฟุตบอลชลบุรี ในปี พ.ศ. 2556 นายวิรัชได้ประกาศตัวลงสมัครอีกครั้ง โดยได้รับการสนับสนุนจากกลุ่มสโมสรฟุตบอลชลบุรี กลุ่มสโมสรฟุตบอลบุรีรัมย์ ยูไนเต็ด และกลุ่มของนายวิจิตร เกตุแก้ว ทั้งนี้ได้แถลงนโยบายว่าจะพัฒนาฟุตบอลทีมชาติไทยให้สามารถผ่านเข้าฟุตบอลโลกรอบสุดท้าย มีการประชาสัมพันธ์ผ่านสื่อโซเชียลเน็ตเวิร์ก เช่น ยูทูบและเฟซบุ๊ก โดยใช้คำขวัญว่า "เราจะไปบอลโลกในชาตินี้"</doc>
