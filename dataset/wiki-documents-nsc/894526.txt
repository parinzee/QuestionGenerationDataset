<doc id="894526" url="https://th.wikipedia.org/wiki?curid=894526" title="เฮลมุท คาร์ล แบร์นฮาร์ด ฟอน มอลท์เคอ">เฮลมุท คาร์ล แบร์นฮาร์ด ฟอน มอลท์เคอ เฮลมุท คาร์ล แบร์นฮาร์ด ฟอน มอลท์เคอ () เป็นจอมพลเยอรมันและเป็นเสนาธิการกองทัพปรัสเซียเป็นเวลากว่า 30 ปีในสามรัชกาลของกษัตริย์ปรัสเซีย เขาเป็นผู้ริเริ่มใช้การบังคับบัญชาสมัยใหม่ในการทัพ เขาได้รับการยกย่องเป็น "ผู้วางระเบียบกองทัพและนักกลยุทธ์อันเยี่ยมยอด" รวมอยู่ในตัวคนเดียว เขามักถูกเรียกว่า "มอลเคอคนโต" (Moltke der Ältere) เพื่อไม่ให้สับสนกับ เฮลมุท โยฮันน์ ลุดวิจ ฟอน มอลท์เคอ จอมพลเยอรมันอีกคนในช่วงสงครามโลกครั้งที่หนึ่งที่มีศักดิ์เป็นหลานลุงซึ่งถูกเรียกว่า "มอลเคอคนเล็ก" (Moltke der Jüngere) เขาได้รับแต่งตั้งเป็น กราฟ ฟอน มอลท์เคอ (Graf von Moltke) อันเป็นตำแหน่งเทียบเท่าเคานต์ มอลท์เคอเริ่มดำรงตำแหน่งเสนาธิการกองทัพปรัสเซียเมื่อปีค.ศ. 1857 เขาได้นำชัยชนะมาแก่กองทัพปรัสเซียมาในสงครามสำคัญสามครั้ง คือ สงครามชเลสวิจครั้งที่สอง (ค.ศ. 1864), สงครามออสเตรีย-ปรัสเซีย (ค.ศ. 1866) และสงครามฝรั่งเศส-ปรัสเซีย (ค.ศ. 1870) ชัยชนะดังกล่าวทำให้ปรัสเซียสามารถรวมชาติเยอรมันเป็นหนึ่งเดียว นำไปสู่การสถาปนาจักรวรรดิเยอรมันขึ้นในปีค.ศ. 1871 ในยุคจักรวรรดิเยอรมนี้ เขาได้รับยศเป็นจอมพล และชื่อตำแหน่งเสนาธิการกองทัพปรัสเซียถูกเปลี่ยนเป็น "เสนาธิการใหญ่" (Great General Staff) แห่งกองทัพจักรวรรดิเยอรมัน และยังได้เป็นสมาชิกไรชส์ทาคแห่งจักรวรรดิเยอรมัน เขาเกษียณอายุในวันที่ 9 สิงหาคม ค.ศ. 1888 และในวันคล้ายวันเกิดครบรอบ 90 ปีของเขาในปี 1890 ได้รับการประกาศให้เป็นวันหยุดราชการของชาติ จอมพลมอลท์เคอถึงแก่อนิจกรรมเมื่อวันที่ 24 เมษายน ค.ศ. 1891 ที่บ้านพักในกรุงเบอร์ลิน จักรพรรดิวิลเฮล์มที่ 2 ทรงจัดรัฐพิธีศพให้เป็นเกียรติยศ</doc>
