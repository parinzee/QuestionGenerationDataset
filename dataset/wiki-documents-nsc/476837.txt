<doc id="476837" url="https://th.wikipedia.org/wiki?curid=476837" title="กระถินนา">กระถินนา กระถินนา เป็นพืชสกุลหญ้าบัว ในวงศ์กระถินทุ่ง (Xyridaceae) มีชื่อพื้นเมืองอื่นคือ กระจับแดง (นราธิวาส), กระถินทุ่ง (กลาง, ตราด), หญ้ากระเทียม (ปราจีนบุรี), หญ้าขี้กลาก (สระบุรี) และหญ้าบัว (ปราจีนบุรี, อุบลราชธานี)ลักษณะทั่วไป ลักษณะทั่วไป. กระถินนาเป็นไม้ล้มลุกปีเดียว ใบขึ้นจากดิน มีขนาดเล็กคล้ายใบหญ้า ช่อดอกมีก้านยาวขึ้นมาจากดินล้อมรอบด้วยใบ ดอกสีเหลืองสด ติดอยู่ตรงปลายของช่อดอก กลีบดอกมี 2 ชั้น ชั้นละ 3 กลีบ ผลเล็ก ติดอยู่รวมกันที่ปลายช่อดอก และจะร่วงเมื่อแก่เต็มที่ มักขึ้นอยู่กลางท้องทุ่ง หรือทุ่งนา หรือพื้นที่ชุมน้ำในที่เป็นดินเค็ม มักขึ้นอยู่กับดุสิตา (Utricularia delphinioides) หรือหญ้าเหลือง ออกดอกในช่วงปลายฤดูฝนต่อต้นฤดูหนาวประโยชน์ ประโยชน์. เหตุที่ได้ชื่อว่า หญ้าขี้กลาก เนื่องจากถูกจัดว่าเป็นวัชพืช โดยชาวนามักจะถอนทิ้งก่อนที่จะทำนา แต่มีประโยชน์ในการทำสมุนไพร ส่วนหัวนำมาตำผสมกับน้ำซาวข้าวเหนียว นำไปทาแผลที่เป็นกลากเกลื้อนได้ เมื่อออกดอก กระถินนา จะมีความสวยงามมาก ดอกมีสีเหลือง เมื่อบานจะบานเต็มท้องทุ่งพร้อมกัน ในประเทศไทยพบทุ่งกระถินนาได้ที่จังหวัดร้อยเอ็ด บริเวณแถบติดต่อระหว่างอำเภอธวัชบุรีและอำเภอเสลภูมิ นิยมใช้เป็นสถานที่ท่องเที่ยวและถ่ายภาพ</doc>
