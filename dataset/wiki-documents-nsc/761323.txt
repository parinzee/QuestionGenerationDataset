<doc id="761323" url="https://th.wikipedia.org/wiki?curid=761323" title="ดงห่า">ดงห่า ดงห่า () เป็นเมืองหลักของจังหวัดกว๋างจิ ประเทศเวียดนาม มีทางรถไฟสายเหนือ-ใต้ (รถด่วนแห่งการรวมชาติ) ตัดผ่าน โดยมีสถานีรถไฟดงห่ารองรับ นอกจากนี้ ดงห่ายังตั้งอยู่ตรงจุดตัดระหว่างทางหลวงแห่งชาติหมายเลข 1 เอ กับทางหลวงแห่งชาติหมายเลข 9 ซึ่งเป็นส่วนหนึ่งของพื้นที่ระเบียงเศรษฐกิจตะวันออก-ตะวันตก (East–West Economic Corridor) อันเป็นโครงการพัฒนาเศรษฐกิจในภาคกลางตอนบนและภาคตะวันออกเฉียงเหนือของประเทศไทย ภาคใต้ของประเทศลาว และภาคกลางของประเทศเวียดนาม ในช่วงสงครามเวียดนาม ดงห่าเป็นเมืองที่ตั้งอยู่ทางเหนือสุดของเวียดนามใต้และเป็นฐานการรบที่มีความสำคัญทางยุทธศาสตร์แห่งหนึ่งของนาวิกโยธินสหรัฐ โดยทำหน้าที่เป็นหน้าด่านเฝ้าระวังการเคลื่อนกำลังพลข้ามเขตปลอดทหารเข้ามาในเวียดนามใต้ ดงห่าถูกยึดได้ในวันที่ 31 มีนาคม พ.ศ. 2515 ระหว่างการโจมตีครั้งแรก ๆ ในการรุกอีสเตอร์ของเวียดนามเหนือ ทุกวันนี้ยังมีนักท่องเที่ยวเดินทางมายังเมืองนี้ โดยเฉพาะทหารผ่านศึกจากสหรัฐอเมริกาและเวียดนามซึ่งมักบรรจุการเยี่ยมชมเขตปลอดทหารไว้ในแผนการท่องเที่ยวของตนเสมอ</doc>
