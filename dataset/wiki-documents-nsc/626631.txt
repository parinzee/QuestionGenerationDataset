<doc id="626631" url="https://th.wikipedia.org/wiki?curid=626631" title="เดอะบิกแบงเธียรี">เดอะบิกแบงเธียรี เดอะบิกแบงเธียรี () เป็นซีรีส์ซิตคอมสัญชาติอเมริกันที่สร้างโดยชัก ลอร์ และบิล พราดี ผลิตรายการร่วมกับสตีเวน โมลาโร พวกเขาสามคนเป็นคนเขียนบทหลัก ออกอากาศครั้งแรกที่ช่องซีบีเอสเมื่อวันที่ 24 กันยายน ค.ศ. 2007 ในเดือนมีนาคม ค.ศ. 2014 รายการได้สร้างเพิ่มอีก 3 ซีซันจนถึงซีซันที่สิบ ซึ่งออกอากาศวันที่ 19 กันยายน ค.ศ. 2016 เดอะบิกแบงเธียรี มีใจกลางเนื้อเรื่องอยู่ที่ตัวละครหลัก 5 คนอาศัยอยู่ในเมืองแพซาดีนา แคลิฟอร์เนีย ได้แก่ เลนเนิร์ด ฮอฟสแตดเตอร์ และเชลดอน คูเปอร์ นักฟิสิกส์สองคนที่เป็นเพื่อนร่วมห้องกัน เพนนี สาวบริกรผู้ใฝ่ฝันที่จะเป็นนักแสดง อาศัยอยู่ห้องฝั่งตรงข้าม, และเพื่อนคงแก่เรียนแสนงุ่มง่ามอีกสองคือ ฮาวเวิร์ด โวโลวิตซ์ วิศวกรเครื่องกล และราจ คูธราปพาลี นักฟิสิกส์ดาราศาสตร์ ความเนิร์ดและฉลาดหลักแหลมของชายสี่คนนั้นแตกต่างจากทักษะการเข้าสังคมและสามัญสำนึกของเพนนีโดยสิ้นเชิง ตลอดเวลาที่ออกอากาศ มีตัวละครรองได้รับการเลื่อนระดับให้เป็นตัวละครหลัก ได้แก่ เลสลี วิงเคิล เพื่อนนักฟิสิกส์ที่สถาบันเทคโนโลยีแคลิฟอร์เนีย และต่างเคยเป็นคนรักเก่าของเลนเนิร์ดและฮาวเวิร์ด, เบอร์นาเด็ต รอสเต็นคาวสกี แฟนสาวของฮาวเวิร์ด (ต่อมาได้เป็นภรรยา) เป็นนักจุลชีววิทยาและเคยเป็นสาวบริกรเช่นเดียวกันเพนนี, เอมี แฟร์ราห์ ฟาวเลอร์ นักประสาทวิทยาซึ่งเข้ามาอยู่ในกลุ่มหลังจากถูกจับคู่ให้กับเชลดอนจากเว็บไซต์หาคู่ (และต่อมากลายเป็นแฟนสาวของเชลดอน), และ สจ๊วต บลูม เจ้าของร้านหนังสือการ์ตูนที่เหล่าตัวละครแวะเป็นประจำการสร้าง การสร้าง. โครงสร้างของเนื้อเรื่องตอนนำร่องเดิมที่ถูกพัฒนาเพื่อออกอากาศในซีซันปี 2006-07 นั้นแตกต่างจากรูปแบบของซีรีส์ปัจจุบันอย่างมาก ตัวละครที่ปรากฏในตอนนำร่องทั้งสองแบบคือเลนเนิร์ด (จอห์นนี กาเล็กกี) และเชลดอน (จิม พาร์สันส์) โดยชื่อตัวละครตั้งตามนักวิทยาศาสตร์ เชลดอน เลนเนิร์ด แอลเธีย (เวอร์นี วอตสัน) เป็นตัวละครที่ปรากฏในตอนนำร่องทั้งสองแบบและในตอนแรกของซีรีส์ ตัวละครนำหญิงสองคนในขณะนั้นคือ อะแมนดา วอลช์ นักแสดงชาวแคนาดา รับบท เคที "มัณฑนากรจิตใจบอบบาง" และไอริส บาหร์ รับบท กิลดา เพื่อนนักวิทยาศาสตร์ของตัวละครชาย เชลดอนและเลนเนิร์ดพบเคทีหลังจากเธอเลิกรากับคนรักหนุ่ม และพวกเขาชักชวนให้เธอมาอยู่ห้องชุดห้องเดียวกัน กิลดากับเคทีไม่ลงรอยกัน ผู้ชมในช่วงทดลองถ่ายทำให้การตอบรับต่อเคทีที่ไม่ดีนัก แต่พวกเขาชื่นชอบเชลดอนและเลนเนิร์ด ตอนนำร่องเดิมใช้เพลง "ชีไบลน์ดิดมีวิทไซนซ์" ของโทมัส ดอลบี เป็นเพลงประกอบ ซีรีส์ไม่ได้ถูกเลือกมาฉาย แต่เหล่าผู้สร้างได้โอกาสปรับเปลี่ยนรายการใหม่และสร้างตอนนำร่องตอนที่สอง พวกเขานำนักแสดงที่เหลืออยู่มาแสดงและปรับรายการเป็นรูปแบบล่าสุด เคทีถูกแทนด้วยเพนนี (เคลีย์ โควโค) ตอนนำร่องเดิมที่ไม่ได้ออกอากาศไม่เคยออกจำหน่ายอย่างเป็นทางการ แต่มีให้ชมในอินเทอร์เน็ต ในการพัฒนาซีรีส์นี้ ชัก ลอร์ กล่าวว่า "เราทำ 'ตอนนำร่องบิกแบง' ประมาณสองปีครึ่งที่แล้ว และมันแย่ แต่ยังมีสองสิ่งที่โดดเด่นที่ทำผลงานได้สมบูรณ์แบบ คือจอห์นนี และจิม เราเขียนเนื้อเรื่องใหม่ทั้งหมดและได้ เคลีย์ ไซมอน และคุนาล มาร่วมแสดง" ในคำถามที่ว่าโลกจะได้ชมตอนนำร่องตอนเดิมในอนาคตในรูปแบบดีวีดีหรือไม่ ลอร์กล่าวว่า "ว้าว มันต้องมีอะไรดี เราจะได้เห็นกัน แสดงความล้มเหลวของคุณออกมา" ตอนนำร่องตอนแรกและตอนที่สองกำกับโดยเจมส์ แบร์โรวส์ แต่ไม่ได้กำกับต่อในตอนต่อ ๆ ไป ตอนนำร่องที่ทำใหม่ทำให้ช่องซีบีเอสอนุญาตทำเพิ่มอีก 13 ตอน โดยอนุญาตในวันที่ 14 พฤษภาคม ค.ศ. 2007 ก่อนออกอากาศช่องซีบีเอส ตอนนำร่องตอนนี้ถูกเผยแพร่ในไอทูนส์แบบไม่คิดค่าใช้จ่าย รายการออกอากาศตอนแรกในวันที่ 24 กันยายน ค.ศ. 2007 และได้รับเลือกให้ทำจำนวน 22 ตอนเต็มซีซันในวันที่ 19 ตุลาคม ค.ศ. 2007 รายการถ่ายทำต่อหน้าผู้ชมสด ๆ และสร้างโดยวอร์เนอร์บราเธอส์เทเลวิชัน และชัก ลอร์ โพรดักชันส์ ต่อมา การสร้างหยุดลงในวันที่ 6 พฤศจิกายน ค.ศ. 2007 จากเหตุการณ์ประท้วงของสมาคมนักเขียนแห่งอเมริกา หลังจากนั้นเกือบสามเดือน ในวันที่ 4 กุมภาพันธ์ ค.ศ. 2008 ซีรีส์ถูกแทนชั่วคราวด้วยซิตคอมเรื่อง เวลคัมทูเดอะแคปทัน ก่อนจะกลับมาออกอากาศอีกครั้งในวันที่ 17 มีนาคม ค.ศ. 2008 ในช่วงเวลาที่เร็วกว่าเดิม สรุปแล้ว ซีซันแรกมีจำนวนตอนเพียง 17 ตอน หลังจากการประท้วงสิ้นสุดลง รายการได้ทำซีซันที่สอง ซีซีน 2008-09 ฉายตอนแรกในช่วงเวลาเดิมในวันที่ 22 กันยายน ค.ศ. 2008 เนื่องจากมียอดผู้ชมเพิ่มขึ้น ในปี ค.ศ. 2009 รายการได้ต่ออายุอีกสองปีไปจนถึงซีซัน 2010-11 ในปี ค.ศ. 2011 รายการได้ทำต่ออีกสามซีซัน ในเดือนมีนาคม ค.ศ. 2014 รายการได้ทำต่ออีกสามซีซันจนถึงซีซัน 2016-17 ดังนั้น ซีรีส์จะมีจำนวนซีซันอย่างน้อย 10 ซีซัน ทำให้เป็นการต่ออายุสามปีเป็นครั้งที่สอง เดวิด ซอลซ์เบิร์ก ศาสตราจารย์วิชาฟิสิกส์และดาราศาสตร์จากมหาวิทยาลัยแคลิฟอร์เนีย ลอสแอนเจลิส เป็นผู้ตรวจสอบเนื้อหาและจัดเตรียมบทพูด สมการคณิตศาสตร์ และแผนภาพ ที่ใช้เป็นอุปกรณ์ประกอบฉาก ผู้อำนายการสร้าง บิล พราดี กล่าวว่า "เรามอบโจทย์ปัญหาที่มีจริงให้เชลดอน ซึ่งเขาจะต้องทำวิจัยตลอดซีซีน [แรก] ดังนั้นบนกระดานจึงแสดงความคืบหน้าจริง ๆ ของโจทย์ เราทำงานหนักเพื่อให้วิทยาศาสตร์ถูกต้องทั้งหมด" นักแสดงในเรื่องเดอะบิกแบงเธียรีหลายคนเคยแสดงร่วมกันในซิตคอม โรแซน เช่น จอห์นนี กาเล็กกี ซารา กิลเบิร์ต ลอรี เมตคาล์ฟ (ผู้รับบท แมรี คูเปอร์ มารดาของเชลดอน) และเมแกน เฟย์ (ผู้รับบทมารดาของเบอร์นาเดตต์) ลอร์เคยเขียนบทให้ซีรีส์ดังกล่าวอยู่หลายซีซันนักแสดง นักแสดง. นักแสดงต่อไปนี้เป็นนักแสดงหลักตลอดเรื่อง- เลนเนิร์ด ฮอฟสแตดเตอร์ (รับบทโดย จอห์นนี กาเล็กกี) เป็นนักฟิสิกส์ทดลองมีระดับเชาวน์ปัญญาที่ 173 ได้รับปริญญาดุษฎีบัณฑิตเมื่อเขาอายุ 24 ปี มารดาของเขา เบเวอร์ลี (คริสตีน บาแรนสกี) เป็นนักประสาทวิทยาและนักจิตวิทยาที่ไม่ได้เลี้ยงดูเลนเนิร์ดมากนัก เช่นเดียวกับตัวละครชายคนอื่น ๆ เลนเนิร์ดเป็นเนิร์ดที่รักวิดีโอเกม หนังสือการ์ตูน และเกมกระดาน ดันเจียนส์แอนด์แดรกอนส์ เลนเนิร์ดมีภาวะไม่ทนต่อแล็กโทสด้วย เนื่องจากเป็นคนตรง ๆ เขาร่วมอาศัยในห้องชุดห้องเดียวกับเชลดอนในพาซาดีนา เลนเนิร์ดตกหลุมรักเพนนี เพื่อนบ้านของเขา ตั้งแต่แรกพบ พวกเขาคบกันในช่วงสั้น ๆ ตั้งแต่ปลายซีซัน 1 ถึงต้นซีซัน 2 หลังจากนั้นพักชั่วคราว และมีความสัมพันธ์แบบโรแมนติกในซีซัน 3 อย่างไรก็ตาม พวกเขาเลิกกันในช่วงท้ายซีซัน 3 เมื่อเลนเนิร์ดบอกรักเพนนี และเพนนียังไม่พร้อม เลนเนิร์ดยังเคยคบกับเลสลี วิงเคิล (ซารา กิลเบิร์ต) และสเตฟานี บาร์เนตต์ (ซารา รู) ในซีซัน 2 และในซีซัน 4 เขามีความสัมพันธ์จริงจังกับพรียา (อาร์ตี แมน) ทนายความและน้องสาวของราเจช แต่สุดท้ายแล้วเธอกลับประเทศอินเดียและเลิกกับเขาในซีซัน 5 เลนเนิร์ดและเพนนีกลับมาเริ่มความสัมพันธ์โรแมนติกอีกครั้งในซีซัน 5 และแต่งงานกันในซีซัน 9 - เชลดอน คูเปอร์ (รับบทโดยจิม พาร์สันส์) มีพื้นเพจากเมืองแกลเวสตัน รัฐเทกซัส เชลดอนเคยเป็นเด็กอัจฉริยะที่มีความจำเป็นเลิศ เริ่มเข้าเรียนระดับวิทยาลัยเมื่ออายุ 11 ขวบ (หลังจากจบชั้นประถมศึกษาปีที่ห้า) เริ่มเรียนระดับมหาวิทยาลัยเมื่ออายุ 14 ปี และได้รับปริญญาระดับดุษฎีบัณฑิตเมื่ออายุ 16 ปี เชลดอนเป็นนักฟิสิกส์ทฤษฎี กำลังวิจัยเรื่องกลศาสตร์ควอนตัมและทฤษฎีสตริง มีปริญญาดุษฎีสองใบ คือ ปรัชญาดุษฎีบัณฑิต และวิทยาศาสตรดุษฎีบัณฑิต อย่างไรก็ตาม แม้ว่าเขามีระดับเชาวน์ปัญญาที่ 187 เขากลับพบว่ามุมมองกิจวัตรประจำวันหลายอย่างในสังคมและการใช้ชีวิตนั้นเข้าถึงและเข้าใจยาก บิดาของเขาเสียชีวิตเมื่อเขาอายุ 14 ปี และมารดาชื่อ แมรี (ลอรี เมตคาล์ฟ) เป็นคริสต์ศาสนิกชนที่เคร่งครัด เขามีพี่สาวฝาแฝดชื่อ มิสซี (คอร์ตนีย์ เฮงเกลเลอร์) เชลดอนเป็นคนเข้าใจความรู้สึกของคนอื่นได้ยากและแทบไม่เข้าใจความแตกต่างเล็ก ๆ น้อย ๆ มักสงสัยคนอื่นว่าความคิดเห็นนั้นเป็นการประชดประชันหรือไม่ ผลลัพธ์คือ เขาจึงเป็นคนไม่มีกาลเทศะ และประพฤติตัวไม่เหมาะสมอยู่บ่อย ๆ เขาเป็นคนมุ่งมั่นมีวิธีการของตนเอง โอ้อวดถึงความฉลาดเหนือคนอื่นของตน และดูถูกความสำเร็จองเพื่อน ๆ ซึ่งเล็กน้อยกว่าเขา ทำให้เขาดูเห็นแก่ตัวและเหมือนเด็ก เชลดอนมีวิถีการใช้ชีวิตที่เป็นแบบแผน (เช่น มักนั่งบนที่นั่งประจำของตนเองบนโซฟา หรือเคาะประตูสามครั้งแล้วจึงเรียกชื่อคนที่เขาต้องการพบ) และมีแรงผลักดันในการทำสิ่งต่าง ๆ ให้สำเร็จ เขาระมัดระวังเชื้อโรคและไม่ชอบการสัมผัสร่างกาย แม้ว่าจะมีพฤติกรรมประหลาดดังกล่าว เขาเริ่มสานสัมพันธ์กับเอมี แฟร์ราห์ ฟาวเลอร์ในซีซัน 4 และกลายเป็นคนรักของเขาอย่างเป็นทางการในซีซัน 5 - เพนนี ฮอฟสแตดเตอร์ (รับบทโดยเคลีย์ โควโค) เป็นสาวที่ต้องเป็นนักแสดงจากเมืองเมืองหนึ่งนอกโอมาฮา รัฐเนบราสกา เพนนีย้ายเข้ามาอาศัยห้องชุดตรงข้ามเชลดอนและเลนเนิร์ดในตอนแรกของซีรีส์ เธอเข้ารับการคัดเลือกนักแสดงหลายครั้ง แต่ไม่ประสบความสำเร็จนัก เธอเป็นบริกรหญิงและทำงานที่บาร์ที่ร้านชีสเค้กแฟกทอรีเพื่อหารายได้จ่ายค่าเช่าห้อง แม้ว่าเธอมักทานอาหารฟรีร่วมกับเลนเนิร์ดและเชลดอน ใช้ไวไฟของเขาและให้พวกเขาช่วยจ่ายค่าเช่า หลังจากล้มเลิกความตั้งใจที่จะเป็นนักแสดง เพนนีลาออกจากอ่านในซีซัน 7 และในซีซัน 8 เธอเป็นตัวแทนจำหน่ายยาเภสัชของแซนเจน ตำแหน่งงานนี้ทำให้เธอมีรายได้อิสระ เพนนีเข้าเรียนวิทยาลัยชุมชน และไม่สำเร็จการศึกษา (เธอกลับไปเรียนในระยะสั้นในซีซัน 6) อย่างไรก็ตาม เธอมีจิตสำนึกที่ปกติและเข้าสังคมได้ดีกว่าสมาชิกในแก๊งทั้งหมด เพนนีเป็นคนไม่มีระเบียบและดื่มแอลกอฮอลเป็นประจำ ชื่อสกุลของเธอไม่เคยถูกเปิดเผย ในซีซัน 1 เธอคบหากับไมก์ (แอนดรูว์ วอล์กเกอร์) ซึ่งต่อมาเธอเลิกกับเขาหลังเขาโพสต์เรื่องเพศสัมพันธ์ระหว่างเขาและเธอบนบล็อก เธอคบหากับสจ๊วต บลูม เจ้าของร้านหนังสือการ์ตูนเพียงชั่วคราวในซีซัน 2 และในระหว่างซีซัน 3 และ 4 เธอคบกับแซ็ก จอห์นสัน (ไบรอัน โทมัส สมิธ) ชายหนุ่มหล่อ เป็นมิตร แต่ไม่ฉลาด พวกเขาเคยสมรสกันในลาสเวกัส แต่พวกเขาไม่คิดว่ามันคือการสมรสจริง ในซีซัน 4 เพนนีกลายเป็นเพื่อนสนิทกับเบอร์นาเดตต์และเอมี และพวกเธอมักไปเที่ยวที่ห้องชุดของกันและกันหรือเที่ยวข้างนอกด้วยกัน แม้ว่าเชลดอนมีพฤติกรรมประหลาด แต่เพนนียังเป็นเพื่อนสนิทของเชลดอนด้วย หลังคบหากับเลนเนิร์ดสั้น ๆ ในปลายซีซัน 1 คบกันต่อและเลิกกันในซีซัน 3 เพนนีและเลนเนิร์ดกลับมาคบกันในซีซัน 5 และแต่งงานกันในซีซัน 9 เคลีย์ โควโคเริ่มมีชื่อบนฉากเครดิตว่า เคลีย์ โควโค-สวีทิง ในซีซัน 7 ตอน The Convention Conundrum หลังจากเธอสมรสกับนักกีฬาเทนนิส ไรอัน สวีทิง หลังเธอประกาศหย่าร้างกับเขาในปี ค.ศ. 2015 ชื่อของโควโคในฉากเปิดเรื่องเปลี่ยนกลับมาเป็นชื่อเดิมในซีซัน 9 ตอน The Bachelor Party Corrosion - ฮาวเวิร์ด โวโลวิตซ์ (รับบทโดยไซมอน เฮลเบิร์ก) เป็นวิศวกรอวกาศ ฮาวเวิร์ดเป็นชาวยิวและอาศัยอยู่กับมารดา เด็บบี (แครอล แอน ซูซี) บิดาของเขาทิ้งเขากับมารดาไปเมื่อฮาวเวิร์ดอายุ 11 ปี และไม่มีใครได้ยินข่าวจากเขาอีก นอกจากจดหมายที่บิดาเขียนให้ฮาวเวิร์ดในงานวันเกิดครบ 18 ปี ซึ่งเขาขอไม่เปิดอ่าน ในซีซัน 8 เขาพบกับ จอช (แมตต์ เบนเนตต์) น้องชายต่างมารดา เขาไม่มีปริญญาดุษฎีบัณฑิตเหมือนอย่างเชลดอน เลนเนิร์ด และราจ ทำให้เขาถูกเชลดอนดูถูกเป็นประจำ เขาตอบโต้ด้วยการชี้แนะว่าเขาจบปริญญาโทจากสถาบันเทคโนโลยีแมสซาชูเซตส์ และเขาได้ออกแบบอุปกรณ์หลายอย่างจนได้ถูกนำไปใช้จริงในอวกาศ ต่างจากผลงานที่เป็นนามธรรมของคนอื่น ๆ เขาได้เดินทางไปอวกาศในปลายซีซัน 5 ได้ฝึกฝนการเป็นนักบินอวกาศ และเป็นผู้เชียวชาญพิเศษเรื่องน้ำหนักบนยานอวกาศในสถานีอวกาศนานาชาติ เขาโดดเด่นเรื่องอารมณ์ขัน ซึ่งเลนเนิร์ดและราจชื่นชอบอยู่บ่อยครั้ง ในซีซันแรก ๆ ของเรื่อง ฮาวเวิร์ดเป็นคนเจ้าชู้และคิดวลีจีบผู้หญิงได้อย่างคล่องแคล่ว แต่ไม่สมหวังมากนัก ในซีซัน 3 เขาเริ่มคบหากับเบอร์นาเดตต์ และแม้ว่าพวกเขาจะเลิกรากัน แต่ก็กลับมาคบกันใหม่และหมั้นกันในซีซัน 4 และสมรสในปลายซีซัน 5 ในซีซัน 6 ฮาวเวิร์ดย้ายออกจากบ้านมารดาไปอยู่กับเบอร์นาเดตต์ ฮาวเวิร์ดใช้เงินฟุ่มเฟือยไปกับของเล่นและมักทะเลาะกับเบอร์นาเดตต์เรื่องเงินเพราะเขาเป็นวิศวกรที่มีรายได้ต่ำอย่างน่าประหลาดใจ และเธอมีรายได้สูงจากการเป็นตัวแทนขายยาเภสัช ทำให้เบอร์นาเดตต์ต้องให้เบี้ยเลี้ยงฮาวเวิร์ดอยู่บ่อยครั้ง (ฮาวเวิร์ดเรียกเงินนี้ว่าเงินเดือน) ในซีซัน 8 มารดาของฮาวเวิร์ดเสียชีวิต (หลังนักแสดง แครอล แอน ซูซีเสียชีวิตในปี ค.ศ. 2014) ทำให้เขาเศร้าโศกอย่างมาก ต่อมาเขาย้ายไปอยู่ที่บ้านของเบอร์นาเดตต์ - ราเจช คูธราปพาลี (รับบทโดยคุนาล ไนเยอร์) มาจากนิวเดลี และเป็นนักฟิสิกส์ดาราศาสตร์ที่คาลเทค ครอบครัวของราจมีฐานะดี ตลอดทั้งเรื่อง เขาสื่อสารกับบิดามารดาของเขา ดร. และคุณวี. เอ็ม. คูธราปพาลี (ไบรอัน จอร์จ และแอลิซ แอมเทอร์) ผ่านทางเว็บแคม ราจเป็นคนขี้อายเมื่ออยู่ใกล้ ๆ ผู้หญิง และไม่สามารถพูดคุยกับผู้หญิงได้ในหกซีซันแรก (ยกเว้นมารดาและน้องสาวของเขา) เว้นเสียแต่ว่าเขาได้ดื่มแอลกอฮอล (หรือคิดว่าดื่มไปแล้ว) หรือเข้ารับการบำบัดเชิงทดลอง แต่การดื่มแอลกอฮอลทำให้เขาประพฤติตัวก้าวร้าวและคาดเดายาก ส่วนการบำบัดทำให้มีอาการข้างเคียง แม้เป็นเช่นนี้ เขามักมีโชคในเรื่องผู้หญิงมากกว่าฮาวเวิร์ด เพื่อนสนิทของเขา ราจมีรสนิยมเหมือนผู้หญิงและมักประพฤติตนเหมือนผู้หญิงกับฮาวเวิร์ด แต่เขายืนกรานว่าเขาไม่ใช่เกย์ ในซีซัน 4 พรียา น้องสาวของเขามาอยู่กับเขาและกลายเป็นคนรักของเลนเนิร์ด (ซึ่งราจรู้สึกรำคาญใจ) ในซีซัน 6 ราจพบลูซี (เคต มิคูชี) สาวผู้มีความกังวลในการเข้าสังคม และพวกเขาเริ่มคบหากัน อย่างไรก็ตาม ลูซีขอยุติความสัมพันธ์ เนื่องจากเธอรู้สึกกดดันเมื่อราจต้องการพาเธอไปพบเพื่อน ๆ หลังจากนั้น ราจที่อกหักสามารถคุยกับเพนนีได้โดยไม่ต้องดื่มแอลกอฮอล และเอาชนะโรคพูดกับผู้หญิงไม่ได้ได้ ในซีซัน 7 เขาเริ่มคบกับเอมิลี และความสัมพันธ์ของพวกเขาเริ่มผูกขาด ราจมีสุนัขพันธุ์ยอร์กเชอร์เทร์เรียร์ชื่อซินนามอน และเพื่อน ๆ มักล้อเลียนเกี่ยวกับความสนิทสนมแปลก ๆ กับสุนัขของเขา นักแสดงต่อไปนี้เคยเป็นนักแสดงรับเชิญ แต่ต่อมาได้เลื่อนขั้นเป็นนักแสดงหลัก- เมลิสซา เราช์ รับบท เบอร์นาเดตต์ รอสเทนคาวสกี-โวโลวิตซ์ (บทบาทรองในซีซัน 3 เป็นนักแสดงนำตั้งแต่ซีซัน 4) เป็นหญิงสาวมีเสียงสูงแหลม เดิมเป็นเพื่อนร่วมงานของเพนนี ทำงานหาเงินเรียนระดับปริญญาโท ซึ่งเธอเรียนจุลชีววิทยา เบอร์นาเดตต์มีพื้นเพเป็นชาวโปแลนด์ และเติบโตในครอบครัวคาทอลิก บิดาของเธอ ไมก์ (เคซีย์ แซนเดอร์) เป็นตำรวจร่างกำยำเกษียณแล้ว เธอมีพี่น้องสี่คน เบอร์นาเดตต์รู้จักฮาวเวิร์ดโดยเพนนีแนะนำให้รู้จัก เป็นผลของข้อตกลงระหว่างฮาวเวิร์ดกับเลนเนิร์ดว่า หากใครมีคนรักร้อนแรงก่อนแล้ว เขาจะต้องทำให้คนรักแนะนำ "สาวร้อนแรง" ให้อีกคนหนึ่ง เริ่มแรก พวกเขาเข้ากันได้ไม่ดีนัก ไม่มีอะไรเหมือนกัน จนพวกเขาพบว่าทั้งคู่มีมารดาที่เจ้ากี้เจ้าการเหมือนกัน ในระหว่างซีซัน 3 พวกเขาคบกันและเลิกรากัน พวกเขากลับมาคบกันและหมั้นกันในซีซัน 4 และสมรสกันในท้ายซีซัน 5 เธอมีบุตรชื่อฮอลลีย์ในซีซัน 10 หลังจาหทำวิทยานิพนธ์ระดับดุษฏีจบ เธอได้งานตำแหน่งเงินเดือนสูงที่แซนเจนในท้ายซีซัน 4 (รายได้สูงของเธอกลายเป็นต้นเหตุของปัญหาระหว่างเธอและฮาวเวิร์ดในซีซันหลัง ๆ) แม้ว่าเธอจะเป็นผู้หญิงหวานและจิตใจดี แต่เธอมีความอดทนต่ำ และอาจพยาบาทและเหวี่ยงได้เมื่อถูกยั่วยุ โดยเธอจะทำเสียงเหมือนมารดาของฮาวเวิร์ด และข่มขู่เพื่อนร่วมงาน เธอยังเป็นคนชอบแข่งขันด้วย - เมยิม เบียลิก รับบทเอมี ฟาร์ราร์ ฟาวเลอร์ (แสดงรับเชิญในซีซัน 3 แสดงนำในกลางซีซัน 4 เป็นต้นมา) เป็นผู้หญิงที่เว็บไซต์จัดหาคู่ออนไลน์คัดเลือกให้เป็นคู่รักของเชลดอน หลังจากราจและฮาวเวิร์ดแอบสร้างบัญชีใช้ข้อมูลของเชลดอน ซึ่งราจให้ความเห็นว่า "ในที่สุดเราก็มีข้อพิสูจน์ว่ามนุษย์ต่างดาวเดินอยู่รอบตัวเรา" เอมีมาจากเกล็นเดล และเป็นผู้คลั่งไคล้นวนิยายเด็กเรื่อง บ้านเล็กในป่าใหญ่ ขณะที่เธอและเชลดอนไม่ค่อยเข้าสังคมในช่วงแรก แต่หลังจากเอมีเป็นเพื่อนกับเพนนีและเบอร์นาเดตต์ เอมีเริ่มสนใจสังคมและปฏิสัมพันธ์โรแมนติก และเริ่มมีกาลเทศะมากกว่าเชลดอน เมื่อเชลดอนพบเธอครั้งแรก ๆ เชลดอนเรียกเธอว่าเพื่อนสาว ไม่ใช่คนรัก ความสัมพันธ์ของพวกเขาค่อย ๆ คืบหน้าถึงจุดที่เชลดอนอยากให้เธอเป็นคนรัก และบอกรักเธอ ประเด็นหลักอีกประเด็นในซีรีส์คือความท้อแท้เรื่องเพศสัมพันธ์ระหว่างเธอและเชลดอน เอมียังเชื่อว่าเพนนีเป็นเพื่อนสนิทที่สุด ซึ่งเพนนีไม่รู้สึกเช่นนั้นในช่วงแรก ในที่สุดเพนนีกลายเป็นเพื่อนแท้ ที่เมินนิสัยที่เหมือนเชลดอนของเอมีไป ความเคารพที่เอมีมีต่อเพนนีดูเหมือนกับเสน่ห์ทางกายมากกว่า เอมีมีปริญญาดุษฎีบัณฑิตในสาขาวิชาประสาทชีววิทยา (เบียลิกเองก็มีปริญญาในสาขาวิชาประสาทวิทยาศาสตร์) และมักใช้ลิงในงานวิจัยและการทดลองของเธอ - เควิน ซัสแมน รับบท สจ๊วต บลูม (บทบาทรองในซีซัน 2-5, 7 และ 10 และแสดงนำในซีซัน 6, 8 และ 9) เป็นเจ้าของร้านหนังสือการ์ตูนที่ตัวละครชายหลักอุดหนุนบ่อยครั้ง สจ๊วตมีจิตใจอ่อนโยน แต่ขาดความมั่นใจ เขาเป็นศิลปินมีพรสวรรค์ จบจากโรงเรียนดีไซน์โรดไอแลนด์ และแม้ว่าเขาเข้าสังคมไม่เก่ง เขามีทักษะทางสังคมที่ดีกว่าตัวละครชายหลักทั้งหมด เขาไม่เก่งเรื่องเทคโนโลยี ในการปรากฏตัวช่วงแรก พวกผู้ชายพาเพนนีเข้ามาในร้านและเขาขอเธอไปเที่ยวด้วยกัน พวกเขาเที่ยวกันสองสามครั้งจนเพนนีเผลอเรียกเขาว่า "เลนเนิร์ด" ขณะนอนด้วยกัน ทำร้ายจิตใจเขา ในซีซัน 4 สจ๊วตกล่าวเป็นนัย ๆ ว่าเขามีปัญหาด้านการเงินและร้านหนังสือการ์ตูนกลายเป็นบ้านของเขา ในงานเลี้ยงสละโสดของฮาวเวิร์ด สจ๊วตกล่าวอวยพรว่าฮาวเวิร์ดเป็นคนโชคดีเพียงใดและเปรียบเทียบกับสถานการณ์ที่เขาต้องอาศัยอยู่ในร้านตนเอง ในซีซัน 6 เขาได้รับเชิญให้มาเที่ยวกับตัวละครชายหลัก ขณะที่ฮาวเวิร์ดอยู่ในอวกาศ ในท้ายซีซัน 7 ร้านหนังสือการ์ตูนของเขาไฟไหม้ และได้งานใหม่เป็นผู้ดูแลมารดาของฮาวเวิร์ด ทั้งสองคนสนิทกันและมีความสัมพันธ์แบบแปลก ๆ ซึ่งฮาวเวิร์ดรู้สึกรำคาญมาก เขาคบกับจีนี (คารา ลุยซ์) ลูกพี่ลูกน้องของฮาวเวิร์ดที่ฮาวเวิร์ดเคยเสียความบริสุทธิ์ให้ เพียงช่วงสั้น หลังนางโวโลวิตซ์เสียชีวิตในซีซัน 8 สจ๊วตยังคงอาศัยในบ้านของเธอร่วมกับฮาวเวิร์ดและเบอร์นาเดตต์ต่อไป จนเขาหาที่อยู่ของตนได้ในซีซัน 9เนื้อหาที่ปรากฏวิทยาศาสตร์ เนื้อหาที่ปรากฏ. วิทยาศาสตร์. เนื้อเรื่องในซีรีส์กล่าวถึงวิทยาศาสตร์บ่อยครั้ง โดยเฉพาะฟิสิกส์ ตัวละครเอกชายสี่คนทำงานที่สถาบันคาลเทค และมีอาชีพที่เกี่ยวข้องกับวิทยาศาสตร์ เช่นเดียวกับเบอร์นาเดตต์และเอมี ตัวละครมักนำทฤษฏีหรือข่าวสารมาเล่น (โดดเด่นในช่วงเริ่มเรื่อง) และเล่นมุขตลกที่เกี่ยวกับวิทยาศาสตร์ วิทยาศาสตร์ยังเข้ามาพัวพันกับชีวิตรักของตัวละครด้วย เลสลีเลิกกับเลนเนิร์ดเมื่อเขาสนับสนุนเชลดอนเรื่องทฤษฎีสตริงมากกว่าเรื่องแรงโน้มถ่วงวงวนควอนตัม เมื่อเลนเนิร์ดเดินทางไปทำงานวิจัยที่อาร์กติกกับเชลดอน ราจ และฮาวเวิร์ดเป็นเวลา 3 เดือน ทำให้เลนเนิร์ดกับเพนนีต้องห่างกันขณะความสัมพันธ์กำลังพรั่งพรู เมื่อเบอร์นาเดตต์สนใจงานของเลนเนิร์ด ทำให้เพนนีและฮาวเวิร์ดต่างอิจฉา จนทำให้ฮาวเวิร์ดต้องปะทะเลนเนิร์ด และเพนนีต้องไปให้เชลดอนสอนวิชาฟิสิกส์ให้ เชลดอนและเอมีเลิกคบกันในระยะสั้นหลังจากทะเลาะกันว่าสาขาวิชาของใครเหนือกว่ากัน ดร.เดวิด ซอลซ์เบิร์ก ผู้มีปริญญาดุษฎีบัณฑิตในสาขาวิชาฟิสิกส์ เป็นที่ปรึกษาด้านวิทยาศาสตร์ให้ซีรีส์นานหกซีซัน และเข้าชมการถ่ายทำทุกครั้ง ขณะที่ซอลซ์เบิร์กรู้เรื่องฟิสิกส์ บางครั้งเขาต้องการความช่วยเหลือจากแมยิม เบียลิก ผู้มีปริญญาดุษฎีบัณฑิตในสาขาวิชาประสาทวิทยาศาสตร์ด้วย ซอลซ์เบิร์กเห็นบทละครฉบับแรกซึ่งต้องการข้อมูลทางวิทยาศาสตร์เพิ่มเติมในบท และเขามักชี้จุดผิดพลาดที่นักเขียนบทเขียนไว้ เขาไม่จำเป็นต้องเข้าชมการถ่ายทำทุกครั้ง เว้นแต่ในตอนมีกล่าวถึงวิทยาศาสตร์มาก และโดยเฉพาะอย่างยิ่ง หากในฉากมีกระดานไวต์บอร์ดด้วยบันเทิงคดีแนววิทยาศาสตร์ บันเทิงคดีแนววิทยาศาสตร์. ตัวละครเอกชายสี่คนเป็นผู้คลั่งไคล้บันเทิงคดีแนววิทยาศาสตร์ จินตนิมิต และหนังสือการ์ตูน และเป็นนักสะสมของที่ระลึกด้วย</doc>
