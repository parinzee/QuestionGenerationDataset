<doc id="894304" url="https://th.wikipedia.org/wiki?curid=894304" title="เดอะวิซาร์ดออฟออซ (ภาพยนตร์ พ.ศ. 2482)">เดอะวิซาร์ดออฟออซ (ภาพยนตร์ พ.ศ. 2482) เดอะวิซาร์ดออฟออซ () เป็นภาพยนตร์อเมริกันในปี ค.ศ. 1939 แนวดนตรีจินตนิมิต สร้างโดยเมโทร-โกลด์วิน-เมเยอร์ ถือว่าเป็นหนึ่งในภาพยนตร์ที่ยอดเยี่ยมที่สุดในประวัติสาสตร์วงการภาพยนตร์ เป็นที่รู้จักมากที่สุดและประสบความสำเร็จมากที่สุดในบรรดางานที่ดัดแปลงจากผลงานหนังสือเยาวชนของลีแมน แฟรงก์ บอมเรื่อง พ่อมดมหัศจรรย์แห่งเมืองออซ ภาพยนตร์นำแสดงโดยจูดี การ์แลนด์ รับบทโดโรที เกล, ร่วมด้วยเรย์ โบลเกอร์, แจ็ก เฮเลย์, เบิร์ต ลาร์, แฟรงก์ มอร์แกน, บิลลี เบิร์ก และมาร์กาเรต แฮมิลตัน เป็นที่รู้จักในการใช้เทคนิคคัลเลอร์, การดำเนินเรื่องแบบจินตนิมิต, การใช้สกอร์เพลง และตัวละครที่น่าจดจำ ยังเป็นสัญรูปในวัฒนธรรมสมัยนิยมอเมริกัน ภาพยนตร์ยังได้รับการเสนอชื่อเข้าชิงรางวัลออสการ์ 6 รางวัล รวมถึงสาขาภาพยนตร์ยอดเยี่ยม แต่พ่ายให้เรื่อง วิมานลอย ได้รับรางวัลสาขาเพลงดั้งเดิมยอดเยี่ยมจากเพลง "Over the Rainbow" และเพลงสกอร์ดั้งเดิมยอดเยี่ยม โดยเฮอร์เบิร์ต สโตทาร์ต ขณะที่ภาพยนตร์ถือว่าได้รับเสียงวิจารณ์ที่ดีตั้งแต่ครั้งออกฉายเดือนสิงหาคม ค.ศ. 1939 แต่ก็ไม่ได้ทำกำไรมากนักให้กับเอ็มจีเอ็ม ทำรายได้เพียง $3,017,000 จากงบประมาณ $2,777,000 และยังถือเป็นงานสร้างที่มากที่สุดของค่ายเอ็มจีเอ็ม จนถึงปัจจุบันนี้</doc>
