<doc id="632141" url="https://th.wikipedia.org/wiki?curid=632141" title="วันมอร์ไนต์ (เพลงมารูนไฟฟ์)">วันมอร์ไนต์ (เพลงมารูนไฟฟ์) "วันมอร์ไนต์" () เป็นเพลงของวงดนตรีแนวป็อปร็อกอเมริกัน มารูนไฟฟ์ เพลงออกจำหน่ายวันที่ 19 มิถุนายน ค.ศ. 2012 เป็นซิงเกิลที่สองจากสตูดิโออัลบั้มชุดที่สี่ โอเวอร์เอกซ์โพสต์ (ค.ศ. 2012) เพลงเขียนโดยแอดัม เลอวีน เชลล์แบ็ก แมกซ์ มาร์ติน และซาแวน โคเทชา ขณะที่งานโปรดิวเซอร์เป็นหน้าที่ของเชลล์แบ็ก และมาร์ตินด้วย เพลงเป็นแนวป็อปที่มีอิทธิพลของเร้กเก้อย่างชัดเจน ด้านเนื้อเพลง พูดถึงการเข้ากันไม่ได้กับคนคนหนึ่ง และหวังเพียงให้เขาได้อยู่กับเธอ "อีกคืนเดียว" (one more night) เนื้อเพลงเปิดจากแนวคิดเกี่ยวกับการยอมรับหรือปฏิเสธความรู้สึก (push and pull) ว่าหัวใจ จิตใจ และร่างกายต้องการอะไร ซึ่งล้วนแต่เป็นสิ่งที่ต่อต้านกัน เพลงเป็นที่ชื่นชอบขอบนักวิจารณ์ ส่วนใหญ่ชื่นชมกลิ่นอายของเรกเก้ในเพลง เสียงของเลอวีน และตั้งให้เป็น "เพลงที่ติดหูในหน้าร้อน" (summer catchy song) อย่างไรก็ตาม นักวิจารณ์บางกลุ่มก็สัมผัสได้ว่าขาดอัตลักษณ์และตำหนิทำนองเพลง เพลงเปิดตัวที่อันดับที่ 42 บนชาร์ตบิลบอร์ดฮอต 100 และอันดับที่ 27 บนชาร์ตแคนาเดียนฮอต 100 เพลงขึ้นถึงอันดับ 1 บนชาร์ตฮอต 100 และอันดับที่ 2 บนชาร์ตแคนาเดียนฮอต 100 เพลงนี้ถือว่าเป็นเพลงที่ประสบความสำเร็จที่สุดของวงจนถึงปัจจุบัน โดยติดอันดับหนึ่งติดต่อกันถึง 9 สัปดาห์ เพลงยังประสบความสำเร็จบนชาร์ตซิงเกิลของออสเตรเลีย ขึ้นถึงอันดับที่ 2 และขึ้นอันดับ 1 บนชาร์ตซิงเกิลของนิวซีแลนด์ และชาร์ตกาออนมิวสิกของเกาหลีใต้ เพลงขายได้ 6.9 ล้านหน่วย เป็นเพลงที่ขายดีเป็นอันดับที่ 8 ในปี ค.ศ. 2012 มิวสิกวิดีโอกำกับโดยปีเตอร์ เบิร์ก ออกวันที่ 25 มิถุนายน ค.ศ. 2012 ในวิดีโอ เลอวีนเป็นนักมวยที่ทำงานหาเงินเพื่อประคับประคองคนรักและลูกที่ยังเล็ก ขณะที่เขาใช้เวลาฝึกฝนทั้งคืนเพื่อขึ้นชกยกสำคัญ เขาต้องดิ้นรนเพื่อให้อยู่ใกล้ชิดกับคนรักขณะเลี้ยงลูกด้วยกัน แม้ว่าเขาจะดูมุ่งมั่น แต่คนรักก็ประสบปัญหาเกี่ยวกับอาชีพที่เขาทำและสถานะทางการเงินที่ไม่มั่นคงพอที่จะเลี้ยงลูกสาว จนต้องทิ้งเขาไปในตอนสุดท้าย วงแสดงเพลงนี้ครั้งแรกในรายการคอนเสิร์ต ทูเดย์โชว์ ในวันที่ 29 มิถุนายน ค.ศ. 2012 และยังแสดงในรายการ เลตโชว์วิตเดวิด เลตเตอร์แมน และในทัวร์คอนเสิร์ต โอเวอร์เอกซ์โพสต์ทัวร์ (ค.ศ. 2012-2014)</doc>
