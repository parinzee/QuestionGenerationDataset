<doc id="527279" url="https://th.wikipedia.org/wiki?curid=527279" title="สุดสายป่าน">สุดสายป่าน สุดสายป่าน เป็นบทประพันธ์ของ ชูวงศ์ ฉายะจินดา แนวดราม่า เริ่มแรกบทประพันธ์ถูกนำไปสร้างเป็นภาพยนตร์ครั้งแรกเมื่อปี พ.ศ. 2515 กำกับการแสดงโดยอดิสรณ์ (อดุลย์ ดุลยรัตน์) สร้างโดย พงศ์ไทยภาพยนตร์ นำแสดงโดย เพชรา เชาวราษฎร์, ครรชิต ขวัญประชา, ประจวบ ฤกษ์ยามดี, อดุลย์ ดุลยรัตน์, ทม วิศวชาติ ออกฉายเมื่อวันที่ 5 ตุลาคม พ.ศ. 2515 ต่อมาสร้างเป็นละครโทรทัศน์ครั้งแรกในปี พ.ศ. 2527 ออกอากาศทางสถานีโทรทัศน์ไทยทีวีสีช่อง 3 นำแสดงโดย อนุสรณ์ เดชะปัญญา, อำภา ภูษิต, จีระศักดิ์ ปิ่นสุวรรณ, จารุวรรณ ปัญโญภาส, ปัญญา นิรันดร์กุล ต่อมาในปี พ.ศ. 2538 สร้างเป็นละครออกอากาศทางสถานีโทรทัศน์สีกองทัพบกช่อง 7 ผลิตโดย ดาราวีดีโอ บทโทรทัศน์โดย ศัลยา กำกับการแสดงโดย มานพ สัมมาบัติ นำแสดงโดย ศักดิ์สิทธิ์ แท่งทอง, น้ำฝน โกมลฐิติ, มยุริญ ผ่องผุดพันธุ์ ออกอากาศทุกวันศุกร์ เสาร์ และอาทิตย์ เมื่อวันที่ 18 สิงหาคม พ.ศ. 2538–5 พฤศจิกายน พ.ศ. 2538 ในปี พ.ศ. 2556 นำกลับมาสร้างใหม่ เป็นละครออกอากาศทางสถานีวิทยุโทรทัศน์กองทัพบกช่อง 5 ผลิตโดย เอ็กแซ็กท์ และ ซีเนริโอ บทโทรทัศน์โดย ณ. ภัทรพร กำกับการแสดงโดย จาริวัฒน์ อุปการไชยพัฒน์, วิลาวัณย์ สังฆะภิบาล นำแสดงโดย ยุทธนา เปื้องกลาง, วรรณรท สนธิไชย, ณัฏฐ์ เทพหัสดิน ณ อยุธยา, รัชชานนท์ สุขประกอบ, พิชญา เชาวลิต, อลิชา ไล่ศัตรูไกล และรอน บรรจงสร้าง ทุกวันจันทร์–อังคาร เวลา 20:10–21:40 น.โดยเริ่มตอนแรกวันที่ 15 กรกฎาคม พ.ศ. 2556 - 9 กันยายน พ.ศ. 2556 และได้ออกอากาศใหม่อีกครั้งทางช่องจีเอ็มเอ็มวัน ทุกวันจันทร์–อังคาร เวลา 20:00–22:00 น.โดยเริ่มตอนแรกวันที่ 1 เมษายน พ.ศ. 2557 และออกอากาศในระบบดิจิตอลทีวีภาพความละเอียดสูง และทางสถานีวิทยุโทรทัศน์กองทัพบกช่อง 5 ได้นำละครเรื่องนี้มาออกอากาศรีรันให้ชมอีกครั้งทุกวันจันทร์–อังคาร เวลา 20:10–21:25 น. โดยออกอากาศต่อจากละครเรื่อง เรือนเสน่หา และล่าสุดได้ออกอากาศอีกครั้งทางช่อง จีเอ็มเอ็ม 25 ทุกวันเสาร์-อาทิตย์ เวลา 21.30 น. เริ่มตอนแรก วันที่ 4 กรกฎาคม พ.ศ. 2558เรื่องย่อ เรื่องย่อ. ฐิติ (ยุทธนา เปื้องกลาง) นั่งซึมเศร้าในงานเลี้ยงแห่งหนึ่ง เพราะเขาคิดถึงคนรักที่หายตัวไป จนเพื่อนๆ อย่างทวิช (วาโย อัศวรุ่งเรือง), เขต (ภูหิรัณย์ หล่อเสถียรธารี) และอุดรต้องเข้ามาดูแล เพราะอดเป็นห่วงไม่ได้ ฐิติเหลือบไปเห็นคู่เต้นรำคู่หนึ่งซึ่งฝ่ายหญิงมีหน้าตาเหมือนกับคนรักของเขา ฐิติจึงตรงเข้าไปหาและทำเหมือนกับคนคุ้นเคย แต่กานดาวสี (วรรณรท สนธิไชย) กลับปฏิเสธอย่างไร้เยื่อใย ทั้งๆ ที่ฐิติก็พูดชื่อเธอได้ถูกต้อง รวมไปถึงพูดถึงเรื่อง ระหว่างเขากับเธอที่เกิดขึ้นที่ประจวบฯ ฐิติเสียใจเป็นอย่างมากและเข้าใจว่ากานดาวสีรังเกียจที่ตนยากจน ครอบครัวของฐิติเปิดร้านขายขนม เขาอาศัยอยู่กับแม่ 2 คน ฐิติเล่าเรื่องที่เขาพบกานดาวสีให้พุดตาน (ปวีณา ชารีฟสกุล) ผู้เป็นแม่ฟัง พุดตานสงสารลูก จึงอยากให้ฐิติเลิกยุ่งกับผู้หญิงคนนี้และหาหญิงอื่นที่เหมาะสมดีกว่า ฟากวิเศษ (พลวัฒน์ มนูประเสริฐ) พ่อของกานดาวสี ภูมิใจที่ลูกสาวเรียนจบกลับมาจากปีนัง วิเศษทั้งรักทั้งห่วงลูกคนนี้ แต่เขาก็รักนารีรัตน์ (ลาภิสรา อินทรสูต) ลูกอีกคนที่เกิดกับภรรยาใหม่ชื่ออุไร (อลิชา หิรัญพฤกษ์) ไม่แพ้กัน แต่อุไรกลับไม่ชอบหน้ากานดาวสี พลอยทำนารีรัตน์ไม่ชอบกานดาวสีไปด้วย ณ วังสูรยกานต์ ท่านชายวิสุทธิเทพ (มานพ อัศวเทพ) กำลังประชวรและละเมอเพ้อถึงแต่ท่านชายฐิติเทพบุตรที่หนีไปแต่งงานกับพุดตาน โดยมีท่านหญิงลักษมี (ศันสนีย์ วัฒนานุกูล) คอยดูแลอยู่ข้างๆ คุณพระบรรณกิจ (วุฒิ คงคาเขตร) เข้ามารายงานเรื่องท่านชายฐิติเทพว่าสิ้นพระชนม์แล้ว แต่ยังมีลูกชายที่เกิดกับพุดตานและไม่รู้ ตอนนี้ไปอยู่ที่ไหน คุณพระกับวิเศษจึงช่วยกันออกตามหาครอบครัวของพุดตาน อีกด้านหนึ่งกานดามณี (วรรณรท สนธิไชย) น้องสาวฝาแฝดของกานดาวสี ก็ชอบใช้ชื่อกานดาวสีหลอกผู้ชายทุกคนที่เข้ามา ในชีวิตเธอกานดามณีอาศัยอยู่ที่บ้านซึ่งเปิดเป็นร้านเสริมสวยตามชื่อแม่ของเธอคือกาญจนา (ปรารถนา สัชฌุกร) โดยกาญจนาแยกทางกับวิเศษแล้วแต่งงานใหม่กับวิสูตร (รอน บรรจงสร้าง) มีอาชีพเป็นคุณครูใหญ่ วิสูตรรักกานดามณีเหมือนลูกแท้ๆ คอยสั่งสอนและติเตือนเวลาที่กานดามณีทำผิดเสมอ แต่กานดามณีกลับคิดไปว่าวิสูตรต้องการตัวเธอ เหมือนผู้ชายคนอื่นๆ ด้วยความเมากานดามณีจึงเผลอทำเรื่องน่าอายขึ้น เธอแกล้งยั่ววิสูตรโดยการถอดเสื้อผ้าตัวเอง เพื่อพิสูจน์ความบริสุทธิ์ใจของวิสูตร แต่กาญจนาเข้ามาเห็นพอดีทำให้เป็นล้มหมดสติและเสียชีวิตด้วยโรคหัวใจทันที กานดามณีแอบหลบมาอยู่กับวิไลวรรณ (ชมพูนุช ปิยธรรมชัย) เพื่อนสนิท คืนหนึ่งที่ไนท์คลับ เธอได้พบกับวสันต์ (ณัฏฐ์ เทพหัสดิน ณ อยุธยา) ชายหนุ่มรูปหล่อและได้มีความสัมพันธ์กันเกิดขึ้น ต่อมาวสันต์กลับขาย เธอให้กับหม่อมหลวงวิทย์ (รัชชานนท์ สุประกอบ) ผู้กำกับภาพยนตร์และหายไปจากชีวิตเธอ จึงทำให้เธอแค้นมาก และโทษว่าชีวิตเธอต้องตกต่ำแบบนี้เพราะพ่อที่ร่ำรวยไม่นำเธอไปเลี้ยงและอิจฉาที่พี่สาวได้ดีกว่าตน ขณะเดียวกันวิเศษหาที่อยู่ของพุดตานเจอจากอุบัติเหตุของฐิติที่เดินมาชนรถของเขา ท่านหญิงดีใจมาก ที่ได้พบสองแม่ลูก ซึ่งตอนนี้ฐิติกลายเป็นหม่อมหลวงแล้ว หลังจากนั้นท่านชายวิสุทธิเทพก็สิ้นพระชนม์ ท่านหญิงต้องการให้ฐิติแต่งงานกับหญิงสาวที่ท่านหาให้คือกานดาวสี ซึ่งกานดาวสีเองไม่ยินดี แต่สุดท้ายก็ต้องแต่งเพราะความเคารพท่านหญิง ฐิติจึงคิดว่ากานดาวสีแต่งงานกับตนเพราะเงิน เมื่อกานดามณีรู้ข่าวการแต่งงานของฐิติกับกานดาวสี เธอจึงต้องการไปขัดขวาง เพราะเธอรู้ดีว่าฐิติคือชายหนุ่มที่เธอสลัดทิ้งไปที่ประจวบฯ และบัดนี้เขากลับร่ำรวยขึ้นมาแล้ว กานดามณีได้เข้ามาอยู่ในวังตามที่เธอต้องการและกำจัดคนที่ขวางทางออกทั้งหมด และไล่กานดาวสีให้ออกไปจากวังได้สำเร็จ ฐิติเข้าใจผิดว่ากานดาวสียอมจากไปเพราะไม่เคยมีใจให้ตนเลย เขาเจ็บช้ำ แต่ก็แสร้งทำเหมือนโล่งใจที่ทุกอย่างจบลงด้วยดีที่ตนได้เจอกับคนรักตัวจริงสักที แต่ส่วนลึกในใจ ฐิติก็ต้องยอมแพ้ต่อ ความรู้สึกว่าตัวเขารักและผูกพันกับกานดาวสีเข้าเสียแล้ว สุดท้ายสายป่านแห่งรักระหว่างฐิติและกานดาวสีจะดำเนินไปถึงจุดสิ้นสุดอย่างไร?รายชื่อนักแสดงนำ</doc>
