<doc id="366962" url="https://th.wikipedia.org/wiki?curid=366962" title="ไกรวิทย์ พุ่มสุโข">ไกรวิทย์ พุ่มสุโข ไกรวิทย์ พุ่มสุโข (ชื่อเล่น: ต้อม) อดีตนักแสดง, นักร้อง และพิธีกรชาวไทย เกิดเมื่อปี พ.ศ. 2509 ที่กรุงเทพมหานคร เป็นลูกชายคนที่ 2 ในบรรดาพี่น้องทั้งหมดที่เป็นผู้ชาย 4 คน ของ นายโกมล และนางบรรลุ พุ่มสุโข ไกรวิทย์มีความชื่นชอบในดนตรีและการร้องเพลงมาตั้งแต่ยังเด็ก โดยมีนักร้องที่ชื่นชอบและถือเป็นแบบอย่างคือ นันทิดา แก้วบัวสาย โดยฝึกหัดเล่นดนตรีเมื่อเรียนอยู่มัธยมศึกษาปีที่ 3 ต่อมาได้เข้าประกวดร้องเพลงกับทางสยามกลการ และเข้าประกวดร้องเพลงอีกกับทางคลื่นวิทยุ 98.5 FM จึงทำให้ได้รู้จักกับ ปาริชาติ บริสุทธิ์ นักแสดงผู้เป็นภริยาของเพิ่มพล เชยอรุณ อดีตผู้กำกับภาพยนตร์ชื่อดัง จึงถูกชักชวนให้เล่นละครโทรทัศน์ทางช่อง 3 ในบทตัวร้ายซึ่งเป็นตัวประกอบ ต่อมาได้ออกอัลบั้มเพลงของตัวเองเมื่อต้นปี พ.ศ. 2531 ชื่อชุด มันอยู่ที่ใจ โดยที่ขณะนั้นยังมีสถานะเป็นพนักงานฝ่ายต่างประเทศของธนาคารกสิกรไทย สาขาสำนักงานใหญ่ อยู่ด้วย จากนั้นจึงได้มีผลงานภาพยนตร์และละครตามมาอีกหลายเรื่องในฐานะตัวประกอบ เช่น เทวดาตกสวรรค์ ในปี พ.ศ. 2532, รักในรอยแค้น ในปี พ.ศ. 2535, มงกุฎดอกส้ม ในปี พ.ศ. 2539 และมีผลงานเป็นพิธีกรรายการโทรทัศน์ เช่น ท็อปเท็น ทางช่อง 9 และวิก 07 ทางช่อง 7 เป็นต้น ปัจจุบัน ได้เลิกราจากวงการบันเทิงโดยหันไปเป็นช่างแต่งทรงผมที่มีชื่อเสียงคนหนึ่ง ชีวิตส่วนตัว จบการศึกษาจากคณะเศรษฐศาสตร์ มหาวิทยาลัยเกษตรศาสตร์ และมีน้องชายคนหนึ่งที่เป็นนักร้องในสังกัดเอสพี ศุภมิตร คือ กิตติพันธ์ พุ่มสุโข</doc>
