<doc id="700340" url="https://th.wikipedia.org/wiki?curid=700340" title="โคกิ เอะโต">โคกิ เอะโต โคกิ เอะโต () นักมวยสากลอาชีพชาวญี่ปุ่น เป็นอดีตแชมป์เฉพาะกาลในรุ่นฟลายเวต (112 ปอนด์) สมาคมมวยโลก (WBA) เอะโต เกิดเมื่อวันที่ 8 กุมภาพันธ์ ค.ศ. 1988 ที่เมืองคุนิงะมิ จังหวัดโอะกินะวะ โดยมีน้องฝาแฝดชื่อ ไทกิ และน้องชายคนเล็ก ชินโกะ ล้วนแต่เป็นนักมวย ซึ่งทั้งหมดอยู่ในสังกัดของโยโก กุชิเก็ง อดีตแชมป์โลกในรุ่นไลต์ฟลายเวต (108 ปอนด์) WBA ชาวญี่ปุ่น ซึ่งเป็นแชมป์โลกที่ป้องกันตำแหน่งไว้ได้มากครั้งที่สุดของญี่ปุ่น เอะโต ได้แชมป์โลกฟลายเวต WBA มาครอง ด้วยการเอาชนะคะแนนอย่างเป็นเอกฉันท์ ต่อ คมพยัคฆ์ ป.ประมุข ด้วยคะแนน 113-114, 113-114 และ 111-116 ในวันที่ 1 สิงหาคม ค.ศ. 2013 ที่กรมทหารราบที่ 11 รักษาพระองค์ แขวงอนุสาวรีย์ เขตบางเขน กรุงเทพมหานคร โดยในยกสุดท้าย เอะโตได้ชกคมพยัคฆ์ไปติดเชือกกั้นเวทีได้นับ 8 และเกือบที่จะน็อกคมพยัคฆ์ได้สำเร็จ และกลายเป็นนักมวยชาวญี่ปุ่นคนแรกที่ได้แชมป์โลกที่ประเทศไทย แต่ต่อมา เอะโตก็เสียตำแหน่งไปในทันที ในการชกป้องกันตำแหน่งครั้งแรกกับ ยอดมงคล ว.แสงเทพ โดยแพ้น็อกไปในยกที่ 12 ที่หน้าศาลากลางจังหวัดฉะเชิงเทรา ในวันที่ 29 พฤศจิกายน ปีเดียวกัน ในวันที่ 14 กรกฎาคม ค.ศ. 2014 เอะโตเอาชนะน็อกยก 8 อาดิน เดียอเล นักมวยชาวฟิลิปปินส์ ได้แชมป์รุ่นฟลายเวต สหพันธ์มวยภาคตะวันออกไกลและแปซิฟิก (OPBF) ไปครอง ที่โคระกุเอ็งฮอล กรุงโตเกียว ประเทศญี่ปุ่น</doc>
