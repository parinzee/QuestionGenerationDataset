<doc id="331142" url="https://th.wikipedia.org/wiki?curid=331142" title="ภาพหลอนซ่อนรอยมรณะ">ภาพหลอนซ่อนรอยมรณะ ภาพหลอนซ่อนรอยมรณะ () เป็นภาพยนตร์อเมริกันในปี 2000 ในแนวระทึกขวัญ-จิตวิทยา เขียนบทและกำกับโดยคริสโตเฟอร์ โนแลน ดัดแปลงมาจากเรื่องสั้นของน้องชายของเขาที่ชื่อโจนาธาน โนแลน เรื่อง "Memento Mori" ภาพยนตร์นำแสดงโดยกาย เพียร์ช รับบทลีโอนาร์ด เชลบี ชายผู้สูญเสียความสามารถในการรับความจำใหม่ ๆ ในช่วงเปิดเรื่อง (ซึ่งเป็นตอนจบของเรื่อง) มีเนื้อหาที่บอกว่าลีโอนาร์ดฆ่าเท็ดดี้ (โจ แพนโทเลียโน) ในข้อหาข่มขืนและฆาตกรรมภรรยาเขา โดยได้ข้อมูลจากนาตาลี (แคร์รี-แอน มอส) ภาพยนตร์เรื่องนี้มีความโดดเด่นอย่างมากในโครงเรื่องและเรื่องราว เรื่องราวจะคลี่คลายออกเป็น 2 ส่วน อันหนึ่งเป็นสีและอีกอันหนึ่งเป็นภาพขาวดำ ส่วนภาพขาวดำเป็นเรื่องเล่าตามลำดับเวลา แสดงเนื้อหาว่าลีโอนาร์ดสนทนาทางโทรศัพท์กับใครบางคนในห้องโมเทล ในส่วนการสืบสวนของลีโอนาร์ดเป็นภาพสีที่จะเล่าเรื่องย้อนหลัง และตั้งแต่เริ่มต้น ผู้ดูจะไม่รู้เหตุการณ์ก่อนหน้า เช่นเดียวกับตัวลีโอนาร์ด โดยให้คนดูเกิดความสับสน จนเมื่อจบเรื่องจะเฉลยการสอบสวนทั้งหมดและเหตุการณ์ที่ทำให้เท็ดดี้เสียชีวิต ภาพหลอนซ่อนรอยมรณะ ออกฉายรอบปฐมทัศน์เมื่อวันที่ 5 กันยายน ค.ศ. 2000 ที่เทศกาลภาพยนตร์นานาชาติเวนิส ได้รับเสียงตอบรับที่ดี เช่นเดียวกับเมื่อออกฉายที่โรงภาพยนตร์ในยุโรปในเดือนตุลาคม 2000 นักวิจารณ์ต่างชมเชยว่ามีเอกลักษณ์เฉพาะตัว กับโครงสร้างที่ไม่ได้เป็นเส้นตรงและเนื้อหาเกี่ยวกับเรื่องความทรงจำ การรับรู้ ความเศร้าโศก การหลอกตัวเอง และการแก้แค้น ภาพยนตร์ประสบความสำเร็จบนตารางบ็อกซ์ออฟฟิส ได้รับรางวัลหลายรางวัล รวมถึงได้รับเสนอชื่อเข้าชิงรางวัลออสการ์สาขาบทภาพยนตร์ดั้งเดิมยอดเยี่ยมและตัดต่อยอดเยี่ยม</doc>
