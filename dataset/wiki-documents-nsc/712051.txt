<doc id="712051" url="https://th.wikipedia.org/wiki?curid=712051" title="แผ่นดินไหวในประเทศเนปาล พฤษภาคม พ.ศ. 2558">แผ่นดินไหวในประเทศเนปาล พฤษภาคม พ.ศ. 2558 แผ่นดินไหวในประเทศเนปาล พฤษภาคม พ.ศ. 2558 เกิดขึ้นเมื่อเวลา 12:35 น. ตามเวลามาตรฐานเนปาล ในวันที่ 12 พฤษภาคม พ.ศ. 2558 มีขนาด 7.3 แมกนิจูด จุดเหนือศูนย์เกิดแผ่นดินไหวอยู่ใกล้กับชายแดนประเทศจีน ระหว่างกาฐมาณฑุกับยอดเขาเอเวอเรสต์ แผ่นดินไหวนี้เกิดในลักษณะเดียวกันกับแผ่นดินไหวขนาดใหญ่กว่าที่เกิดเมื่อวันที่ 25 เมษายน แต่อยู่ห่างออกมาทางทิศตะวันออกมากกว่า แผ่นดินไหวดังกล่าวเป็นแผ่นดินไหวตามของแผ่นดินไหวเมื่อวันที่ 25 เมษายน ศูนย์เกิดแผ่นดินไหวอยู่ที่ระดับความลึก 18.5 กิโลเมตร แผ่นดินไหวนี้ยังรับรู้ได้ในตอนเหนือของประเทศอินเดีย รวมถึงรัฐพิหาร อุตตรประเทศ เบงกอลตะวันตกและรัฐอื่นๆทางตอนเหนือของอินเดีย แผ่นดินไหวนี้สามารถรับรู้ได้ถึงเจนไน ซึ่งไกลออกไปกว่า 2,400 กิโลเมตรจากจุดเหนือศูนย์เกิดแผ่นดินไหว หนึ่งนาทีต่อมา เกิดแผ่นดินไหวขึ้นอีกครั้ง ซึ่งมีความแรง 6.3 แมกนิจูด มีจุดเหนือศูนย์เกิดแผ่นดินไหวอยู่ทางตะวันออกของกาฐมาณฑุ แผ่นดินไหวนี้รับรู้ได้ในบังกลาเทศ จีน และหลายรัฐในประเทศอินเดีย และยังรับรู้ได้ถึงนิวเดลี เมืองหลวงของประเทศอินเดียซึ่งอยู่ห่างออกมาจากจุดเหนือศูนย์เกิดแผ่นดินไหว 1,000 กิโลเมตร โดยที่นิวเดลียังสามารถเกิดการสั่นสะเทือนของอาคารและสำนักงานต่างๆได้อยู่</doc>
