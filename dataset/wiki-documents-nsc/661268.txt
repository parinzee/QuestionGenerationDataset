<doc id="661268" url="https://th.wikipedia.org/wiki?curid=661268" title="วูคอวาร์">วูคอวาร์ วูคอวาร์ (; ) เป็นเมืองศูนย์กลางการปกครองของแขวงวูคอวาร์-ซีร์เมีย ตั้งอยู่ริมแม่น้ำดานูบซึ่งเป็นเส้นแบ่งเขตแดนระหว่างภูมิภาคสลาโวเนียทางตะวันออกของโครเอเชียกับภูมิภาคย่อยบาชกาที่เป็นส่วนหนึ่งของวอยโวดีนาในเซอร์เบีย มีประชากรราวๆเกือบสามหมื่นคน ในอดีตวูคอวาร์เคยเป็นเมืองท่าริมแม่น้ำดานูบที่มีความเจริญเฟื่องฟูในระดับหนึ่ง หากแต่ในช่วงสงครามประกาศอิสรภาพของโครเอเชียได้ทำให้ฝ่ายชาวเซิร์บติดอาวุธในสลาโวเนียซึ่งต่อต้านรัฐบาลของโครเอเชียร่วมมือกับกองทัพร่วมของยูโกสลาเวียบุกเข้ามาทำลายล้างเมืองอย่างราบคาบและได้กระทำอาชญากรรมสงครามด้วยการสังหารชาวเมืองเชื้อสายโครแอทเป็นจำนวนมากในระหว่างสงคราม ทำให้วูคอวาร์ได้ชื่อว่าเป็นเมืองซึ่งได้รับความเสียหายมากที่สุดในสงครามการประกาศอิสรภาพของโครเอเชียและถือกันว่าเป็นเมืองที่ถูกทำลายเสียหายจากสงครามอย่างเลวร้ายที่สุดในยุโรปนับตั้งแต่หลังสงครามโลกครั้งที่ 2 สำหรับชาวโครเอเชียวูคอวาร์จึงมีฐานะเป็นนครวีรชนเทียบเท่าสตาลินกราดของสหภาพโซเวียต และทุกๆปีในวันที่ 18 พฤศจิกายน จะมีการวางพวงหรีดรำลึกถึงการแตกพ่ายของวูโควาร์ต่อฝ่ายชาวเซิร์บเมื่อวันที่ 18 พฤศจิกายน ค.ศ. 1991 เนื่องจากบทบาทของวูคอวาร์ในสงครามประกาศอิสรภาพของโครเอเชีย ทำให้แม้ในปัจจุบันนี้ก็ยังคงมีความตึงเครียดระหว่างชาวเมืองสองฝ่ายคือ ชาวโครแอทซึ่งเป็นประชากรส่วนใหญ่กับชาวเซิร์บซึ่งมีอยู่ในเมืองราวๆ 30% ในช่วงตั้งแต่ปี ค.ศ. 2013 ซึ่งรัฐธรรมนูญของโครเอเชียประกาศให้เมืองใดก็ตามที่มีประชากรเป็นชนเชื้อสายอื่นนอกเหนือจากชาวโครแอทรวมกันได้ถึง 30% จะมีสิทธิ์ในการใช้ภาษาของชนกลุ่มนั้นเป็นหนึ่งในภาษาราชการของเมืองด้วย วูคอวาร์จึงได้กลับมาเป็นเมืองซึ่งจุดประเด็นร้อนแรงขึ้นมาในโครเอเชียอีกครั้งเมื่อเหล่าทหารผ่านศึกของโครเอเชียที่เคยรบในสงครามเมื่อทศวรรษที่ 90 ไม่ยอมรับให้มีการใช้ภาษาเซิร์บเป็นภาษาราชการของเมืองอีกภาษาหนึ่ง และได้คอยทำการทุบทำลายหรือถอดป้ายชื่อสถานที่ราชการต่างๆในเมืองที่มีการเขียนด้วยตัวอักษรซีริลลิคของภาษาเซิร์บควบคู่กับอักษรละตินของภาษาโครเอเชียภูมิศาสตร์ประวัติศาสตร์ประชากร</doc>
