<doc id="155829" url="https://th.wikipedia.org/wiki?curid=155829" title="ตำหนักซานดริงแฮม">ตำหนักซานดริงแฮม ตำหนักซานดริงแฮม (ภาษาอังกฤษ: Sandringham House) เป็นคฤหาสน์ชนบทตั้งอยู่ที่หมู่บ้านซานดริงแฮม, นอร์โฟล์คในสหราชอาณาจักร เป็นตำหนักที่เป็นสมบัติส่วนพระองค์ของพระราชวงศ์อังกฤษ บริเวณที่ตั้งของตำหนักมีผู้อยู่อาศัยมาตั้งแต่สมัยเอลิซาเบธ ในปี ค.ศ. 1771 สถาปนิกคอร์นิช เฮ็นลีย์สร้างซานดริงแฮมฮอล ซานดริงแฮมฮอลได้รับการขยายระหว่างคริสต์ศตวรรษที่ 19 โดยชาร์ลส์ สเป็นเซอร์ คาวเพอร์บุตรของลอร์ดพาล์มเมอร์สตัน ผู้สร้างระเบียงและเรือนกระจกที่หรูหราออกแบบโดยสถาปนิกซามูเอล แซนเดอร์ส ทูลอน (Samuel Sanders Teulon) ในปี ค.ศ. 1862 สมเด็จพระราชินีนาถวิกตอเรียทรงซี้อซานดริงแฮมฮอลตามพระประสงค์ของพระราชโอรสเจ้าชายแห่งเวลส์เพื่อใช้เป็นที่ประทับของพระองค์และเจ้าสาวเจ้าหญิงอเล็กซานดราแห่งเดนมาร์ก สองปีหลังจากที่ทรงย้ายไปประทับที่ซานดริงแฮมฮอลก็ทรงพบว่ามีขนาดเล็กเกินกว่าที่ต้องพระประสงค์ จึงทรงสั่งให้เอ เจ ฮัมเบิร์ตรื้อตำหนักทิ้งเพื่อสร้างตำหนักใหม่ที่ใหญ่ขึ้น สิ่งก่อสร้างใหม่เป็นอิฐสีแดงสร้างเสร็จปลายปี ค.ศ. 1870 เป็นลักษณะผสมที่เห็นกันว่าเป็นตัวอย่างที่ไม่ค่อยดีนักของการก่อสร้างคฤหาสน์ชนบทของสมัยวิคตอเรียตอนกลาง ส่วนที่ขยายเป็นแกลเลอรีโถงทางเข้าซึ่งใช้ในการจัดงานเลี้ยงและกิจการภายในครอบครัว ปีกที่ก่อสร้างใหม่ต่อจากตัววังเดิมตามลักษณะเก่า ประกอบด้วยบอลรูม การออกแบบด้านนี้ถือว่าเป็นแบบที่สอดคล้องกันกว่าส่วนอื่น ถึงแม้ว่าการออกแบบจะไม่มีอะไรพิเศษนัก แต่ตำหนักเป็นสิ่งก่อสร้างที่ประกอบด้วยสิ่งต่างๆ ที่ล้ำยุคเช่น การติดตั้งไฟแกส ห้องน้ำที่มีน้ำประปา และน้ำฝักบัว ส่วนหนึ่งของวังถูกทำลายในไฟไหม้ระหว่างการเตรียมฉลองวันประสูติครบ 50 พรรษาของ เจ้าชายแห่งเวลส์ในปี ค.ศ. 1891 แต่ก็ได้รับการซ่อมแซม ซานดริงแฮมใช้เป็นตำหนักส่วนพระองค์ของพระราชวงศ์อังกฤษมาสี่ชั่วคน เมื่อเริ่มแรกเจ้าหญิงอเล็กซานดราก็ทรงมีความแคลงใจแต่ก็มาโปรดเอามากในภายหลัง สิ่งที่เด่นก็ได้แก่หน้าต่างโค้งซึ่งทำให้ภายในโปร่งขึ้น ตัวตำหนักออกแบบเพื่อความสะดวกสบายของผู้อยู่อาศัยและมิได้พยายามสร้างเพื่อให้เป็นสถาปัตยกรรมชิ้นเด่นเช่นตำหนักหรือวังอื่นๆ แต่อย่างใด แต่แม้ว่าขนาดและห้องหลักๆ จะกว้างใหญ่แต่บริเวณที่อยู่อาศัยจริงๆ ค่อนข้างแคบ ห้องบรรทมของเจ้าชายอัลเบิร์ต วิกเตอร์ ดยุคแห่งคลาเรนซ์ และ เจ้าชายจอร์จพระราชโอรสของพระเจ้าเอ็ดเวิร์ดที่ 7 เป็นเพียงห้องเล็กๆ แต่พื้นที่กว้างนอกตัววังเป็นที่ใช้เลี้ยงสัตว์ต่างๆ ของพระราชินีอเล็กซานดรา เช่นม้า, สุนัข, แมว และอื่นๆ รวมทั้งแพะที่ทรงช่วยให้รอดชีวิตจากคนฆ่าสัตว์ สัตว์ต่างๆ เหล่านี้เป็นที่ชื่นชอบของพระโอรสธิดาและต่อมาพระนัดดา พระโอรสธิดาของพระเจ้าจอร์จที่ 5โปรดที่จะมาเฝ้าพระอัยกาและพระอัยกีที่ซานดริงแฮม สิ่งที่น่าสนใจอีกอย่างหนึ่งสำหรับเด็กคือบาบูนสตัฟถือถาดใส่บัตรผู้มาเฝ้า พระเจ้าจอร์จที่ 5 และพระราชินีอเล็กซานดราทรงตามพระทัยพระนัดดาซึ่งต่างไปจากบรรยากาศของการประทับอยู่กับพระชนก หลังจากพระเจ้าเอ็ดเวิร์ดที่ 7 สวรรคต ซานดริงแฮมก็ใช้เป็นวังสำหรับการมาพักในวันหยุดของพระราชวงศ์ต่อเนื่องกันมา เมื่อพระเจ้าจอร์จที่ 6สิ้นพระชนม์ในปี ค.ศ. 1952 ที่ซานดริงแฮมสมเด็จพระราชินีนาถเอลิซาเบธที่ 2มักทรงใช้เวลาที่ซานดริงแฮมเป็นการส่วนพระองค์กับครอบครัวในวันครบรอบวันสวรรคตของพระชนก ซานดริงแฮมจึงเป็นวังที่ทรงใช้ประทับทุกเดือนกุมภาพันธ์ของทุกปี ซานดริงแฮมเปิดให้ประชาชนเข้าชมเป็นครั้งแรกในปี ค.ศ. 1977 ภายในเป็นที่ตั้งของพิพิธภัณฑ์แสดงชีวิตในราชสำนักและประวัติของซานดริงแฮม ซานดริงแฮมเป็นที่โปรดปรานของพระราชวงศ์อังกฤษมาตลอด และยังทรงใช้เป็นสถานที่ที่ทรงพบปะกันในวันปีใหม่ของทุกปี และใช้เป็นที่ในการจัดการล่าสัตว์ ความที่โปรดงานล่าสัตว์ พระเจ้าเอ็ดเวิร์ดที่ 7 ทรงสั่งให้ตั้งนาฬิกาครี่งชั่วโมงก่อนเวลามาตรฐานกรีนิชเพื่อให้มีเวลาล่าสัตว์เพิ่มขึ้น การตั้งเวลาซานดริงแฮมทำติดต่อกันระหว่างปี ค.ศ. 1901 ถึงปี ค.ศ. 1936 เมื่อพระเจ้าเอ็ดเวิร์ดที่ 8ทรงสั่งให้เลิก ภายในบริเวณที่ดินของซานดริงแฮมเป็นที่ตั้งของสิ่งก่อสร้างอื่นเช่นกระท่อมยอร์คสร้างโดยพระเจ้าเอ็ดเวิร์ดที่ 7 ไม่นานหลังจากที่ย้ายเข้าประทับที่ซานดริงแฮม เป็นที่ที่พระเจ้าจอร์จที่ 5 โปรดปรานมากที่สุด ไดอานา เจ้าหญิงแห่งเวลส์ทรงสมภพที่พาร์คเฮาส์ที่ซานดริงแฮมในปี ค.ศ. 1961 ซานดริงแฮมและพระราชวังบาลมอรัลเป็นสมบัติส่วนพระองค์ของพระราชวงศ์อังกฤษมิใช่เป็นสมบัติหลวง การเป็นเจ้าของเป็นกลายมาเป็นปัญหาเมื่อปี ค.ศ. 1936 เมื่อสมเด็จพระเจ้าเอ็ดเวิร์ดที่ 8ทรงสละราชสมบัติแต่เพราะซานดริงแฮมเป็นส่วนหนึ่งของราชสมบัติที่พระเจ้าเอ็ดเวิร์ดที่ 8 ทรงได้รับจากพระราชบิดา จึงมิได้ผ่านต่อไปยังสมเด็จพระเจ้าจอร์จที่ 6พระอนุชาโดยปริยาย พระเจ้าจอร์จที่ 6 จึงจำต้องทรงซึ้อบาลมอรัลและซานดริงแฮมจากพระเชษฐาเพื่อให้เป็นที่ใช้ในการพักผ่อนของพระประยูรญาติต่อมา</doc>
