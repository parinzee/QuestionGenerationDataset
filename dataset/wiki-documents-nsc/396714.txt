<doc id="396714" url="https://th.wikipedia.org/wiki?curid=396714" title="เอฟ 16 ราชานนท์">เอฟ 16 ราชานนท์ เอฟ 16 ราชานนท์ เกิดวันที่ 14 สิงหาคม พ.ศ. 2534 เป็นนักมวยไทยชาวไทยที่มีชื่อเสียงของวงการมวยไทย และเป็นแชมป์รุ่นน้ำหนักไม่เกิน 130 ปอนด์ (ซูเปอร์เฟเธอร์เวท) สนามมวยเวทีลุมพินี, แชมป์รุ่น 135 ปอนด์ของไทย รวมถึง เป็นรองแชมป์มวยรอบมาราธอน ชื่อชกของเขาได้มาจากเครื่องบินขับไล่ เอฟ-16 และมีผลงานสร้างชื่อโดยการเอาชนะ ก้องศักดิ์ (เอกบางไทร) ศิษย์บุญมี ที่สนามมวยเวทีลุมพินี ทั้งนี้ เอฟ 16 ยังเคยพบกับคู่ชกอย่าง น้องโอ๋ ไก่ย่างห้าดาวยิม ในรายการศึกยอดวันเผด็จ ที่จัดขึ้นในวันที่ 12 มีนาคม พ.ศ. 2555 ณ เวทีมวยราชดำเนิน เอฟ 16 มีช่วงแขนเหยียด 166 ซม. ช่วงขา 85 ซม. และรอบอก 98 ซม. มีครูมวยคนแรกชื่อ ครูคำมูล ชุมพลประวัติ ประวัติ. เอฟ 16 ราชานนท์ มีชื่อจริงว่า วรวุฒิ ภักดีพินิจ มีภูมิลำเนาเดิมอยู่ที่ตำบลหนองแวง อำเภอละหานทราย จังหวัดบุรีรัมย์ และเป็นบุตรชายของนายเฉลิมพล กับ นางแก้วมณี ภักดีพินิจ เขาได้เริ่มหัดมวยครั้งแรกเมื่ออายุได้ 9 ปี โดยใช้ชื่อ ก้องชายแดน ส.พรานชุมพล และได้รับค่าตัวในการชกครั้งแรก 100 บาท ในเวลาต่อมา เขาได้พบกับคู่ชกอย่าง อรัญชัย เกียรติภัทรพรรณ โดยเอฟ 16 เป็นฝ่ายแพ้คะแนนเนื่องจากมีเวลาซ้อมเพียงไม่กี่วัน จึงยังไม่มีความสมบูรณ์ในการเตรียมตัว ปัจจุบัน เอฟ 16 ราชานนท์ มี น.ต.วิชัย ราชานนท์ เป็นหัวหน้าคณะและผู้จัดการ และเอฟ 16 ได้รับค่าตัว 7 หมื่นบาทในการแข่งขันเมื่อครั้งที่เป็นฝ่ายชนะ ก้องศักดิ์ (เอกบางไทร) ศิษย์บุญมี ที่สนามมวยเวทีลุมพินี เขายังได้ร่วมแข่งขันในรายการแข่งขันมวยไทยการกุศลชิงถ้วยพระราชทานจากสมเด็จพระเทพรัตนราชสุดาฯ สยามบรมราชกุมารี ในวันที่ 7 กรกฎาคม พ.ศ. 2554 โดยได้พบกับ น้องโอ๋ ไก่ย่างห้าดาวยิม ซึ่งเป็นรายการใหญ่ในรอบหลายปี ที่เวทีมวยราชดำเนิน นอกจากนี้ เอฟ 16 ได้รับเลือกเป็นหนึ่งในนักมวยไทยที่เข้าร่วมแข่งขันในรายการศึกเพชรยินดี ที่จัดขึ้นในวันที่ 7 ตุลาคม พ.ศ. 2554 ที่สนามมวยเวทีลุมพินี โดยได้พบกับ น้องโอ๋ ไก่ย่างห้าดาวยิม อีกครั้งหนึ่ง ซึ่งการแข่งขันในครั้งนี้ เอฟ 16 เป็นฝ่ายชนะคะแนน และการแข่งขันในครั้งนี้ สามารถทำยอดเก็บค่าผ่านประตูได้ 1,895,600 บาท ทั้งนี้ เขายังได้รับการบันทึกผลการชกเมื่อเดือนกันยายน พ.ศ. 2554 จากเข้าร่วมแข่งขันในสนามมวยเวทีลุมพินี 5 ครั้งที่ผ่านมา ซึ่งเขาได้พบกับ ตุ๊กตาทอง เพชรพญาไท, ไตรจักร ศิษย์จอมไตร, น้องโอ๋ ไก่ย่างห้าดาวยิม, ก้องศักดิ์ ศิษย์บุญมี (2 ครั้ง) จากสถิตินี้ ได้มีการระบุว่าเขาเป็นฝ่ายชนะคะแนนมาโดยตลอด และในวันที่ 9 ธันวาคม พ.ศ. 2554 เอฟ 16 ได้พบกับ สิงห์ดำ เกียรติหมู่ 9 ในการจัดการแข่งขัน ศึกลุมพินีแชมเปี้ยนเกริกไกร ซึ่งเป็นการฉลองครอบรอบ 55 ปีของสนามมวยเวทีลุมพินี โดยเอฟ 16 เป็นฝ่ายแพ้ทีเคโอในยกที่ 5 และยอดรวมค่าผ่านประตูของการแข่งขันรายการนี้อยู่ที่ 2,115,100 บาท ปัจจุบัน เอฟ 16 มีค่าตัวอยู่ที่กว่า 1 แสนบาทต่อไฟท์ รวมถึงเป็นนักมวยไทยที่สร้างแรงดลบันดาลใจให้แก่นักมวยไทยเยาวชนร่วมค่ายหลายราย ด้วยแรงจูงใจด้านความเก่งกาจรวมถึงเงินที่ได้รับชีวิตส่วนตัว ชีวิตส่วนตัว. เอฟ 16 เป็นนักมวยไทยที่ไม่สูบบุหรี่ รวมถึงเป็นผู้ที่ชอบในกีฬาตะกร้อกับฟุตบอล ซึ่งเขาเคยเปิดเผยความประทับใจต่อสโมสรฟุตบอลลิเวอร์พูล รวมถึงนักฟุตบอล หลุยส์ ซัวเรซ ให้กับทางสื่อข่าวมาแล้วครั้งหนึ่ง ทั้งนี้ เอฟ 16 เคยศึกษาอยู่ที่คณะเทคโนโลยีการสื่อสารมวลชน มหาวิทยาลัยรามคำแหง และได้ศึกษาต่อที่โรงเรียนพลตำรวจในภายหลัง รวมถึงปัจจุบัน กำลังศึกษาอยู่ที่มหาวิทยาลัยรัตนบัณฑิต (อาร์แบค) และอยู่ในสถานะโสดสถิติการชกพ.ศ. 2554</doc>
