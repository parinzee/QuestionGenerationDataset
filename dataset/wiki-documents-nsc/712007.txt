<doc id="712007" url="https://th.wikipedia.org/wiki?curid=712007" title="แสงมณี ส.เทียนโพธิ์">แสงมณี ส.เทียนโพธิ์ แสงมณี ส.เทียนโพธิ์ มีชื่อจริงคือ พงศกร สิทธิเดช เกิดเมื่อวันที่ 20 มีนาคม พ.ศ. 2540 เป็นชาวอำเภอมัญจาคีรี จังหวัดขอนแก่น เป็นทั้งนักมวยไทยและนักมวยสากลสมัครเล่นชาวไทย แสงมณีเริ่มชกมวยเมื่ออายุ 7 ขวบ โดยบิดาของเขาเคยเป็นนักมวยไทยมาก่อน ในชื่อ เพลงศึก สุรสีห์ปียะ โดยบิดาของเขาได้ถ่ายทอดทักษะมวยไทยให้เขา เคยเดินสายชกตามที่ต่างๆ โดยเป็นนักมวยที่คว้าเงินเดิมพันมากที่สุดทั้งๆที่น้ำหนักยังน้อยแค่ 25 กิโลกรัม แสงมณีเริ่มมีชื่อเสียงเมื่อ พลตำรวจตรี ดร. เสวก ปิ่นสินชัย โปรโมเตอร์เจ้าของรายการศึกอัศวินดำ ที่ถ่ายทอดสดทางสถานีโทรทัศน์โมเดิร์นไนน์ นำแสงมณีมาสร้างสรรค์โดยจัดชกในมวยรอบ "ทารกเงินล้าน" และสามารถคว้าแชมป์มวยรอบนั้นมาได้ แสงมณีพัฒนาฝีมือขึ้นเรื่อยๆ จนสามารถสร้างชื่อในเวทีมวยมาตรฐานในกรุงเทพมหานครได้ บิดาจึงนำแสงมณีไปให้พันตำรวจโทสุทธิชัย เทียนโพธิ์ เป็นผู้ดูแล พร้อมทั้งส่งแสงมณีเข้าเรียนที่โรงเรียนมัธยมนาคนาวาอุปถัมภ์ โดยทุกครั้งที่แสงมณีชกจะทำการซ้อมที่ค่ายมวย 13 เหรียญพระรามเก้า พร้อมกันนั้นแสงมณีได้พัฒนาฝีมือจนผงาดเป็นนักมวยไทยค่าตัวเงินแสน เคยครองแชมป์มวยไทย 4 รุ่นด้วยกัน (ลุมพินี 1 รุ่น ราชดำเนิน 3 รุ่น) ในระยะเวลาไม่ถึง 10 เดือน หลังจากประสบความสำเร็จในแบบมวยไทย แสงมณีหันไปชกมวยสากลสมัครเล่นให้กับทีมชาติไทย โดยในรายการมวยสากลสมัครเล่นชิงชนะเลิศแห่งเอเชีย 2014 แสงมณีตกรอบ 8 คนสุดท้าย ทำให้แสงมณีหันไปชกมวยไทยต่อ โดยสามารถคว้าแชมป์มวยรอบ 4 คน รายการคิงส์ไฟต์เตอร์ ในรายการ ศึกลุมพินีแชมเปียนเกริกไกร นัดปฐมฤกษ์ของสนามมวยเวทีลุมพินีแห่งใหม่ รามอินทรา เมื่อวันที่ 28 กุมภาพันธ์ พ.ศ. 2557 เมื่อวันที่ 1 ธันวาคม พ.ศ. 2557 แสงมณีขึ้นชกในรายการศึกวันทรงชัยที่เวทีมวยราชดำเนินกับ ธนญชัย ท.แสงเทียนน้อย ซึ่งเคยเจอกันมาแล้ว 3 ครั้ง โดยครั้งนี้ธนญชัยเป็นฝ่ายชนะคะแนน และหลังการชกวันนั้น แสงมณีได้หมดสติขึ้นมาจนต้องนำตัวส่งโรงพยาบาล ซึ่งเชื่อว่าน่าจะถูกวางยาเกียรติประวัติเกียรติประวัติ. - แชมป์รุ่นมินิมั่มเวท สนามมวยเวทีลุมพินี (พ.ศ. 2555) - แชมป์รุ่นไลต์ฟลายเวท เวทีมวยราชดำเนิน (พ.ศ. 2555) - แชมป์รุ่นฟลายเวท เวทีมวยราชดำเนิน (พ.ศ. 2555) - แชมป์รุ่นซูเปอร์ฟลายเวท เวทีมวยราชดำเนิน (พ.ศ. 2556) - แชมป์มวยรอบ 4 คน คิงส์ไฟเตอร์ สนามมวยเวทีลุมพินี (28 กุมภาพันธ์ พ.ศ. 2557) - เยาวชนดีเด่นด้านกีฬาจากเขตสวนหลวง และเยาวชนดีเด่นด้านกีฬาจากกรุงเทพมหานคร (พ.ศ. 2555) - เยาวชนต้นแบบมวยไทยจากสมาคมผู้สื่อข่าวอาชญากรรมแห่งประเทศไทย (พ.ศ. 2556)</doc>
