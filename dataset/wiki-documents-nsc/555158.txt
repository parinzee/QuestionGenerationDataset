<doc id="555158" url="https://th.wikipedia.org/wiki?curid=555158" title="เพนกวินน้อย">เพนกวินน้อย เพนกวินน้อย หรือ เพนกวินนางฟ้า หรือ เพนกวินสีน้ำเงิน หรือ เพนกวินสีน้ำเงินน้อย (; ) เป็นเพนกวินชนิดหนึ่ง เพนกวินน้อย จัดเป็นเพนกวินชนิดที่มีขนาดเล็กที่สุดในบรรดาเพนกวินทั้งหมด มีความสูงประมาณ 33 เซนติเมตร (13 นิ้ว) จนถึงประมาณ 43 เซนติเมตร น้ำหนักเพียง 1.5 กิโลกรัม (ขนาดแตกต่างกันตามแต่ละชนิดย่อย) นอกจากนี้แล้วยังมีชื่อเป็นภาษาพื้นเมืองต่าง ๆ เช่น โครัว (Kororā) ในภาษามาวรี และปิงกูวโน เปงเกโย (Pingüino pequeño) หรือ ปิงกูวโน อาซูล (Pingüino azul) ในภาษาสเปน ในชิลี เพนกวินน้อย มีขนที่ส่วนหลังสีฟ้าหรือสีน้ำเงิน มีจะงอยปากสั้นสีดำ และเป็นเพนกวินเพียงชนิดเดียวที่เมื่อเดินแล้ว หัวจะทิ่มลงไปข้างหน้า ไม่ตั้งตรงเหมือนเพนกวินทั่วไป พบกระจายพันธุ์ในหลายพื้นที่ของออสเตรเลีย, นิวซีแลนด์ รวมถึงบางแห่งในชิลี ซึ่งสำหรับออสเตรเลียแล้วถือเป็นเพนกวินเพียงชนิดเดียวเท่านั้นที่พบได้ในประเทศ โดยแหล่งที่สามารถพบเพนกวินน้อยได้มากที่สุดแห่งหนึ่ง คือ เกาะฟิลิป ในรัฐวิคตอเรีย เพนกวินน้อย เป็นเพนกวินที่ออกหากินในเวลากลางคืน ว่ายน้ำได้เร็วประมาณ 8 กิโลเมตร/ชั่วโมง และมีระยะทางหากินไกลได้ถึง 200 กิโลเมตร แต่โดยปกติแล้วจะดำน้ำได้ไม่ลึกเกินกว่า 2 เมตร อัตราโดยเฉลี่ยประมาณ 21 วินาที แต่ก็มีรายงานว่าสามารถดำได้ลึกและนานกว่านั้น ศัตรูตามธรรมชาติของเพนกวินน้อยมีมากกว่าเพนกวินชนิดอื่น ๆ เนื่องจากมีตัวขนาดเล็กกว่า เพนกวินน้อย เป็นเพียงเพนกวินชนิดเดียวที่อาศัยอยู่ในพื้น ๆ ที่ไม่มีน้ำแข็ง มีการผสมพันธุ์ได้ตลอดทั้งปี วางไข่ครั้งละ 2 ฟอง โดยการขุดโพรงในพื้นทรายในป่าละเมาะใกล้ทะเล หรือตามใต้ถุนบ้านเรือนผู้คน พ่อแม่นกจะช่วยกันเลี้ยงดูลูก ซึ่งบางครั้งลูกนกที่อ่อนแอจะตายไป เพื่อเป็นการส่งเสริมให้ลูกนกตัวที่แข็งแรงกว่าได้รับอาหารเต็มที่ เพื่อที่จะเติบโตต่อไปได้อย่างสมบูรณ์ มีอายุขัยโดยเฉลี่ย 6.5–7 ปี แต่พบที่มีอายุมากที่สุดในสถานที่เลี้ยงถึง 25 ปี</doc>
