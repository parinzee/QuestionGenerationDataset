<doc id="620562" url="https://th.wikipedia.org/wiki?curid=620562" title="พาณิภัค วงศ์พัฒนกิจ">พาณิภัค วงศ์พัฒนกิจ พาณิภัค วงศ์พัฒนกิจ (ชื่อเล่น: เทนนิส; เกิด 8 สิงหาคม พ.ศ. 2540) เป็นนักเทควันโดหญิงทีมชาติไทย แชมป์เทควันโดโลกปี 2015 รุ่นไม่เกิน 46 กก.หญิง ซึ่งเป็นแชมป์เทควันโดโลกคนที่ 4 ของไทย และเจ้าของเหรียญทองแรกจากกีฬาเทควันโด รุ่นเยาวชนหญิง ไม่เกิน 44 กก. ในการแข่งขันกีฬาโอลิมปิกเยาวชน หรือ มหกรรมกีฬายูธโอลิมปิกเกมส์ ครั้งที่ 2 ที่เมืองหนานจิง สาธารณรัฐประชาชนจีน เป็นนักกีฬาเทควันโดคนที่ 2 ของไทย ที่สามารถคว้าเหรียญทองจากการแข่งขันครั้งนี้ต่อจากวรวงษ์ พงษ์พานิช ซึ่งเป็นนักกีฬาเทควันโดคนแรกที่คว้าเหรียญทองจากการแข่งขันในมหกรรมกีฬายูธโอลิมปิกเกมส์ ครั้งที่ 1 ที่ประเทศสิงคโปร์ประวัติ ประวัติ. พาณิภัค วงศ์พัฒนกิจ มีชื่อเล่นว่า "เทนนิส" แต่เพื่อนๆหรือคนรู้จักจะเรียกเพียงสั้นๆ ว่า "นิส" เป็นบุตรสาวของนายสิริชัย วงศ์พัฒนกิจ ศึกษานิเทศสำนักเขตพื้นที่การศึกษาประถมศึกษาสุราษฎร์ธานี เขต 2 บิดาเป็นนักกีฬาฟุตบอล กรีฑา ว่ายน้ำ และนางวันทนา วงศ์พัฒนกิจ อดีตอาจารย์โรงเรียนวัดท่าไทร (ดิตถานุเคราะห์) เป็นอดีตนักกีฬาว่ายน้ำ และผู้นำการออกกำลังกายแอโรบิก พาณิภัคสำเร็จการศึกษาระดับชั้นประถมศึกษาจากโรงเรียนอนุบาลสุราษฎร์ธานี ชั้นมัธยมศึกษาตอนต้นจากโรงเรียนสุราษฎร์พิทยา จังหวัดสุราษฎร์ธานี ชั้นมัธยมศึกษาตอนปลายจากโรงเรียนเทพลีลา กรุงเทพมหานคร และศึกษาต่อระดับปริญญาตรีที่คณะวิทยาศาสตร์การกีฬา จุฬาลงกรณ์มหาวิทยาลัย พาณิภัคเป็นบุตรคนสุดท้องในจำนวนพี่น้อง 3 คน พี่คนโต คือ เรืออากาศเอกหญิงกรวิกา วงศ์พัฒนกิจ (ชื่อเล่น "โบว์ลิ่ง") อาจารย์สอนนักเรียนนายร้อยที่โรงเรียนเตรียมทหาร อดีตนักกีฬาว่ายน้ำไปแข่งขันกีฬาอาร์ราฟูร่าเกมส์ ที่ประเทศออสเตรเลีย และนายศราวิน วงศ์พัฒนกิจ (ชื่อเล่น "เบสบอล") อดีตนักกีฬาว่ายน้ำไปแข่งขันกีฬาอาร์ราฟูร่าเกมส์ ที่ประเทศออสเตรเลีย อดีตนักกีฬาเทควันโดได้เหรียญทองจากการแข่งขันกีฬาเยาวชนแห่งชาติ ที่จังหวัดสุโขทัย และกีฬานักเรียนนักศึกษาแห่งชาติ ที่จังหวัดขอนแก่นเส้นทางสู่ทีมชาติ เส้นทางสู่ทีมชาติ. พาณิภัคเริ่มเล่นกีฬาเทควันโดตั้งแต่อายุ 9 ปี ได้รับการฝึกสอนจากโค้ชคนแรก คือ นายทรงศักดิ์ ทิพย์นาง ที่ยิมตาปีเทควันโด จังหวัดสุราษฎร์ธานี เข้าสู่การเป็นนักกีฬาเทควันโดเยาวชนทีมชาติในปี 2554 ขณะมีอายุเพียง 13 ปี จากการเข้าร่วมการแข่งขัน "กีฬาเยาวชนแห่งชาติ ครั้งที่ 27" ที่จังหวัดอุตรดิตถ์ โดยคว้าเหรียญทองจากการแข่งขันเทควันโด รุ่นไม่เกิน 42 กก.หญิง เนื่องจากเป็นนักกีฬาที่มีรูปร่างสูง และมีหน่วยก้านดี ทำให้ชเว ยองซอก ผู้ฝึกสอนเทควันโดชาวเกาหลีใต้ เรียกตัวเข้ามาฝึกซ้อมและคัดเลือกเป็นนักกีฬาเทควันโดตัวแทนทีมชาติไทย เธอได้รับแรงบันดาลใจจากพี่ชายในการเล่นกีฬาเทควันโด มีนักกีฬาเทควันโดในดวงใจ คือ เยาวภา บุรพลชัย และมีนักกีฬารุ่นพี่ คือ ชนาธิป ซ้อนขำ เป็นแบบอย่างในการฝึกซ้อมนักกีฬาเทควันโดรุ่นเยาวชนพ.ศ. 2554 นักกีฬาเทควันโดรุ่นเยาวชน. พ.ศ. 2554. ในปี 2554 พาณิภัคเข้าร่วมการแข่งขันเทควันโด รายการ "โคเรีย โอเพ่น 2011" ที่เมืองชุนชอน ประเทศเกาหลีใต้ คว้าเหรียญทอง รุ่นไม่เกิน 42 กก.หญิง ซึ่งเป็นการแข่งขันเทควันโดครั้งแรกในฐานะเยาวชนทีมชาติไทย โดยเข้าร่วมการแข่งขันกับนักกีฬาเทควันโดทีมชาติไทย จำนวน 16 คน แบ่งเป็นเยาวชนหญิง จำนวน 6 คน ประกอบด้วย แพรวพรรณ วรรณโอสถ ภิญญาพัชญ์ ไชยพงศ์จรัญ คันธรัตน์ หนูราม ธนาภา แซ่เล้า วรวงษ์ พงษ์พานิช ภัทธิรา ดวงสิงห์ แบ่งเป็นเยาวชนชาย จำนวน 8 คน ประกอบด้วย ธนาภัทร รัตนเสวก สุทธิศักดิ์ จานทอง คฤพล เอี่ยมศรี อัครินทร์ กิจวิจารณ์ ดนุนัย ราชวงษา พัชระ สมจริง พีระเทพ ศิลาอ่อน ณัฐภัทร ตันตรามาตย์ แบ่งเป็นรุ่นประชาชน จำนวน 2 คน ประกอบด้วย ปรัชญา บูรพนาวิบูลย์ สรวิศ เลาหนิมิตพ.ศ. 2555 พ.ศ. 2555. ในปี 2555 เข้าร่วมการแข่งขันเทควันโด รายการ "เทรลเลบอร์ก โอเพ่น 2012" ที่เมืองเทรลเลบอร์ก ประเทศสวีเดน คว้าเหรียญทอง รุ่นไม่เกิน 46 กก.หญิง ต่อมาเข้าร่วมการแข่งขันเทควันโดเยาวชนชิงแชมป์โลก รายการ "WTF World Junior Taekwondo Championships 2012" รุ่นไม่เกิน 44 กก.หญิง ที่เมืองชาร์มเอลชีค ประเทศอียิปต์ จากนั้นเข้าร่วมการแข่งขันเทควันโดเยาวชนชิงแชมป์เอเชีย รายการ "Asian Junior Taekwondo Championships 2012" รุ่นไม่เกิน 49 กก.หญิง ที่เมืองโฮจิมินห์ ประเทศเวียดนาม และเข้าร่วมการแข่งขันเทควันโด รายการ "โคเรีย โอเพ่น 2012" ที่ประเทศเกาหลีใต้ คว้าเหรียญทอง รุ่นไม่เกิน 46 กก.หญิง ซึ่งเป็นการคว้าแชมป์สมัยที่ 2 จากรายการนี้ หลังจากนั้นเธอได้รับการคัดเลือกไปเก็บตัวนักกีฬาเทควันโดชุดโอลิมปิก ลอนดอนเกมส์ ซึ่งจัดขึ้นที่ประเทศอังกฤษ โดยเดินทางไปเก็บตัวที่ประเทศเกาหลีใต้ ภายใต้การฝึกซ้อมของชเว ยองซอก โค้ชชาวเกาหลีใต้ พาณิภัคเป็นตัวสำรองคู่ซ้อมของชนาธิป ซ้อนขำ ซึ่งได้รับเหรียญทองแดงจากการแข่งขันเทควันโด รุ่นไม่เกิน 49 กก.หญิง ในการแข่งขัน "โอลิมปิกเกมส์ 2012" ที่กรุงลอนดอน ประเทศอังกฤษพ.ศ. 2556 พ.ศ. 2556. ในปี 2556 เข้าร่วมการแข่งขันเทควันโด รายการ "US Open Taekwondo Championships 2013" ที่เมืองลาสเวกัส ประเทศสหรัฐอเมริกา คว้าเหรียญทอง รุ่นไม่เกิน 46 กก.หญิง ต่อมาเข้าร่วมการแข่งขันเทควันโดเยาวชนชิงแชมป์เอเชีย รายการ "Asian Junior Taekwondo Championships 2013" ที่กรุงจาการ์ตา ประเทศอินโดนีเซีย คว้าเหรียญทอง รุ่นไม่เกิน 44 กก.หญิง จากนั้นเข้าร่วมการแข่งขันเทควันโด รายการ "โคเรีย โอเพ่น 2013" ที่ประเทศเกาหลีใต้ คว้าเหรียญทอง รุ่นไม่เกิน 44 กก.หญิง ซึ่งเป็นการคว้าแชมป์สมัยที่ 3 จากรายการนี้ และเข้าร่วมการแข่งขันเทควันโด รายการ "Asian Youth Games 2013" ที่เมืองหนานจิง สาธารณรัฐประชาชนจีน คว้าเหรียญเงิน รุ่นไม่เกิน 47 กก.หญิง โดยเข้าร่วมการแข่งขันกับรามณรงค์ เสวกวิหารี นักกีฬาเทควันโด รุ่นไม่เกิน 53 กก.ชาย นอกจากนี้ยังเป็นนักกีฬาเทควันโดรุ่นเยาวชนที่มีโอกาสได้เข้าร่วมการแข่งขัน "ซีเกมส์ ครั้งที่ 27" ที่ประเทศเมียนมาร์ ในการแข่งขันเทควันโด รุ่นไม่เกิน 46 กก.หญิง ผลจากการแข่งขันทำให้พาณิภัคได้เพียงเหรียญเงิน เนื่องจากพ่ายคะแนนให้กับนักกีฬาเจ้าภาพแบบค้านสายตา จากการถูกเตะไปที่ศีรษะ ทำให้คะแนนขึ้นเป็น 7-5 ทางโค้ชขอยื่นประท้วงแต่ก็ไม่มีการกลับคำตัดสิน ซึ่งเป็นการแข่งขันที่สร้างความเสียใจและเป็นบทเรียนให้กับเธอพอสมควรพ.ศ. 2557 พ.ศ. 2557. ในปี 2557 เข้าร่วมการแข่งขันเทควันโด รายการ "เทรลเลบอร์ก โอเพ่น 2014" ที่เมืองเทรลเลบอร์ก ประเทศสวีเดน คว้าเหรียญทองแดง รุ่นไม่เกิน 46 กก.หญิง พาณิภัคเป็นหนึ่งในนักกีฬาเทควันโดที่เข้าร่วมการแข่งขัน "2014 Nanjing YOG Qualification Tournament" หรือ กีฬาโอลิมปิกเยาวชนรอบคัดเลือก ซึ่งจัดขึ้นที่ไทเป ประเทศไต้หวัน เป็นการแข่งขันเพื่อคว้าโควต้าไปเล่นรอบสุดท้ายในมหกรรมกีฬายูธโอลิมปิกเกมส์ ครั้งที่ 2 เธอสามารถคว้าเหรียญทองจากกีฬาเทควันโด รุ่นเยาวชนหญิง ไม่เกิน 44 กก. เป็นนักกีฬาเยาวชนคนที่ 12 ของไทยที่สามารถคว้าตั๋วเข้าร่วมการแข่งขันในมหกรรมกีฬายูธโอลิมปิกเกมส์ ครั้งที่ 2 จากนักกีฬาเยาวชนทีมชาติไทยทั้งหมด 37 คนที่เข้าร่วมการแข่งขัน โดยเอาชนะคะแนนนักกีฬาจากเวียดนาม 7-0 ในรอบชิงชนะเลิศ คว้าโควต้าเข้าร่วมการแข่งขันในมหกรรมกีฬายูธโอลิมปิกเกมส์ได้สำเร็จร่วมกับเทวินทร์ หาญปราบ นักกีฬาเทควันโด รุ่นเยาวชนชาย ไม่เกิน 48 กก. ที่คว้าเหรียญทองมาได้เช่นกัน หลังจากนั้นพาณิภัคก็สามารถคว้าเหรียญทองจากกีฬาเทควันโด ในมหกรรมกีฬายูธโอลิมปิกเกมส์ ครั้งที่ 2 ที่เมืองหนานจิง สาธารณรัฐประชาชนจีน ซึ่งเป็นเหรียญทองเหรียญแรกของทัพนักกีฬาไทย เธอสามารถสร้างประวัติศาสตร์ให้กับวงการเทควันโดไทยอีกครั้ง ด้วยการเอาชนะคะแนนเหงียน ธิ ธู ธุย นักกีฬาจากเวียดนาม 12-0 ในรอบแรก ฟาราห์นาซ ยาคูบี้ นักกีฬาจากอัฟกานิสถาน 19-0 ในรอบก่อนรองชนะเลิศ เฉิน ซิ ติง นักกีฬาจากไต้หวัน 8-1 ในรอบรองชนะเลิศ และเอาชนะแคเรน ออซเบค นักกีฬาจากอาเซอร์ไบจาน 21-1 ในรอบชิงชนะเลิศ เป็นนักกีฬาเทควันโดหญิงคนที่ 2 ที่คว้าเหรียญทองจากการแข่งขันในมหกรรมกีฬายูธโอลิมปิกเกมส์นักกีฬาเทควันโดรุ่นประชาชนพ.ศ. 2557 นักกีฬาเทควันโดรุ่นประชาชน. พ.ศ. 2557. พาณิภัคเป็นนักกีฬาเทควันโดที่เพิ่งก้าวเข้ามาเล่นในรุ่นประชาชน โดยก่อนหน้านี้ได้สร้างผลงานในระดับเยาวชนไว้มากมาย เธอได้เข้าร่วมการแข่งขันเทควันโดชิงแชมป์เอเชีย รายการ "Asian Taekwondo Championships 2014" รุ่นไม่เกิน 46 กก.หญิง ที่เมืองทาชเคนต์ ประเทศอุซเบกิสถาน เธอเป็นนักกีฬาเพียงคนเดียวที่สามารถคว้าเหรียญทองได้สำเร็จ และเป็นการแข่งขันเทควันโดรุ่นประชาชนเป็นครั้งแรก สำหรับการแข่งขันเทควันโดในอินชอนเกมส์ หรือ "เอเชียนเกมส์ ครั้งที่ 17" ที่ประเทศเกาหลีใต้ รอบ 16 คน พาณิภัคชนะคะแนนนักกีฬาจากเวียดนาม 9-3 รอบ 8 คน ชนะคะแนนนักกีฬาจากลาว 16-0 รอบรองชนะเลิศ พ่ายคะแนนนักกีฬาจากไต้หวัน 4-5 คว้าเหรียญทองแดง รุ่นไม่เกิน 46 กก.หญิง และเข้าร่วมการแข่งขันเทควันโด รายการ "2014 WTF World Grand Prix Final" รุ่นไม่เกิน 49 กก.หญิง ที่เมืองแมนเชสเตอร์ ประเทศอังกฤษพ.ศ. 2558 พ.ศ. 2558. ในปี 2558 พาณิภัคเข้าร่วมการแข่งขันเทควันโด รายการ "1st Qatar International Taekwondo Open 2015" รุ่นไม่เกิน 49 กก.หญิง ที่กรุงโดฮา ประเทศกาตาร์ เป็นการแข่งขันเพื่อเก็บสะสมคะแนนในการจัดอันดับโลก หรือ G1 โดยเข้าร่วมการแข่งขันกับนักกีฬาเทควันโดทีมชาติไทย จำนวน 3 คน ประกอบด้วย ธนาภา แซ่เล้า รุ่นไม่เกิน 57 กก.หญิง ณัฐวีร์ กล่อมพงษ์ รุ่นไม่เกิน 58 กก.ชาย ติณณภพ ผดุงธรรม รุ่นไม่เกิน 68 กก.ชาย ผลจากการแข่งขันในรอบแรก เป็นฝ่ายชนะคะแนนนักกีฬาจากอุซเบกิสถาน 9-2 รอบรองชนะเลิศ พ่ายคะแนนนักกีฬาจากโครเอเชีย 5-6 ในยกซัดเดนเดธ คว้าเหรียญทองแดง รุ่นไม่เกิน 49 กก.หญิง และเดินทางต่อเพื่อเข้าร่วมการแข่งขันเทควันโด รายการ "42nd Lotto Dutch Open Taekwondo Championships 2015" รุ่นไม่เกิน 49 กก.หญิง ที่ประเทศเนเธอร์แลนด์ เป็นการแข่งขันเพื่อเก็บสะสมคะแนนในการจัดอันดับโลก หรือ G2 รอบแรกเป็นฝ่ายชนะคะแนนนักกีฬาจากเบลเยี่ยม 30-7 รอบสองชนะคะแนนนักกีฬาจากเดนมาร์ก 15-2 รอบสามชนะคะแนนนักกีฬาจากอังกฤษ 6-0 รอบก่อนรองชนะเลิศ ชนะคะแนนนักกีฬาจากรัสเซีย 8-6 รอบรองชนะเลิศ พ่ายคะแนนนักกีฬาจากเซอร์เบีย 5-15 คว้าเหรียญทองแดง รุ่นไม่เกิน 49 กก.หญิง เข้าร่วมการแข่งขันเทควันโดชิงแชมป์โลก รายการ "WTF World Taekwondo Championships 2015" รุ่นไม่เกิน 46 กก.หญิง ที่ประเทศรัสเซีย ผลจากการแข่งขันในรอบแรก เป็นฝ่ายชนะคะแนนนักกีฬาจากฟิลิปปินส์ 19-3 รอบสองชนะคะแนนนักกีฬาจากตูนีเซีย 3-1 รอบก่อนรองชนะเลิศ ชนะคะแนนนักกีฬาจากมองโกเลีย 8-1 รอบรองชนะเลิศ ชนะคะแนนนักกีฬาจากบราซิล 8-4 รอบชิงชนะเลิศ ชนะคะแนนนักกีฬาจากยูเครน โดยการนับคะแนนจากเกราะไฟฟ้า เนื่องจากนักกีฬาทั้งสองฝ่ายมีคะแนนเท่ากันในยกซัดเดนเดธ ผลการตัดสินทำให้พาณิภัคคว้าเหรียญทอง รุ่นไม่เกิน 46 กก.หญิง เป็นแชมป์เทควันโดโลกคนที่ 4 ของไทยต่อจากรังสิญา นิสัยสม ชัชวาล ขาวละออ และชนาธิป ซ้อนขำ นอกจากนี้ยังเป็นหนึ่งในนักกีฬาเทควันโดที่เข้าร่วมการแข่งขัน รายการ "Australian Open 2015" ที่เมืองเมลเบิร์น ประเทศออสเตรเลีย คว้าเหรียญทอง รุ่นไม่เกิน 46 กก.หญิง ซึ่งเป็นการแข่งขันเพื่อเก็บสะสมคะแนนในการจัดอันดับโลก หรือ G2 จากนั้นเข้าร่วมการแข่งขันเทควันโด รายการ "โคเรีย โอเพ่น 2015" ที่เมืองชุนชอน ประเทศเกาหลีใต้ คว้าเหรียญทองแดง รุ่นไม่เกิน 46 กก.หญิง ซึ่งเป็นการแข่งขันเพื่อเก็บสะสมคะแนนในการจัดอันดับโลก หรือ G2 ต่อมาเข้าร่วมการแข่งขันเทควันโด รายการ "2015 WTF World Grand Prix Series 1" รุ่นไม่เกิน 49 กก.หญิง ที่กรุงมอสโก ประเทศรัสเซีย ร่วมกับชนาธิป ซ้อนขำ รุ่นไม่เกิน 49 กก.หญิง รามณรงค์ เสวกวิหารี รุ่นไม่เกิน 58 กก.ชาย และเข้าร่วมการแข่งขันเทควันโด รายการ "Indonesia Open Taekwondo Championship 2015" ที่เมืองเปกันบารู ประเทศอินโดนีเซีย โดยเป็นฝ่ายชนะคะแนนชนาธิป ซ้อนขำ คว้าเหรียญทอง รุ่นไม่เกิน 49 กก.หญิง เข้าร่วมการแข่งขันเทควันโด รายการ "2015 WTF World Grand Prix Series 2" รุ่นไม่เกิน 49 กก.หญิง ที่เมืองซัมซุน ประเทศตุรกี เป็นการแข่งขันเพื่อเก็บสะสมคะแนนในการจัดอันดับโลก หรือ G4 ร่วมกับนักกีฬาเทควันโดทีมชาติไทย จำนวน 4 คน ประกอบด้วย ชนาธิป ซ้อนขำ รุ่นไม่เกิน 49 กก.หญิง รังสิญา นิสัยสม รุ่นไม่เกิน 57 กก.หญิง รามณรงค์ เสวกวิหารี รุ่นไม่เกิน 58 กก.ชาย พีระเทพ ศิลาอ่อน รุ่นไม่เกิน 80 กก.ชาย พาณิภัคชนะผ่านเข้ารอบ 32 คน รอบ 16 คน เป็นฝ่ายชนะคะแนนนักกีฬาจากตุรกี 20-6 รอบก่อนรองชนะเลิศ ชนะคะแนนนักกีฬาจากบราซิล 13-0 รอบรองชนะเลิศ ชนะคะแนนนักกีฬาจากรัสเซีย 13-3 รอบชิงชนะเลิศ พ่ายคะแนนนักกีฬาจากจีน 24-12 คว้าเหรียญเงิน รุ่นไม่เกิน 49 กก.หญิง เข้าร่วมการแข่งขันเทควันโด รายการ "2015 WTF World Grand Prix Series 3" รุ่นไม่เกิน 49 กก.หญิง ที่เมืองแมนเชสเตอร์ ประเทศอังกฤษ ร่วมกับชนาธิป ซ้อนขำ ซึ่งเข้าร่วมการแข่งขันในรุ่นเดียวกัน และเข้าร่วมการแข่งขันเทควันโด รายการ "21st Croatia Open 2015" หรือ G1 รุ่นไม่เกิน 49 กก.หญิง ร่วมกับชนาธิป ซ้อนขำ ที่เมืองซาเกร็บ ประเทศโครเอเชีย รอบชิงชนะเลิศ เป็นฝ่ายชนะคะแนนชนาธิป ซ้อนขำ คว้าเหรียญทอง รุ่นไม่เกิน 49 กก.หญิง เข้าร่วมการแข่งขันเทควันโด รายการ "2015 WTF World Grand Prix Final" ที่ประเทศเม็กซิโก เป็นรายการแข่งขันเทควันโดสนามสุดท้ายที่จัดขึ้นเพื่อเก็บสะสมคะแนน หรือ G8 ซึ่งมีเพียงนักกีฬาเทควันโดอันดับที่ 1-8 ในรุ่นที่มีการแข่งขันโอลิมปิกเกมส์มาประลองฝีมือกัน เพื่อคว้าโควต้าเข้าร่วมการแข่งขัน "โอลิมปิกเกมส์ 2016" ที่กรุงรีโอเดจาเนโร ประเทศบราซิล การแข่งขันครั้งนี้พาณิภัคเข้าร่วมการแข่งขันกับชนาธิป ซ้อนขำ ในรุ่นไม่เกิน 49 กก.หญิง ซึ่งเป็นการแข่งขันที่นักกีฬาไทยจะต้องมาต่อสู้กันเอง ผลการแข่งขันในรอบแรก เป็นฝ่ายชนะคะแนนชนาธิป ซ้อนขำ 2-0 รอบสองพ่ายคะแนนนักกีฬาจากจีน 3-15 ดังนั้นต้องทำการแข่งขันอีกครั้งเพื่อชิงเหรียญทองแดง โดยพบกับนักกีฬาจากเม็กซิโก ผลการแข่งขันพาณิภัคเป็นฝ่ายชนะคะแนน 4-2 คว้าเหรียญทองแดง รุ่นไม่เกิน 49 กก.หญิงพ.ศ. 2559 พ.ศ. 2559. ในปี 2559 เข้าร่วมการแข่งขันเทควันโด รายการ "US Open Taekwondo Championships 2016" รุ่นไม่เกิน 49 กก.หญิง ที่รัฐเนวาดา ประเทศสหรัฐอเมริกา ร่วมกับนักกีฬาเทควันโดทีมชาติไทย จำนวน 4 คน ประกอบด้วย ชนาธิป ซ้อนขำ รุ่นไม่เกิน 53 กก.หญิง พรรณนภา หาญสุจินต์ รุ่นไม่เกิน 57 กก.หญิง เทวินทร์ หาญปราบ รุ่นไม่เกิน 58 กก.ชาย ณัฐวีร์ กล่อมพงษ์ รุ่นไม่เกิน 63 กก.ชาย พาณิภัคชนะผ่านเข้ารอบ 32 คน รอบ 16 คน ชนะคะแนนนักกีฬาจากแคนาดา 21-1 รอบ 8 คน ชนะคะแนนนักกีฬาจากไต้หวัน 7-5 รอบรองชนะเลิศ ชนะคะแนนนักกีฬาจากโคลัมเบีย 9-3 รอบชิงชนะเลิศ ชนะคะแนนนักกีฬาจากเม็กซิโก 15-3 คว้าเหรียญทอง รุ่นไม่เกิน 49 กก.หญิง ต่อมาเข้าร่วมการแข่งขันเทควันโด รายการ "Fujairah Open 2016" รุ่นไม่เกิน 49 กก.หญิง ที่รัฐฟูไจราห์ ประเทศสหรัฐอาหรับเอมิเรตส์ โดยชนะผ่านเข้ารอบ 16 คน รอบก่อนรองชนะเลิศ ชนะคะแนนนักกีฬาจากอินโดนีเซีย 7-0 รอบรองชนะเลิศ ชนะคะแนนนักกีฬาจากคาซัคสถาน 17-5 รอบชิงชนะเลิศ ชนะคะแนนนักกีฬาจากบราซิล 8-5 คว้าเหรียญทอง รุ่นไม่เกิน 49 กก.หญิง พาณิภัคเป็นหนึ่งในนักกีฬาเทควันโดที่เดินทางไปเก็บตัวฝึกซ้อมที่ประเทศเกาหลีใต้เป็นเวลา 1 เดือน ร่วมกับนักกีฬาเทควันโดทีมชาติไทย จำนวน 7 คน ประกอบด้วย ชนาธิป ซ้อนขำ พรรณนภา หาญสุจินต์ รังสิญา นิสัยสม เทวินทร์ หาญปราบ ณัฐวีร์ กล่อมพงษ์ อัครินทร์ กิจวิจารณ์ พีระเทพ ศิลาอ่อน ต่อมาเข้าร่วมการแข่งขันเทควันโดชิงแชมป์เอเชีย รายการ "Asian Taekwondo Championships 2016" รุ่นไม่เกิน 49 กก.หญิง ที่เมืองปาไซ ประเทศฟิลิปปินส์ ผลการแข่งขันรอบแรก ชนะคะแนนนักกีฬาจากคาซัคสถาน 15-0 รอบก่อนรองชนะเลิศ ชนะคะแนนนักกีฬาจากฮ่องกง 29-3 รอบรองชนะเลิศ ชนะคะแนนนักกีฬาจากเวียดนาม 7-4 รอบชิงชนะเลิศ ชนะคะแนนนักกีฬาจากเกาหลีใต้ในยกซัดเดนเดธ คว้าเหรียญทอง รุ่นไม่เกิน 49 กก.หญิง และเข้าร่วมการแข่งขันเทควันโด รายการ "Austrian Open 2016" คว้าเหรียญทอง รุ่นไม่เกิน 49 กก.หญิง ที่เมืองอินส์บรุค ประเทศออสเตรีย พาณิภัคได้รับการคัดเลือกจากสมาคมกีฬาเทควันโดแห่งประเทศไทย เข้าร่วมการแข่งขัน "โอลิมปิกเกมส์ 2016" รุ่นไม่เกิน 49 กก.หญิง ที่กรุงรีโอเดอจาเนโร ประเทศบราซิล ร่วมกับนักกีฬาเทควันโดทีมชาติไทย จำนวน 2 คน ประกอบด้วย พรรณนภา หาญสุจินต์ รุ่นไม่เกิน 57 กก.หญิง เทวินทร์ หาญปราบ รุ่นไม่เกิน 58 กก.ชาย และสามารถคว้าเหรียญทองแดง รุ่นไม่เกิน 49 กก.หญิง มาครองได้สำเร็จ เป็นนักกีฬาเทควันโดหญิงคนที่ 4 ของไทย ที่คว้าเหรียญรางวัลในการแข่งขันกีฬาโอลิมปิกเกมส์พ.ศ. 2560 พ.ศ. 2560. ในปี 2560 พาณิภัคเข้าร่วมการแข่งขันเทควันโด รายการ "US Open Taekwondo Championships 2017" คว้าเหรียญทอง รุ่นไม่เกิน 53 กก.หญิง ที่เมืองลาสเวกัส ประเทศสหรัฐอเมริกา รอบชิงชนะเลิศเป็นฝ่ายชนะคะแนนนักกีฬาจากเซอร์เบีย 24-7 การแข่งขันครั้งนี้พาณิภัคได้รับเหรียญรางวัลร่วมกับนภาพร จรณวัต เหรียญทอง รุ่นไม่เกิน 49 กก.หญิง และเทวินทร์ หาญปราบ เหรียญเงิน รุ่นไม่เกิน 58 กก.ชายรางวัลที่ได้รับรางวัลที่ได้รับ. - นักกีฬาเยาวชนสมัครเล่นหญิงรองดีเด่น "วันกีฬาแห่งชาติ" ประจำปี 2557 - นักกีฬาเยาวชนสมัครเล่นหญิงดีเด่น "วันกีฬาแห่งชาติ" ประจำปี 2558 - MasTKD AWARDS 2015 - Best Female Athlete - Singha Sports Hall of Fame "นักกีฬาหัวใจสิงห์" ประจำปี 2559 - นักกีฬาสมัครเล่นยอดเยี่ยมหญิง "สยามกีฬา อวอร์ดส" ครั้งที่ 10 - นักกีฬาเยาวชนหญิงยอดเยี่ยม "วันนักกีฬายอดเยี่ยม" ประจำปี 2558 - เยาวชนต้นแบบ อนุรักษ์ศิลปวัฒนธรรมไทย (ด้านกีฬา) - นักกีฬาเยาวชนสมัครเล่นหญิงดีเด่น "วันกีฬาแห่งชาติ" ประจำปี 2559 - รองชนะเลิศนักกีฬาสมัครเล่นยอดเยี่ยมหญิง "สยามกีฬา อวอร์ดส" ครั้งที่ 11 - MThai Top Talk-About 2018 รางวัล Top Talk-About Sportsperson (นักกีฬาที่ถูกกล่าวถึงมากที่สุด)ผลงานอื่นโฆษณาผลงานอื่น. โฆษณา. - กล้องถ่ายรูป FUJIFILM X Series (Find your wonder-side) - ถุงขยะแชมเปี้ยน (Champion Bags)เครื่องราชอิสริยาภรณ์เครื่องราชอิสริยาภรณ์. - พ.ศ. 2557 - เครื่องราชอิสริยาภรณ์อันเป็นที่สรรเสริญยิ่งดิเรกคุณาภรณ์ ชั้นเบญจมดิเรกคุณาภรณ์ (บ.ภ.)</doc>
