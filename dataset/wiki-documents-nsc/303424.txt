<doc id="303424" url="https://th.wikipedia.org/wiki?curid=303424" title="ปีเตอร์ พอล แอนด์ แมรี">ปีเตอร์ พอล แอนด์ แมรี ปีเตอร์, พอล แอนด์ แมรี กลุ่มดนตรีโฟล์ก-ร็อกสัญชาติอเมริกัน ประกอบด้วยปีเตอร์ แยร์โรว์ กับโนเอล พอล สตูกีย์ ในตำแหน่งกีตาร์และร้องประสานเสียง และแมรี เทรเวอร์ส นักร้องนำหญิง เป็นวงทริโอที่มีชื่อเสียงที่สุดวงหนึ่งในช่วงทศวรรษ 1960 ผลงานเพลงของปีเตอร์, พอล แอนด์ แมรี ประสบความสำเร็จตั้งแต่อัลบั้มแรกในปี 1962 ซึ่งติดอันดับหนึ่งของนิตยสารบิลบอร์ดนานถึง 7 สัปดาห์ และอยู่ในอันดับท็อปเท็นติดต่อกันถึง 10 เดือน มีเพลงฮิตเช่นเพลง "500 Miles", "Lemon Tree", "If I Had a Hammer" และ "Where Have All the Flowers Gone?" ของพีท ซีเกอร์ ผลงานเพลงอื่นที่เป็นเพลงฮิต เช่น "Puff the Magic Dragon" และ "Blowin' in the Wind" ของบ็อบ ไดแลน จากอัลบั้มชุดที่สอง ขึ้นถึงอันดับหนึ่งในปี 1963 และอีกเพลงที่มีชื่อเสียง คือเพลง "Leaving on a Jet Plane" ของจอห์น เดนเวอร์ ขึ้นถึงอันดับหนึ่งในปี 1969 หลังจากประสบความสำเร็จสูงสุด ก็ได้แยกย้ายออกไปทำงานส่วนตัว แต่ไม่ประสบความสำเร็จเท่าที่ควร สมาชิกทั้งสามจึงกลับมารวมตัวอันอีกครั้ง ตั้งแต่ปี 1978 จนกระทั่งแมรี เทรเวอร์ส เสียชีวิตเนื่องจากโรคมะเร็งเม็ดเลือดขาว</doc>
