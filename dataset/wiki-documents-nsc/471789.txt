<doc id="471789" url="https://th.wikipedia.org/wiki?curid=471789" title="อินทร สิงหเนตร">อินทร สิงหเนตร อินทร สิงหเนตร เป็นอดีตสมาชิกสภาผู้แทนราษฎรจังหวัดเชียงใหม่ 3 สมัย ได้รับเลือกตั้งครั้งแรกในการเลือกตั้งสมาชิกสภาผู้แทนราษฎรไทยเป็นการทั่วไป พ.ศ. 2480 และอดีตสมาชิกวุฒิสภาจากการแต่งตั้ง ในปี พ.ศ. 2489ประวัติ ประวัติ. อินทร เป็นบุตรของนายดวงชื่น กับนางบัวจันทร์ สิงหเนตร เกิดเมื่อวันที่ 24 มกราคม พ.ศ. 2440 ที่อำเภอเมือง จังหวัดเชียงใหม่ มีพี่น้องรวม 7 คน ได้แก่ นายอินทร นางสาวศรีวิไล นายแพทย์จินดา (เจ้าของโรงพยาบาลจินดา สิงหเนตร) ร้อยโท ราศรี สิงหเนตร นายอดุลย์ นายดวงเลื่อน และนายเทอดศักดิ์ อินทรเข้ารับการศึกษาที่โรงเรียนปรินส์รอยแยลส์วิทยาลัย ต่อมาย้ายไปเรียนที่โรงเรียนยุพราชวิทยาลัย ต่อมาได้ศึกษาจนจบปริญญาธรรมศาสตรบัณฑิต (ธ.บ.) จากมหาวิทยาลัยธรรมศาสตร์ และเนติบัณฑิตไทย และประกอบอาชีพเป็นทนายความ จากนั้นจึงลงสมัครรับเลือกตั้งเป็นสมาชิกสภาผู้แทนราษฎร ในการเลือกตั้ง พ.ศ. 2480 ซึ่งเป็นการเลือกตั้งครั้งที่สองในประเทศไทย และได้รับเลือกอีก 2 สมัยต่อมา อินทรเป็นนักการเมืองที่มีบทบาทในการคัดค้านการเสนอให้วันที่ 24 มิถุนายน เป็นวันชาติตามข้อเสนอของจอมพล ป.พิบูลสงคราม ร่วมกับเลียง ไชยกาล ด้วยเหตุผลว่านั่นเป็นวันปฏิวัติ และไม่เป็นการเคารพต่อสถาบันพระมหากษัตริย์ ทำให้อินทรและเลียงถูกจับโยนลงในสระน้ำพระที่นั่งอนันตสมาคม และถูกสภาผู้แทนราษฎรขับออกจากสภาผู้แทนราษฎร ในปี พ.ศ. 2481 ในระหว่างการอภิปรายไม่ไว้วางใจในปลายเดือนพฤษภาคม พ.ศ. 2490 ในสมัยรัฐบาล พลเรือตรี ถวัลย์ ธำรงนาวาสวัสดิ์ เป็นนายกรัฐมนตรี ที่มีการอภิปรายนานถึง 7 วัน 7 คืน ที่เรียกกันว่า "มหกรรม 7 วัน" ในระหว่างนี้ ส.ส.พรรคประชาธิปัตย์ หลายคนถูกลอบยิงหรือลอบทำร้าย เช่น นายสุวิชช พันธเศรษฐ ถูกลอบยิงแต่รอดมาได้ ดังนั้นเพื่อความปลอดภัย หลังเลิกอภิปรายในช่วงเวลาค่ำคืน หม่อมราชวงศ์เสนีย์ ปราโมช รองหัวหน้าพรรคได้ใช้รถยนต์มินิยี่ห้อมอร์ริสที่ยืมมาจากพลตำรวจตรี พระพินิจชนคดี พี่เขย พา ส.ส. ของพรรคนั่งรวมกันแล้วไปส่งถึงบ้านพักของแต่ละคนจนครบ คืนหนึ่งที่บริเวณหน้าวัดมกุฏกษัตริยารามซึ่งเป็นที่มืดและเปลี่ยว มีรถยนต์สีดำยี่ห้อเรย์โนลต์วิ่งตามมาด้วยท่าทีไม่ประสงค์ดี อินทรซึ่งนั่งข้างหม่อมราชวงศ์เสนีย์ อาสาจะต่อสู้ด้วยปืนพกกระบอกเล็กที่มีความยาวไม่ถึง 4 นิ้วฟุตที่พกมาในกระเป๋า แต่ปรากฏว่าพอรถวิ่งถึงหน้าสนามม้านางเลิ้งเป็นที่สว่างมีผู้คนสัญจรไปมา รถเรย์โนลต์สีดำคันนั้นก็วิ่งแซงหน้าหายไป ต่อมาอินทรถูกลอบสังหารในขณะเดินออกกำลังกายในตอนเช้าที่หน้าวัดศรีดอนไชย</doc>
