<doc id="633363" url="https://th.wikipedia.org/wiki?curid=633363" title="บราซิลพบเยอรมนี (ฟุตบอลโลก 2014)">บราซิลพบเยอรมนี (ฟุตบอลโลก 2014) การแข่งขันฟุตบอลคู่บราซิลพบเยอรมนีซึ่งเกิดขึ้นเมื่อวันที่ 8 กรกฎาคม 2557 ที่สนามกีฬามีเนย์เรา ในเบโลโอรีซอนชี ประเทศบราซิล เป็นการแข่งขันรอบรองชนะเลิศนัดแรกของฟุตบอลโลก 2014 ทั้งสองทีมผ่านเข้าสู่รอบดังกล่าวโดยมีสถิติไม่แพ้เลยตลอดการแข่งขัน เกมนี้จบลงด้วยความปราชัยของบราซิล เยอรมนีนำ 5–0 ในครึ่งแรก โดยทำได้ 4 ประตูในช่วง 6 นาทีแรก ต่อมา เยอรมนีทำประตูเพิ่มเป็น 7–0 ในครึ่งหลัง ก่อนบราซิลทำประตูคืนได้ในนาทีสุดท้าย เมื่อหมดเวลาการแข่งขัน เยอรมนีเป็นฝ่ายชนะ 7–1 ประตู โทนี โครสได้รับเลือกเป็นแมนออฟเดอะแมตช์ โดย มาร์โก รอดริเกซ ชาวเม็กซิโก เป็นผู้ตัดสินที่หนึ่งในการแข่งขันนัดดังกล่าว ชัยชนะของเยอรมนีเป็นการชนะที่มีส่วนต่างประตูมากที่สุดในรอบรองชนะเลิศของฟุตบอลโลก ในเกมนี้ เยอรมนีทำลายสถิติชาติที่ทำประตูได้มากที่สุดในประวัติศาสตร์ฟุตบอลโลก คือ 223 ประตู แซงบราซิลซึ่งทำได้ 221 ประตู ประตูที่สองของเยอรมนี ซึ่งมีโรสลัฟ โคลเซอเป็นผู้ทำประตู เป็นประตูที่ 16 ในการลงแข่งขันฟุตบอลโลก แซงหน้าโรนัลโดของบราซิลเป็นผู้ทำประตูได้สูงสุดตลอดกาลของฟุตบอลโลก บราซิลเสียสถิติไม่แพ้ในบ้านติดต่อกัน 62 นัดในการแข่งขันย้อนกลับไปถึงปี 2518 เมื่อพ่าย 1–3 ประตูต่อเปรูในโคปาอเมริกาปีนั้น และเทียบเท่ากับส่วนต่างประตูที่แพ้มากที่สุด เมื่อพ่าย 6–0 ประตูต่ออุรุกวัยในปี 2463 ซึ่งทำให้มีการกล่าวถึงการแข่งขันนัดนี้ว่าเป็นความอัปยศของชาติ สื่อมวลชนบราซิลเรียกเกมนี้ว่า มีเนย์ราซู () เพื่อระลึกถึงมารากานาซู () ในฟุตบอลโลก 1950 ซึ่งบราซิลพ่ายอย่างไม่คาดฝันในบ้านต่ออุรุกวัย</doc>
