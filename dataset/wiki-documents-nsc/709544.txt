<doc id="709544" url="https://th.wikipedia.org/wiki?curid=709544" title="จอห์น เคร์รี">จอห์น เคร์รี จอห์น ฟอบส์ เคร์รี () เป็นนักการเมืองชาวอเมริกันผู้ดำรงตำแหน่งรัฐมนตรีว่าการกระทรวงการต่างประเทศสหรัฐอเมริกาคนที่ 66, อดีตสมาชิกวุฒิสภาสหรัฐอเมริกาจากรัฐแมสซาชูเซตส์ โดยดำรงตำแหน่งประธานคณะกรรมาธิการความสัมพันธ์ระหว่างประเทศของวุฒิสภา นอกจากนี้ เขายังเคยเป็นผู้ท้าชิงตำแหน่งประธานาธิบดีสหรัฐอเมริกาคนที่ 43 ในการเลือกตั้งประธานาธิบดีสหรัฐอเมริกา พ.ศ. 2547 อีกด้วย ซึ่งเขาก็พ่ายแพ้แก่ จอร์จ ดับเบิลยู. บุช เคร์รีเกิดที่เมืองออโรรา ในรัฐโคโลราโด และเข้าเรียนในโรงเรียนประจำในรัฐแมสซาชูเซตส์และรัฐนิวแฮมป์เชียร์ เขาจบการศึกษาจากมหาวิทยาลัยเยลเมื่อ พ.ศ. 2509 ในสาขารัฐศาสตร์ ซึ่งในปีเดียวกันนี้เอง เคร์รีได้เข้าเป็นทหารในกองทัพเรือสหรัฐในฐานะกำลังพลสำรอง ในปีต่อมาเขาถูกส่งไปปฏิบัติการในสงครามเวียดนาม เป็นเวลา 4 เดือน โดยเขาเป็นหัวหน้าหน่วยเรือเร็ว ภายหลังกลับมายังสหรัฐ เขาได้เข้าร่วมกับกลุ่ม "ทหารผ่านศึกเวียดนามไม่เอาสงคราม" ซึ่งเขาดำรงตำแหน่งโฆษกของกลุ่มและคอยปราศัยต่อต้านการทำสงครามในเวียดนาม ภายหลังจากจบการศึกษาระดับปริญญาเอกด้านกฎหมาย จากวิทยาลัยกฎหมายบอสตัน เครร์รีได้เข้าทำงานเป็นผู้ช่วยอัยการประจำเขต และต่อมาได้ดำรงตำแหน่งรองผู้ว่าการรัฐแมสซาชูเซตส์ ต่อมาเขาได้รับเลือกเป็นสมาชิกวุฒิสภาสหรัฐใน พ.ศ. 2528 และดำรงตำแหน่งนี้ติดต่อกันถึง 6 วาระ ในช่วงหาเสียงการเลือกตั้งประธานาธิบดีสหรัฐอเมริกา พ.ศ. 2547 เขาได้โจมตีนโยบายสงครามอิรักของจอร์จ ดับเบิลยู. บุช ต่อมาในพ.ศ. 2552 เขาได้ดำรงตำแหน่งประธานคณะกรรมาธิการความสัมพันธ์ระหว่างประเทศของวุฒิสภาจนกระทั่งเขาได้รับการทาบทามจากประธานาธิบดี บารัคโอ บามา ในการเข้ารับตำแหน่งรัฐมนตรีว่าการกระทรวงการต่างประเทศสหรัฐ ต่อจากนางฮิลลารี คลินตัน</doc>
