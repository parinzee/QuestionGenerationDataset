<doc id="443426" url="https://th.wikipedia.org/wiki?curid=443426" title="ไวต์ฮาร์ตเลน">ไวต์ฮาร์ตเลน ไวต์ฮาร์ตเลน () เป็นสนามฟุตบอลในย่านทอตนัม ในกรุงลอนดอน ประเทศ อังกฤษ สร้างขึ้นในปี ค.ศ. 1899 และเป็นสนามประจำของทอตนัมฮอตสเปอร์ โดยสนามมีความจุทั้งหมด 36,230 ที่นั่ง สนามฟุตบอลแห่งหนึ่งเป็นที่รู้จักกันดีในแถบย่านกรุงลอนดอน และสนามแห่งนี้ยังได้รับเลือกให้เป็นสนามฟุตบอลที่มีความสะอาดและอุดุมสมบูรณ์ที่สุดในประเทศอังกฤษ โดยสนามมีพื้นที่เป็นพื้นหญ้ามีความยาว 100 เมตร ความกว้าง 67 เมตร โดยสถาปนิกชื่อ อาชิบัลด์ ลีตช์ ชาวสกอตแลนด์ เป็นคนออกแบบสนามนี้สนามใหม่ในอนาคต สนามใหม่ในอนาคต. มีแผนมากมายสำหรับการย้ายสนามใหม่ โดยตามรายงานแรกในปี ค.ศ. 2001 จะย้ายไปยังสนามกีฬาในเขตพิคเกตส์ล็อก ที่มีความจุ 43,000 คน เพื่อใช้เป็นสนามแข่งขันกรีฑาชิงแชมป์โลก 2005 อย่างไรก็ตาม เฮลซิงกิ ได้รับเลือกเป็นเมืองที่จะจัดการแข่งขัน ทำให้สนามนั้นไม่ได้สร้างขึ้น และในช่วงหลายปีถัดมาก็ได้มีการหาวิธีที่จะย้ายสนามมากมาย รวมไปถึงการย้ายไปยังสนามกีฬาเวมบลีย์ (ซึ่งเปิดในปี ค.ศ. 2007) ในปี ค.ศ. 2011 สนามกีฬาโอลิมปิกลอนดอน ซึ่งสร้างขึ้นเพื่อโอลิมปิกฤดูร้อน 2012 ก็ได้เป็นอีกทางเลือกหนึ่งที่จะย้ายมาที่สนามแห่งนี้ ในปีเดียวกัน มีการยื่นขอใช้สนามกีฬาระหว่างสเปอร์กับเวสต์แฮมยูไนเต็ด หลังจากสเปอร์ได้ชนะในการเสนอราคาครั้งแรก และได้ดำเนินการตามกฎหมายแล้ว แต่หลังจากนั้นสเปอร์กับถอนตัวในภายหลัง ทำให้เวสต์แฮมยูไนเต็ดใช้สนามนี้แทนด้วยสัญญา 99 ปี ในเวลาเดียวกันกับการเสนอราคาเช่าสนามกีฬาโอลิมปิก สโมสรได้คิดค้นแนวคิดของโครงการพัฒนานอร์ธทัมเบอร์แลนด์ สำหรับการสร้างสนามใหม่ โดยใช้พื้นที่บางส่วนของไวต์ฮาร์ตเลนด้วย ซึ่งโครงการนี้ได้รับการยืนยันอย่างเป็นทางการในวันที่ 30 ตุลาคม ค.ศ. 2008 โดยวางแผนที่จะสร้างสนามใหม่ทางด้านทิศเหนือของสนามเดิม ซึ่งสนามใหม่จะมีความจุ 56,250 คน และมีแนวโน้มว่าจะใช้ชื่อสนามตามผู้สนับสนุนหลักแทน ในพื้นที่ของสนามใหม่จะรวมไปด้วยสิ่งอำนวยความสะดวก, ร้านค้า, ที่อยู่อาศัย, พิพิธภัณฑ์สโมสร และพื้นที่สาธารณะซึ่งใช้เป็นลานสเก็ตน้ำแข็งชั่วคราว รวมไปถึงที่ตั้งใหม่ของมูลนิธิทอตนัมฮอตสเปอร์ เมื่อวันที่ 26 ตุลาคม ค.ศ. 2009 สโมสรได้ยืนยันสำหรับโครงการสร้างสนามใหม่ และหวังว่าจะสร้างในปี ค.ศ. 2010 และเปิดใช้ได้ในปี ค.ศ. 2012 แต่แล้วในเดือนพฤษภาคม ค.ศ. 2010 โครงการได้ถูกถอดถอนออก โดยสภาเมืองฮารินเกย์ได้ยื่นคำขอในวันที่ 30 ตุลาคม ค.ศ. 2010 สำหรับสิทธิในการสร้างสนามใหม่และพัฒนาส่วนที่เกี่ยวข้อง (ตามกฎหมายมาตราที่ 106 สำหรับการสนับสนุนการพัฒนา) โดยแผนใหม่ได้ส่งไปที่องค์การอนุรักษ์แห่งอังกฤษ, นายกเทศมนตรีลอนดอน และเลขานุการของรัฐบาล สำหรับการตัดสินใจที่จะสร้างโครงการนี้ โดยบอริส จอห์นสัน ได้อนุมัติในวันที่ 25 พฤศจิกายน ค.ศ. 2010 ต่อมาในวันที่ 20 กันยายน พ.ศ. 2554 ได้มีการอนุมัติโครงการอย่างเป็นทางการ (หมายเลขอ้างอิงโครงการ HGY/2010/1000) ตั้งแต่นั้นมา โครงการพัฒนาได้มีการแก้ไขใหม่หลายครั้งทำให้มีความล่าช้าอย่างต่อเนื่อง มีเหตุจากคำสั่งในการสั่งซื้อ จนถึงเดือนกรกฎาคม ค.ศ. 2014 ก็ได้มีความเห็นชอบในการดำเนินการสร้างสนามแห่งใหม่ แต่โครงการกลับล้มเหลวอีกครั้งในด้านกฎหมาย ซึ่งทำให้มีปัญหาความล่าช้าอีกครั้งในเดือนกุมภาพันธ์ พ.ศ. 2558 ต่อมาในวันที่ 8 กรกฎาคม ค.ศ. 2015 ทอตนัมได้ประกาศถึงโครงการใหม่ รวมไปถึงสนามใหม่ที่มีความจุ 61,000 คน ซึ่งจะทำให้เป็นสนามกีฬาของสโมสรที่ใหญ่ที่สุดในลอนดอน อีกทั้งยังออกแบบอัฒจันทร์เดี่ยวที่มีความจุมากถึง 17,000 คน ซึ่งใหญ่ที่สุดในสหราชอาณาจักร โครงการใหม่นั้นรวมไปถึงการสร้างที่อยู่อาศัย 579 หลัง (เพิ่มขึ้น 285 หลังจากแผนเก่า), โรงแรม 180 ห้อง, อาคารกีฬาเอ็กซ์ตรีม, ศูนย์สุขภาพ, พื้นที่สาธารณะที่เพิ่มขึ้นจากเดิม และ "เดอะทอตนัมเอ็กซ์พีเรียนซ์" ซึ่งเป็นพิพิธภัณฑ์แบบอินเตอร์แอคทีฟ และร้านค้าสโมสรขนาดใหญ่ โดยคาดว่าจะเปิดใช้งานสนามใหม่ได้ในฤดูกาล 2018–19 นอกจากนั้นในวันที่ 8 กรกฎาคม ค.ศ. 2015 ได้มีการประกาศว่าสนามใหม่นั้นจะเป็นสนามแข่งขันเอ็นเอฟแอลอินเตอร์เนชันแนลซีรีส์ ทุกปี เป็นเวลา 10 ปีหลังจากสนามเปิดใช้งาน ในวันที่ 16 ธันวาคม ค.ศ. 2015 แผนโครงการที่ปรับปรุงแล้วได้รับการอนุมัติโดยสภาฮารินเกย์ (หมายเลขอ้างอิงโครงการ HGY/2015/3000) ทำให้สามารถเริ่มโครงการช่วงที่ 2 ของโครงการพัฒนานอร์ธทัมเบอร์แลนด์ ส่วนช่วงที่ 1 (ลิลลีไวต์เฮาส์) ได้เสร็จสมบูรณ์แล้วตั้งแต่เดือนกุมภาพันธ์ ค.ศ. 2015 อีกทั้งยังมีการอนุมัติที่จะขยายทางเท้าในไฮโรดที่อยู่ใกล้กับสนามใหม่ ทำให้ต้องเวนคืนและรื้อถอนอาคาร 3 หลัง (ร้านขายยาเอ็ดมอนตัน, เดอะเรดเฮาส์ และอาคารเก่าของไวต์ฮาร์ตพับลิคเฮาส์) และการสร้างสนามใหม่จะเริ่มต้นขึ้นในฤดูใบไม้ผลิของปี ค.ศ. 2016 ทอตนัมฮอตสเปอร์ ใช้สนามนี้แข่งขันครั้งสุดท้ายในพรีเมียร์ลีก ฤดูกาล 2016–17 นัดที่ 36 โดยเอาชนะ แมนเชสเตอร์ยูไนเต็ด ไปได้ 2–1 ประตู จากการประตูของวิกเตอร์ วานยามา ในนาทีที่ 6 และแฮร์รี เคน ในนาทีที่ 48 เมื่อจบการแข่งขัน บรรดาผู้ชมซึ่งเป็นผู้สนับสนุนสโมสรได้กรูลงไปในสนามเพื่อเฉลิมฉลองเป็นจำนวนมาก โดยเฉพาะในฤดูกาลนี้ ทอตนัมฮอตสเปอร์ทำสถิติไม่แพ้เลยในการแข่งขันที่ไวต์ฮาร์ทเลน และสำหรับการแข่งขันนัดนี้ ทอตนัมฮอตสเปอร์ยังสวมชุดพิเศษที่ผลิตออกมาในการนี้เพื่อเป็นระลึกถึงด้วย</doc>
