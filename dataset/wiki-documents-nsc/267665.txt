<doc id="267665" url="https://th.wikipedia.org/wiki?curid=267665" title="แอร์วิน รอมเมิล">แอร์วิน รอมเมิล แอร์วิน โยฮันเนส ออยเกิน รอมเมิล () สมญา จิ้งจอกทะเลทราย เป็นจอมพลที่โด่งดังที่สุดของกองทัพนาซีเยอรมนีในสงครามโลกครั้งที่สอง ได้รับความนับถือจากทั้งทหารฝ่ายเดียวกันและข้าศึก รอมเมิลเป็นนายทหารที่ได้รับการเชิดชูเกียรติขั้นสูงในสงครามโลกครั้งที่หนึ่ง โดยได้รับเหรียญกล้าหาญ ปัวร์เลอแมริท สำหรับการปฏิบัติหน้าที่อันกล้าหาญในแนวรบอิตาลี ในสงครามโลกครั้งที่สอง เขามีชื่อเสียงโด่งดังจากการบังคับบัญชากองพลพันเซอร์ที่ 7 สมญากองพลผี ระหว่างการบุกครองฝรั่งเศสใน ค.ศ. 1940 หากตำนาน "จิ้งจอกทะเลทราย" () ได้มาจากการบังคับบัญชากองกำลังผสมเยอรมนี-อิตาลีในการทัพแอฟริกาเหนือ เขาถูกมองว่าเป็นหนึ่งในผู้บัญชาการสงครามทะเลทรายผู้สามารถมากที่สุดคนหนึ่งในสงคราม ภายหลังเขาบังคับบัญชากองทัพเยอรมันในการบุกครองนอร์ม็องดีของฝ่ายสัมพันธมิตร รอมเมิลได้รับการนับถือว่าเป็นผู้บัญชาการที่มีมนุษยธรรมสูงและนายทหารมืออาชีพ กองทัพน้อยแอฟริกาในการบังคับบัญชาของเขาไม่เคยถูกกล่าวหาว่าก่ออาชญากรรมสงครามเลย ทหารที่ตกเป็นเชลยระหว่างการทัพแอฟริกาของเขามีรายงานว่าถูกปฏิบัติอย่างมีมนุษยธรรม ยิ่งไปกว่านั้น รอมเมิลยังปฏิเสธคำสั่งฆ่าคอมมานโด ทหารและพลเรือนชาวยิวในทุกเขตสงครามในบังคับบัญชาของเขาด้วย ช่วงปลายสงคราม รอมเมิลถูกเชื่อมโยงกับแผนลับลอบสังหารฮิตเลอร์ เพราะรอมเมิลมีชื่อเสียงอย่างกว้างขวาง ฮิตเลอร์จึงเลือกกำจัดเขาอย่างเงียบ ๆ และเพื่อแลกเปลี่ยนกับการไว้ชีวิตครอบครัวของเขาจากการประหารชีวิต รอมเมิลตกลงที่จะทำอัตวินิบาตกรรม หลังรอมเมลเสียชีวิต ฮิตเลอร์จึงได้จัดงานศพอย่างสมเกียรติด้วยวัย 53 ปี</doc>
