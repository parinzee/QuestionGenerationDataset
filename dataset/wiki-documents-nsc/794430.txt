<doc id="794430" url="https://th.wikipedia.org/wiki?curid=794430" title="ปลากระเบนหัวแหลม">ปลากระเบนหัวแหลม ปลากระเบนหัวแหลม (; ) ปลากระดูกอ่อนทะเลจำพวกปลากระเบนชนิดหนึ่ง ในวงศ์ปลากระเบนธง (Dasyatidae) มีลักษณะลำตัวแบน สันฐานเหลี่ยมคล้ายว่าว หางยาวเรียวเป็นเส้นเหมือนแส้ ส่วนกว้างของลำตัวเกือบเท่าความยาว จะงอยปากยื่นแหลมออกไป ความยาวของจะงอยปากประมาณ 1/3 ของความยาวลำตัว ด้านท้องมีช่องน้ำเข้า 5 คู่ ครีบอกเป็นแผ่นติดต่อรวมกับลำตัว ครีบก้นอยู่ใต้ครีบหาง ไม่มีครีบหลัง บนครีบหางมีเงี่ยงปลายแหลม ขอบหยักเป็นฟันเลื่อย โคนเงี่ยงมีต่อมพิษ ซึ่งถ้าหากแทงจะปล่อยพิษเข้าสู่ร่างกาย ทำให้ได้รับบาดเจ็บและปวดอย่างรุนแรง ลำตัวด้านหลังมีสีน้ำตาลเทา ด้านท้องสีขาว ขนาดโตเต็มที่ได้ 29 เซนติเมตร (11 นิ้ว) อาศัยในน้ำกร่อย และน้ำทะเล บริเวณปากแม่น้ำ หากินบริเวณพื้นท้องน้ำ พบได้ในบริเวณน้ำตื้นจนถึงน้ำลึกกว่า 100 เมตร (330 ฟุต) อาหารได้แก่ สัตว์กลุ่มกุ้งปูขนาดเล็ก รวมทั้งปลาขนาดเล็กด้วย พบในมหาสมุทรอินเดียและมหาสมุทรแปซิฟิกตั้งแต่อินเดียจนถึงตะวันออกของคาบสมุทรมลายู และตอนใต้ของญี่ปุ่น ในปี ค.ศ. 2001 ลิซา โรเซนเบอร์เกอร์ ได้ทำการวิเคราะห์ทางวงศ์วานวิวัฒนาการทางสัณฐานวิทยาพบว่า ปลากระเบนหัวแหลมมีความใกล้ชิดทางพันธุกรรมกับปลากระเบนแมลงวัน (Himantura gerrardi), ปลากระเบนมุก (D. margaritella) และปลากระเบนผีเสื้อ (Gymnura micrura) ผลที่ได้สนับสนุนว่าการเจริญเติบโตของปลากระเบนเหล่านี้ว่ามิได้อยู่ในสกุล Dasyatis และHimantura หากแต่เป็นสิ่งมีชีวิตชนิดเดียว แม้จะเป็นปลากระเบนขนาดเล็ก แต่ปลาที่โตเต็มที่จะถูกจับจากพื้นน้ำด้วยอวนและแห โดยเฉพาะในอ่าวไทยและทะเลชวา โดยชาวประมงท้องถิ่น ถือว่ามีนัยทางเศรษฐกิจ</doc>
