<doc id="288878" url="https://th.wikipedia.org/wiki?curid=288878" title="แฟนเทเชีย 2000">แฟนเทเชีย 2000 แฟนเทเชีย 2000 () เป็นภาพยนตร์แอนิเมชันเรื่องยาวเรื่องที่ 38 ของดิสนีย์ สร้างขึ้นออกฉายในโอกาสเฉลิมฉลองครบรอบ 60 ปีของ แฟนเทเชีย โดยใช้ดนตรีคลาสสิกที่บรรเลงโดยวงชิคาโกซิมโฟนีออร์เคสตรา อำนวยเพลงและเรียบเรียงโดยเจมส์ เลไวน์ ยกเว้นตอน The Sorcerer's Apprentice ที่ใช้ฟุตเตจเก่าของลีโอโปลด์ สโตคอฟสกี ที่ถ่ายทำตั้งแต่ปี 1940 ภาพยนตร์ใช้นักแสดงและบุคคลที่มีชื่อเสียงในปัจจุบันหลายคน เป็นผู้แนะนำบทเพลงในตอนต่างๆ ได้แก่ สตีฟ มาร์ติน นักแสดง, ยิตซัก เพิร์ลแมน นักไวโอลินมีชื่อ, ควินซี โจนส์ นักแต่งเพลง, เบตต์ มิดเลอร์ นักร้อง-นักแสดง, เจมส์ เอิร์ล โจนส์ นักแสดงและนักพากย์, คู่หูนักแสดงตลกเพ็นน์ และ เทลเลอร์ และแองเจลา แลนสบิวรี นักแสดงอาวุโสชาวอังกฤษ โครงการสร้างภาพยนตร์ภาคต่อของแฟนเทเชีย มีมาตั้งแต่ปี 1990 โดย รอย เอ็ดเวิร์ด ดิสนีย์ หลานชายของวอลต์ ดิสนีย์ เดิมมีกำหนดฉายช่วงกลางทศวรรษ 1990 โดยใช้ชื่อว่า "Fantasia Continued" ต่อมาได้เปลี่ยนชื่อเป็น "Fantasia 1999" ตามกำหนดฉายในปี 1999 แต่เมื่อดิสนีย์ได้เลื่อนวันฉายเป็นวันที่ 1 มกราคม ปี 2000 จึงเปลี่ยนชื่อภาพยนตร์เป็น "Fantasia 2000" ภาพยนตร์ออกฉายในโรงภาพยนตร์ IMAX โดยใช้ระบบเสียงแบบใหม่ที่ติดตั้งเป็นการเฉพาะ โดยเฉพาะในตอน Noah's Ark ในฉากที่มิกกี เมาส์วิ่งตามหาโดนัลด์ ดั๊ก ทำให้ผู้ชมรู้สึกเหมือนกับว่ามิกกี เมาส์วิ่งอยู่ในโรงภาพยนตร์ ด้านหลังเก้าอี้นั่งชม</doc>
