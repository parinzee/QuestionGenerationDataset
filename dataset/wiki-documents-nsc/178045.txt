<doc id="178045" url="https://th.wikipedia.org/wiki?curid=178045" title="อี.อาร์.เอ. รอมิวลุส">อี.อาร์.เอ. รอมิวลุส รอมิวลุส (Romulus) เป็นชื่อที่ใช้เรียกรถแข่ง ยี่ห้อ อี.อาร์.เอ. (English Racing Automobiles - ERA) รหัส R2B ที่พระวรวงศ์เธอ พระองค์เจ้าพีรพงศ์ภาณุเดช ใช้ขับแข่งในช่วงปี พ.ศ. 2478 ถึง พ.ศ. 2482 เป็นคู่แฝดกับรถ รีมุส ซึ่งเป็นรถรุ่นเดียวกัน เหมือนกันทุกประการ เป็นรถ อี.อาร์.เอ. หนึ่งในสามคันในสังกัด คอกหนูขาว (White Mouse team) รถอีกคันหนึ่งคือ หนุมาน รถคันนี้เป็นรถแข่งที่พระเจ้าวรวงศ์เธอ พระองค์เจ้าจุลจักรพงษ์ ทรงสั่งซื้อเป็นของขวัญให้แก่พระองค์เจ้าพีรพงศ์ภาณุเดช มีกำหนดส่งในวันที่ 15 กรกฎาคม พ.ศ. 2478 ตรงกับวันคล้ายวันประสูติครบรอบ 21 ปี ในราคา 1,800 ปอนด์ ใช้เครื่องยนต์ขนาด 1,500 ซีซี 6 สูบ โอเวอร์เฮดวาล์ว ใช้ซุปเปอร์ชาร์จแบบเมเรย์ เจมิสัน เกียร์เดินหน้า 4 เกียร์ รถคันนี้พ่นสีฟ้าที่สั่งทำเป็นพิเศษ ตามสีของเสื้อคนขี่ม้าแข่งของสมเด็จพระอนุชาธิราช เจ้าฟ้าจักรพงษ์ภูวนาถ กรมหลวงพิษณุโลกประชานาถ ซึ่งเป็นสีที่พระเจ้าวรวงศ์เธอ พระองค์เจ้าจุลจักรพงษ์ ชื่นชอบเป็นพิเศษ ในครั้งนั้นพระองค์เจ้าจุลจักรพงษ์ ทรงหาตัวอย่างสีอย่างที่ต้องการให้กับบริษัทรถไม่ได้ บังเอิญวันหนึ่งได้ทรงพบกับนางสาวบาร์บารา กรุต (Barbara Grut) เพื่อนเก่าชาวสแกนดิเนเวีย และไปรับประทานอาหารค่ำกัน วันนั้นนางสาวบาร์บารา สวมชุดราตรีซึ่งมีสีฟ้าตรงกับที่ทรงต้องการ จึงทรงขอผ้าชิ้นเล็กๆ จากชุดนั้นมาเป็นตัวอย่างให้กับบริษัทผลิตรถ ทรงพ่นสีรถทุกคันด้วยสีนี้ ซึ่งต่อมาเป็นที่รู้จักกันดีว่า สีฟ้าพีระ (Bira Blue) พระวรวงศ์เธอ พระองค์เจ้าพีรพงศ์ภาณุเดช ทรงขับรถรถ อี.อาร์.เอ. คันนี้แข่งขันเป็นครั้งแรกเมื่อวันที่ 20 กรกฎาคม พ.ศ. 2478 ใน Dieppe Grand Prix ที่ ประเทศฝรั่งเศส ได้ที่สอง ซึ่งความจริงแล้วหากไม่เสียเวลาในการเปลี่ยนหัวเทียน ถึง 2 นาที เนื่องจากไม่มีช่างผู้ชำนาญ ก็อาจทรงชนะเลิศตั้งแต่การแข่งครั้งแรก พระเจ้าวรวงศ์เธอ พระองค์เจ้าจุลจักรพงษ์ ทรงซื้อรถรุ่นเดียวกันอีกคันหนึ่ง เพื่อสลับใช้งานกัน โดยได้รับมอบในเดือนมีนาคม พ.ศ. 2479 และทรงตั้งชื่อรถคันแรกว่า รอมิวลุส และคันหลังว่า รีมุส ตามชื่อของ รอมิวลุส และรีมุส เทพเจ้าโรมันฝาแฝด ผู้ก่อตั้งกรุงโรม พระวรวงศ์เธอ พระองค์เจ้าพีรพงศ์ภาณุเดช ทรงขับรถรอมิวลุส เข้าแข่งขันทั้งสิ้น 35 รายการ (28 รายการ ในชื่อ รอมิวลุส) ได้รางวัลชนะเลิศ 9 รายการ ที่สอง 9 รายการ ที่สาม 7 รายการ และได้นำมาจัดแข่งประลองความเร็ว บนถนนราชดำเนิน เมื่อวันที่ 5 ธันวาคม พ.ศ. 2480 รถรอมิวลุสอยู่ในการครอบครองของ หม่อมราชวงศ์นริศรา จักรพงษ์ ตั้งแต่ปี พ.ศ. 2514 ปัจจุบันได้เปลี่ยนมือเป็นกรรมสิทธิ์ของ Gregory Whitten ชาวอเมริกัน และจะได้รับการปรับปรุงสภาพเครื่องยนต์ใหม่ให้อยู่ในสภาพสมบูรณ์สถิติการแข่งขัน</doc>
