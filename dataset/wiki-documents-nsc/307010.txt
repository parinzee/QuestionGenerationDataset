<doc id="307010" url="https://th.wikipedia.org/wiki?curid=307010" title="เดวิด โครเนนเบิร์ก">เดวิด โครเนนเบิร์ก เดวิด โครเนนเบิร์ก (อังกฤษ: David Cronenberg) ผู้กำกับภาพยนตร์ชาวแคนาดา ผู้มีชื่อเสียงอย่างมากในภาพยนตร์แนวไซไฟสยองขวัญและความรุนแรง มีผลงานมากมายสำหรับภาพยนตร์ในแนวนี้ตั้งแต่ปลายทศวรรษที่ 70 จนได้รับฉายาว่า "เจ้าแห่งเลือด" (Baron of Blood) เดวิด โครเนนเบิร์ก มีชื่อเต็มว่า เดวิด พอล โครเนนเบิร์ก (David Paul Cronenberg) เกิดเมื่อวันที่ 15 มีนาคม ค.ศ. 1943 ที่โทรอนโต ประเทศแคนาดา โครเนนเบิร์กจบการศึกษาจากมหาวิทยาลัยโทรอนโต เริ่มต้นงานภาพยนตร์ครั้งแรกจากการสร้างภาพยนตร์ขนาด 16 มิลลิเมตร , 35 มิลลิเมตร และภาพยนตร์สั้น ในปี ค.ศ. 1975 โครเนนเบิร์กได้สร้างภาพยนตร์ใหญ่เรื่องแรก คือ Shivers ซึ่งได้ชื่อว่าเป็นภาพยนตร์ที่คืนทุนสร้างได้เร็วที่สุดในประวัติศาสตร์ภาพยนตร์ของแคนาดา จากนั้นโครเนนเบิร์กก็ได้กำกับภาพยนตร์ในอีกหลาย ๆ เรื่องต่อมา ซึ่งล้วนแต่เป็นภาพยนตร์ที่เกี่ยวกับความตายความสยองขวัญ หรือไซไฟเทคโนโลยีทั้งนั้น ซึ่งสร้างชื่อเสียงให้กับตัวเขาเองอย่างมาก เช่น Scanners ในปี ค.ศ. 1981, Videodrome นำแสดงโดย เจมส์ วู้ดส์ และ The Dead Zone นำแสดงโดย คริสโตเฟอร์ วอลเคน และมาร์ติน ชีน ในปี ค.ศ. 1983, The Fly นำแสดงโดย เจฟฟ์ โกลด์บลุม และจีนา เดวิส ในปี ค.ศ. 1986, Dead Ringers ในปี ค.ศ. 1988, Naked Lunch ในปี ค.ศ. 1991, eXistenZ นำแสดงโดย จูด ลอว์ และเจนนิเฟอร์ เจสัน ลีห์ ในปี ค.ศ. 1999 นอกจากนี้แล้วโครเนนเบิร์กยังเคยสร้างภาพยนตร์ประเภทอื่นที่นอกเหนือจากนี้ด้วย เช่น M. Butterfly ในปี ค.ศ. 1993, Crash นำแสดงโดย เจมส์ สเปเดอร์ และฮอลลี ฮันเตอร์ ในปี ค.ศ. 1996, Spider นำแสดงโดย เรล์ฟ ไฟนส์ ในปี ค.ศ. 2002 เป็นต้น ผลงานในระยะหลังได้แก่ A History of Violence ในปี ค.ศ. 2006 และ Eastern Promises ในปี ค.ศ. 2007 ซึ่งทั้ง 2 เรื่องนี้นำแสดงโดย วิกโก มอร์เทนเซน จากผลงานอันมากมายและขึ้นชื่อ ทำให้โครเนนเบิร์กได้รับปริญญาดุษฎีบัณฑิตกิตติมศักดิ์จากมหาวิทยาลัยโทรอนโต เมื่อเดือนมิถุนายน ปี ค.ศ. 2001 และได้รับคัดเลือกให้เป็นกรรมการตัดสินในเทศกาลภาพยนตร์เมืองคานส์ ตั้งแต่ปี ค.ศ. 1999 อีกด้วย</doc>
