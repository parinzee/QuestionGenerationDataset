<doc id="167269" url="https://th.wikipedia.org/wiki?curid=167269" title="นฤพนธ์ ไชยยศ">นฤพนธ์ ไชยยศ ผู้ช่วยศาสตราจารย์ ดร.นฤพนธ์ ไชยยศ (ชื่อเล่น: เถิน) คณบดีคณะสถาปัตยกรรมศาสตร์ มหาวิทยาลัยรังสิต ที่มีอายุน้อยที่สุด นับแต่ก่อตั้งคณะ นอกจากงานด้านวิชาการแล้ว ยังมีผลงานด้านพิธีกรรายการโทรทัศน์ และงานบันเทิง โดยเป็นที่รู้จักจากบท "คุณเฉื่อย" ในภาพยนตร์ไทยเรื่อง "บุญชู ผู้น่ารัก"ประวัติ ประวัติ. ดร.นฤพนธ์ เกิดเมื่อวันที่ 10 พฤษภาคม พ.ศ. 2508 ที่จังหวัดอุบลราชธานี ซึ่งเป็นบ้านเกิดของคุณพ่อ แต่กลับมีชื่อเล่นว่า เถิน เพราะต่อมาได้ย้ายมาอยู่ที่ อำเภอเถิน จังหวัดลำปาง อันเป็นบ้านเดิมของแม่ ต่อมา ย้ายภูมิลำเนามาอยู่ที่จังหวัดเชียงใหม่การศึกษา การศึกษา. ดร.นฤพนธ์ จบการศึกษาระดับมัธยมศึกษา จากโรงเรียนมงฟอร์ตวิทยาลัย จังหวัดเชียงใหม่ และเข้าศึกษาต่อที่คณะสถาปัตยกรรมศาสตร์ จุฬาลงกรณ์มหาวิทยาลัย หลังจากนั้น ได้รับทุนรัฐบาลออสเตรีย ไปศึกษาต่อในระดับปริญญาโท สาขาสถาปัตยกรรม (Master of Architecture) ที่มหาวิทยาลัยเทคโนโลยีแห่งเวียนนา (Vienna University of Technology) ประเทศออสเตรีย และปริญญาเอก สาขาการผังเมือง จากมหาวิทยาลัยเทคโนโลยีแห่งเวียนนาเช่นกันการทำงาน การทำงาน. นฤพนธ์ ไชยยศ ทำงานเป็นอาจารย์ประจำคณะสถาปัตยกรรมศาสตร์ มหาวิทยาลัยรังสิต และได้ดำรงตำแหน่งคณบดีที่มีอายุน้อยที่สุดของคณะอีกด้วย นอกจากการสอนประจำมหาวิทยาลัยแล้วยังมีผลงานการแสดงภาพยนตร์ และละครโทรทัศน์อีกจำนวนหนึ่งผลงานด้านสถาปัตยกรรม ผลงานด้านสถาปัตยกรรม. ดร.นฤพนธ์ มีผลงานโดดเด่นในด้านงานอาคาร ที่เกี่ยวข้องกับการแข่งขันกีฬาครั้งสำคัญหลายครั้ง โดยเริ่มจากการเป็นที่ปรึกษา โครงการก่อสร้างหมู่บ้านนักกีฬา สำหรับการแข่งขันกีฬาเอเชียนเกมส์ ครั้งที่ 13 ที่ประเทศไทย และต่อมา เป็นหัวหน้าทีมสถาปนิกออกแบบหมู่บ้านนักกีฬา สำหรับการแข่งขันกีฬาเอเชียนเกมส์ ครั้งที่ 15 ที่ประเทศกาตาร์ผลงานด้านบันเทิง ผลงานด้านบันเทิง. ดร.นฤพนธ์ เป็นนักแสดงละครโทรทัศน์ ในบทรองๆ มาหลายเรื่อง ไม่ว่าจะเป็น ฝันกลางฤดูฝน กลิ่นร่ำ และ สุดแต่ใจจะไขว่คว้า แต่เป็นที่รู้จักมากที่สุด จากภาพยนตร์ไทยแนวตลก เรื่อง "บุญชู ผู้น่ารัก" โดยรับบท "คุณเฉื่อย" เพื่อนของบุญชู ตัวละครเอก ที่นำแสดงโดย สันติสุข พรหมศิริ โดยคุณเฉื่อยปรากฏตัวในภาค 2 7 8 และ 9 นอกจากนี้ ดร.นฤพนธ์ เป็นพิธีกรรายการโทรทัศน์หลายรายการ เช่น รายการโฮมไกด์ ทาง ทีเอ็นเอ็น 24 ทรูวิชั่นส์ ช่อง 7 รายการตลาดสดสนามเป้า ทาง ททบ.5 ในช่วง "โค้กซ่าส์ ท้าแต่งร้าน" คู่กับ สราวุฒิ พุ่มทอง รายการดีไอวายแอดโฮม ทางโมเดิร์นไนน์ทีวี คู่กับ อริสรา วงศ์ชาลี และรายการเสาร์รังสิตอาทิตย์รังสรรค์ ที่มหาวิทยาลัยรังสิต ร่วมผลิตกับ สถานีโทรทัศน์เอเอสทีวี ช่อง นิวส์วัน เป็นต้น</doc>
