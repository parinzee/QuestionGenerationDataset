<doc id="896511" url="https://th.wikipedia.org/wiki?curid=896511" title="โฮะริเอะ คุวะจิโร">โฮะริเอะ คุวะจิโร โฮะริเอะ คุวะจิโร ( 1831 &ndash; 1866) เป็นช่างภาพยุคบุกเบิกชาวญี่ปุ่น และเป็นนักเขียนแนววิทยาศาสตร์ โฮะริเอะศึกษารังงะกุ ด้านเคมีที่ศูนย์ฝึกทหารเรือนะงะซะกิ (Nagasaki Naval Training Center) โดยมีเย. แอ็ล. เซ. โปมเปอ ฟัน เมร์เดอร์โฟร์ต เป็นผู้สอน นอกจากเคมีแล้วโปมเปอ ฟัน เมร์เดอร์โฟร์ตยังสอนการถ่ายภาพ จนเมื่อช่างภาพชาวสวิส ปีแยร์ รอซีเยเดินทางมาถึงญี่ปุ่นในปี ค.ศ. 1858 ที่เขาได้รับการมอบหมายงานจากบริษัท เนเกรตตีและแซมบรา (Negretti and Zambra) เขาได้สอนการถ่ายภาพจากกระบวนการกระจกเปียกให้แก่โฮะริเอะและผู้อื่น รวมถึงเพื่อนของเขา อุเอะโนะ ฮิโกะมะ (1838 &ndash; 1904) และ มะเอะดะ เก็นโซ (1831 &ndash; 1906) เป็นไปได้ว่าโฮะริเอะได้ร่วมถ่ายภาพกับปีแยร์ รอซีเย ขณะที่เขาอยู่ที่นะงะซะกิ โดยถ่ายภาพพระ ขอทาน ผู้ชมซูโม่ ที่อยู่ของชาวต่างชาติ และภาพถ่ายหลายภาพของบุตรชาย ฟีลิพพ์ ฟรันทซ์ ฟ็อน ซีบ็อลท์ ที่ชื่อ อาเล็กซันเดอร์ และภาพซะมุไร ในปี ค.ศ. 1860 หรือ 1861 โฮะริเอะซื้อกล้องถ่ายรูป (กระจกเปียก) รวมถึงสารเคมีสำหรับถ่ายภาพ จากเงินทุนของไดเมียว โทโด ทากะยุกิ ด้วยราคา 150 เรียว ในปี ค.ศ. 1861 โฮะริเอะถ่ายภาพอุเอะโนะที่ทำงานอยู่ที่ห้องปฏิบัติการตระกูลสึในเอะโดะ ต่อมาในปี ค.ศ. 1862 อุเอะโนะและโฮะริเอะร่วมกันเขียนหนังสือชื่อว่า Shamitsu kyoku hikkei ที่มีการแปลหนังสือคู่มือวิทยาศาสตร์ภาษาดัชต์ และรวมภาคผนวกโดยใช้ชื่อว่า Satsueijutsu (เทคนิคการถ่ายภาพ) ที่อธิบายเทคนิคการถ่ายรูปด้วยกระบวนการกระจกเปียก และวิธีการพิมพ์แอสฟัลต์ของ นีเซฟอร์ เนียปส์ ภาคผนวกนี้ยังมีการตีพิมพ์บรรยายครั้งแรกของญี่ปุ่นในเรื่องการพิมพ์ภาพพิมพ์หิน โฮะริเอะยังได้สอนเรื่องเภสัชศาสตร์ให้แก่อุชิดะ คุอิชิ ที่ต่อมาได้เป็นช่างภาพ</doc>
