<doc id="213408" url="https://th.wikipedia.org/wiki?curid=213408" title="ฐากูร พานิชกุล">ฐากูร พานิชกุล ฐากูร พานิชกุล (ชื่อเล่น ก็อต) () เกิดปี ค.ศ. 1974 เป็นนักออกแบบเสื้อผ้าชาวไทย-อเมริกัน เจ้าของธุรกิจเสื้อผ้ายี่ห้อ THAKOON นอกจากนี้ ฐากูรยังมีร้านแฟชั่นออนไลน์ที่เปิดร่วมนักออกแบบเสื้อผ้าอีกหลายคน ฐากูรเกิดที่จังหวัดนครพนม เติบโตที่กรุงเทพมหานคร ก่อนจะเดินทางไปอาศัยอยู่ที่เมืองโอมาฮา รัฐเนแบรสกา ประเทศสหรัฐอเมริกากับครอบครัวตั้งแต่อายุ 11 ปี ฐากูรจบการศึกษาระดับปริญญาตรีด้านบริหารธุรกิจ ที่มหาวิทยาลัยบอสตัน จากนั้นย้ายไปนิวยอร์กเพื่อทำงานด้านแฟชั่น โดยได้เข้าทำงานในฝ่ายผลิตและจัดซื้อที่ J.Crew ต่อมาเขาลาออกเพื่อไปเป็นกองบรรณาธิการนิตยสาร Harper's Bazaa ทำหน้าที่เป็นนักเขียนวิจารณ์ด้านแฟชั่น อยู่ 4 ปี กระทั่งตัดสินใจเข้าศึกษาต่อด้านการออกแบบที่ Parsons School of Design ปี 2004 ฐากูรเปิดแบรนด์เสื้อผ้าของตัวเองในชื่อ THAKOON หลังจากนั้นไม่นานผลงานของเขาปรากฏในนิตยสารชั้นนำอย่าง Vogue Elle และ W ปี 2005 เขายังได้รับรางวัล Ecco Domani fashion foundation ในสาขาดีไซเนอร์หน้าใหม่ ซึ่งทำให้เขาได้ร่วมงานกับ Zac Posen, Derek Lam, Jack McCollough และ Lazaro Hernandez ในปี 2008 ในการชิงชัยในสนามเลือกตั้งประธานาธิบดีสหรัฐอเมริกา มิเชล โอบามา ภริยาของบารัก โอบามา ได้เลือกใส่ชุดของเขาถึง 2 ครั้งแล้ว ครั้งแรกเมื่อเดือนสิงหาคม 2008 เป็นชุดราตรีดอกไม้สีม่วงแดงดำ ในงานวันคัดเลือกผู้เป็นตัวแทนพรรคเดโมแครตในการลงสมัครชิงตำแหน่งประธานาธิบดีสหรัฐอเมริกา และครั้งที่ 2 ในชุดลายดอกไม้โทนเหลืองน้ำตาล ในวันอภิปรายครั้งแรกกับจอห์น แมคเคน</doc>
