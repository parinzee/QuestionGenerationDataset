<doc id="285135" url="https://th.wikipedia.org/wiki?curid=285135" title="THX 1138">THX 1138 THX 1138 เป็นภาพยนตร์ไซไฟที่ออกฉายในปี พ.ศ. 2514 เขียนบท กำกับ และตัดต่อโดยจอร์จ ลูคัส เป็นผลงานกำกับภาพยนตร์เรื่องยาวเรื่องแรกของลูคัส โดยเป็นการขยายความภาพยนตร์สั้นความยาว 15 นาที เรื่อง Electronic Labyrinth: THX 1138 4EB (1967) ที่ลูคัสเคยสร้างไว้ขณะเรียนวิชาภาพยนตร์ที่มหาวิทยาลัยเซาเทิร์นแคลิฟอร์เนีย โดยใช้ทุนสร้างของบริษัท อเมริกันโซโทรป ของฟรานซิส ฟอร์ด คอปโปลา ร่วมทุนกับวอร์เนอร์บราเธอร์ส ภาพยนตร์กล่าวถึงโลกอนาคตในสังคมแบบดิสโทเปีย ที่ทุกคนแต่งกายในชุดสีขาว โกนผมโล้นเตียน และใช้ยาควบคุมอารมณ์ ความรู้สึก ตลอดจนความรู้สึกทางเพศ มีชีวิตอยู่ภายใต้กรอบบังคับ โดยมีหุ่นแอนดรอยด์ในเครื่องแบบตำรวจเป็นผู้ดูแลกฎระเบียบต่างๆ ตัวเอกของเรื่องมีชื่อว่า THX 1138 (รับบทโดย โรเบิร์ต ดูวัล) มีเพื่อนร่วมห้องเป็นหญิงสาวชื่อ LUH 3417 (รับบทโดย แมกกี แมคโอมี) ทั้งคู่แอบงดใช้ยา และเกิดอารมณ์ทางเพศ จนมีเพศสัมพันธ์กัน ซึ่งเป็นการละเมิดกฎหมายของยุคนั้น ภาพยนตร์ถ่ายทำในซานฟรานซิสโก ในอาคารสถาปัตยกรรมสมัยใหม่ที่ออกแบบโดยแฟรงก์ ลอยด์ ไรต์ ท่าอากาศยานนานาชาติซานฟรานซิสโก ศูนย์วิทยาศาสตร์ใกล้มหาวิทยาลัยแคลิฟอร์เนีย เบิร์กลีย์ ฉากไล่ล่าถ่ายทำในอุโมงค์ใต้ดินของระบบรถไฟใต้ดินของซานฟรานซิสโก ส่วนนักแสดงประกอบจำนวนมากที่ต้องโกนหัวโล้น ใช้นักแสดงสมัครเล่นจากศูนย์บำบัดผู้ติดยาเสพติด ที่แซนทาโมนิกา ที่ต้องตัดผมสั้นอยู่แล้ว รหัส "THX 1138" เป็นสัญลักษณ์ส่วนตัวของลูคัส ที่ถูกนำมาสอดแทรกใช้ในภาพยนตร์เรื่องต่างๆ ของเขาอยู่เสมอ ทั้งในภาพยนตร์ชุดสตาร์วอร์ส อินเดียนา โจนส์ หรือแม้แต่ในเกมคอมพิวเตอร์ของลูคัสอาร์ตส ในภาพยนตร์เรื่อง American Graffiti (1973) รถยนต์ฟอร์ด Model A สีเหลืองสดในเรื่อง ติดป้ายทะเบียน "THX 138" ทั้งยังถูกนำไปใช้เป็นชื่อมาตรฐานระบบภาพและเสียง THX ที่พัฒนาขึ้นในปี ค.ศ. 1983นักแสดงนักแสดง. - โรเบิร์ต ดูวัล รับบท THX 1138 - โดนัลด์ พลีเซนซ์ รับบท SEN 5241 - ดอน เปโดร คอลลีย์ รับบท SRT โฮโลแกรม - แมกกี แมคโอมี รับบท LUH 3417 - เอียน โวล์ฟ รับบท PTO นักโทษ - มาร์แชล เอฟรอน รับบท TWA นักโทษ - ซิด เฮก รับบท NCH นักโทษ - เจมส์ วีตัน ให้เสียง OMM 0910</doc>
