<doc id="773661" url="https://th.wikipedia.org/wiki?curid=773661" title="อาร์เธอร์ ฮาร์เดน">อาร์เธอร์ ฮาร์เดน เซอร์ อาร์เธอร์ ฮาร์เดน (; 12 ตุลาคม ค.ศ. 1865 – 17 มิถุนายน ค.ศ. 1940) เป็นนักชีวเคมีชาวอังกฤษ เกิดที่เมืองแมนเชสเตอร์ เป็นบุตรของอัลเบิร์ต ไทแอส ฮาร์เดนและเอลิซา มาคาลิสเตอร์ ฮาร์เดนเรียนที่วิทยาลัยเทตเทนฮอล, วิทยาลัยโอเวนส์และมหาวิทยาลัยแมนเชสเตอร์ ในปี ค.ศ. 1886 ฮาร์เดนได้รับทุนการศึกษาดาลตันและได้ร่วมงานกับออทโท ฟิชเชอร์ที่มหาวิทยาลัยแอร์แลงเงิน ประเทศเยอรมนี หลังจากนั้นเขากลับมาเป็นอาจารย์สอนที่แมนเชสเตอร์ ในปี ค.ศ. 1897 ฮาร์เดนทำงานเป็นนักเคมีที่สถาบันลิสเตอร์และดำรงตำแหน่งหัวหน้าสาขาวิชาชีวเคมีของสถาบันในอีก 10 ปีต่อมา ฮาร์เดนดำรงตำแหน่งนี้จนกระทั่งเกษียณในปี ค.ศ. 1930 ขณะทำงานที่เมืองแมนเชสเตอร์ ฮาร์เดนศึกษาปฏิกิริยาของแสงในสารผสมคาร์บอนไดออกไซด์และคลอรีน เมื่อย้ายมาทำงานที่สถาบันลิสเตอร์ ฮาร์เดนหันมาศึกษาปฏิกิริยาทางเคมีในแบคทีเรียและการหมักแอลกอฮอล์ รวมถึงศึกษาการแตกตัวของกลูโคสและเซลล์ยีสต์ ผลงานนี้ทำให้ฮาร์เดนและนักชีวเคมีชาวเยอรมัน ฮันส์ ฟอน ออยเลอร์-เชลปินได้รับรางวัลโนเบลสาขาเคมีในปี ค.ศ. 1929 ด้านชีวิตส่วนตัว ฮาร์เดนแต่งงานกับจอร์จินา ซิดนีย์ บริดจ์ในปี ค.ศ. 1900 ทั้งคู่ไม่มีบุตรด้วยกัน ฮาร์เดนเสียชีวิตที่เมืองบอร์นเอ็นด์ในปี ค.ศ. 1940</doc>
