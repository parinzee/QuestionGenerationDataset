<doc id="258786" url="https://th.wikipedia.org/wiki?curid=258786" title="โลกสภา">โลกสภา โลกสภา (; ) เป็นสภาล่างของรัฐสภาอินเดีย ตามรัฐธรรมนูญอินเดียกำหนดให้สมาชิกโลกสภามีจำนวนไม่เกินห้าร้อยห้าสิบสองคน ไม่เกินยี่สิบคนในจำนวนนี้เป็นผู้แทนจากสหภาพดินแดนต่าง ๆ ของประเทศอินเดีย และสองคนเป็นผู้แทนจากประชาคมแองโกลอินเดีย สมัยประชุมแต่ละสมัยของโลกสภามีอายุห้าปี หลังจากนั้นจะสิ้นสุดลงโดยอัตโนมัติ เพื่อให้มีการเลือกตั้งใหม่ แต่อาจมีการขยายระยะเวลาของสมัยประชุมออกไปได้ตามรัฐกำหนดที่รัฐบาลอินเดียตราขึ้นเมื่อมีเหตุจำเป็น ปัจจุบันอยู่ระหว่างสมัยประชุมที่สิบหกของโลกยสภา ซึ่งเริ่มต้นเปิดสมัยประชุมมาตั้งแต่หลังการเลือกตั้งทั่วไปในอินเดีย เมื่อเดือนพฤษภาคม พ.ศ. 2557 โลกสภา มีความแตกต่างจาก ราชยสภา หรือสภาสูงของรัฐสภาอินเดีย ที่โลกสภาสามารถถูกยุบสภาได้ตามระบอบการปกครองประชาธิปไตยแบบเวสต์มินสเตอร์ แต่จะไม่มีการยุบราชยสภา อย่างไรก็ดี ประธานาธิบดีอินเดียมีอำนาจที่จะสั่งการให้ระงับสมัยประชุมของโลกสภาและราชยสภาได้ทั้งคู่ นอกจากนั้น สมัยประชุมของโลกยสภาก็มีการเปิดขึ้นและปิดสมัยประชุมไปเป็นระยะตามวงรอบทุกห้าปี แต่ราชยสภาเปิดสมัยประชุมต่อเนื่องตลอดเวลา โลกสภาและราชยสภาบริหารอำนาจนิติบัญญัติร่วมกัน โดยมีอำนาจหน้าที่เท่าเทียมกันในการเสนอและพิจารณาร่างกฎหมาย (ยกเว้นประเด็นที่เกี่ยวกับงบประมาณ เป็นอำนาจหน้าที่โดยตรงของโลกสภาที่จะพิจารณา นอกจากนั้น โลกสภายังมีอำนาจหน้าที่ที่จะประชุมอภิปรายไม่ไว้วางใจนายกรัฐมนตรีและรัฐบาล ซึ่งราชยสภาไม่มี) ในกรณีที่มีปัญหาเกี่ยวกับการดำเนินงานด้านนิติบัญญัติ ปัญหาดังกล่าวนี้จะได้รับการตัดสินโดยที่ประชุมร่วมกันของรัฐสภาอินเดีย แต่โดยที่โลกสภามีสมาชิกมากกว่าราชยสภาถึงสองเท่า จึงนับว่าโลกสภามีอำนาจมากกว่าในการประชุมร่วมกันดังกล่าว อย่างไรก็ดี การประชุมร่วมกันของสภาทั้งสองที่ประกอบขึ้นมาเป็นรัฐสภาอินเดียมีน้อยครั้งมาก ในประวัติศาสตร์ตั้งแต่การก่อตั้งสาธารณรัฐอินเดียจนถึงปัจจุบัน มีการประชุมร่วมเช่นว่านั้นเพียงสามครั้งเท่านั้น ในที่ประชุมรัฐสภา ที่นั่งและพรมทางเดินของสมาชิกโลกสภาจะเป็นสีเขียว ขณะที่ของสภาสูงหรือราชยสภาเป็นสีแดง</doc>
