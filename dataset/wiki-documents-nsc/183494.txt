<doc id="183494" url="https://th.wikipedia.org/wiki?curid=183494" title="สุภัทรา อินทรภักดี">สุภัทรา อินทรภักดี สุภัทรา อินทรภักดี โกราษฎร์ () หรือที่รู้จักกันในนาม สุภัทรา ไหมไทย สำเร็จการศึกษาระดับปริญญา อักษรศาสตรบัณฑิต จุฬาลงกรณ์มหาวิทยาลัย และด้านการสอนดนตรีเด็กจาก Zoltan Kodaly Pedagogical Institute of Music ประเทศฮังการี เริ่มเรียนดนตรีกีตาร์คลาสสิกตั้งแต่อายุ 11 ปีกับอาจารย์ดวน ศรีสะอาดและฮัคกี้ ไอเคิลมานน์ ชาวเยอรมัน ร่วมขับร้องเพลงกับวงไหมไทยออเคสตร้า กำกับดนตรีโดยดนู ฮันตระกูล ตั้งแต่ พ.ศ. 2532 ร่วมแสดงคอนเสิร์ตและบันทึกเสียงในอัลบั้มหลายชุด อาทิ เงาไม้ รังสรรค์วันสวย ผลิใบ ทีเล่นทีจริง เพลงบางกอก มีผลงานเพลงของตนเองชุด "เมื่อดอกซากุระบาน" เมื่อ พ.ศ. 2548 "ภาพรัก" และ "เพลงโปรด" เมื่อ พ.ศ. 2555 ร่วมบันทึกเสียงกับวง วงดุริยางค์ซิมโฟนีกรุงเทพในอัลบั้ม "บีเอสโอบรรเลงสุนทราภรณ์" เมื่อ พ.ศ. 2554 ได้รับรางวัล คมชัดลึก อวอร์ด ครั้งที่ 10 ประจำปี พ.ศ. 2555 สาขาศิลปินหญิงเดี่ยวยอดเยี่ยม ประเภทเพลงไทยสากล ปัจจุบันเป็นอาจารย์พิเศษสาขาวิชา ดนตรีตะวันตก ภาควิชาดนตรี คณะมนุษยศาสตร์ มหาวิทยาลัยเกษตรศาสตร์ และเปิดสตูดิโอสุภัทรา เพื่อสอนดนตรีตะวันตกขั้นพื้นฐานแก่เด็กและบุคคลทั่วไป</doc>
