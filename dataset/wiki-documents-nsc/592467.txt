<doc id="592467" url="https://th.wikipedia.org/wiki?curid=592467" title="พีระพงษ์ พลชนะ">พีระพงษ์ พลชนะ พีระพงษ์ พลชนะ เป็นนักร้อง และนักดนตรีชาวไทย เป็นสมาชิกวงเรนโบว์ โดยทำหน้าที่เป็นนักร้องนำและกีต้าร์ประวัติ ประวัติ. พีระพงษ์ พลชนะ เกิดเมื่อวันที่ 24 สิงหาคม พ.ศ. 2509 ที่จังหวัดนครพนม มีพี่น้อง 4 คน จบการศึกษาระดับอนุบาลถึงประถมศึกษาปีที่ 4 จากโรงเรียนอนุบาลนครพนม, ระดับประถมศึกษาปีที่ 5 และ 6 จากโรงเรียนสุนทรวิจิตร, ระดับมัธยมศึกษาตอนต้นจากโรงเรียนปิยะมหาราชาลัยและระดับประกาศนียบัตรวิชาชีพ (ปวช.) จากโรงเรียนเทคนิคนครพนม เริ่มสนใจงานดนตรีมาตั้งแต่อายุ 6-7 ขวบ ส่วนหนึ่งเนื่องมาจากที่คุณพ่อเคยเป็นนักดนตรีจึงได้สอนกีตาร์ให้ ต่อมาจึงได้เป็นสมาชิกวง Federal ในตำแหน่งกีตาร์ลีดขณะกำลังศึกษาระดับ ปวช.ที่โรงเรียนเทคนิคนครพนม จนจบการศึกษาจึงได้เข้าเป็นสมาชิก วงอินทนิล วงดนตรีวงแรกของค่ายอาร์เอสซาวน์ โดยเป็นมือกีตาร์ในช่วงแรกกับควบตำแหน่งเป็นนักร้องนำด้วยในภายหลัง ซึ่งได้ออกทั้งอัลบั้มและยังเล่นดนตรีจากไนท์คลับชื่อดังต่างๆ จนถึงปี พ.ศ. 2528 หลังจากวงอินทนิลถูกยุบวง เขากับสมาชิกวงเดิมคือ อ๊อด ทวี ศรีประดิษฐ์, ป๋อง เรวัตร สระแก้ว และ อุ๋น ธีระศักดิ์ วดีศิริศักดิ์ ได้ร่วมกับ พร อัมพร ชาวเวียง อดีตสมาชิกวงแฟนนาติกและสเตริโอกับ อี๊ด สุชาติ จันทร์ต้น ได้จัดตั้ง "วงเรนโบว์" ขึ้นโดยสังกัดค่ายเดิม มีผลงานชุดแรกคือ ช้ำเพราะรัก (2528) และโด่งดังยิ่งขึ้นในชุดที่สองคือ ความในใจ (2529) โดยมีเพลงความในใจ, เลิกง้อ, อย่าหวั่นใจ, เออ ก็ใช่ ฯลฯ จากนั้นจึงมีอัลบั้มออกมามากมาย เช่น ด้วยดวงใจ (2530), ด้วยแรงรัก (2530), รอบใหม่ (2531), เพื่อนคนเก่า (2532), ลัดฟ้ามากับรุ้ง (2533), เมื่อความรักเดินทาง (2535) ฯลฯ ภายหลังเขาได้มีอัลบั้มเพลงสตริงเก่ามาร้องใหม่ ในชุด ข้ามเวลา (2535), เรนโบว์นัส (2535)และ เรนโบว์คอรัส (2536) โดยนำเพลงที่เคยโด่งดังในอดีตจากวงชาตรี, แกรนด์เอ็กซ์, อรรถพล ประเสริฐยิ่ง, สุชาติ ชวางกูร, ดนุพล แก้วกาญจน์ ฯลฯ มาร้องใหม่ ได้แก่ รักฉันนั้นเพื่อเธอ, อธิษฐานรัก, ยากยิ่งนัก, ที่สุดของหัวใจ, รักในซีเมเจอร์, ลมหายใจของความคิดถึง, รักครั้งแรก, แสนรัก, ดั่งเม็ดทราย, เหมันต์ที่ผ่านพ้นไป ฯลฯ ต่อมาในปี พ.ศ. 2537 ได้ออกอัลบั้ม เรนโบว์'นัส โดยนำเพลงลูกกรุงกับสุนทราภรณ์มาร้องใหม่ จากนั้นจึงได้ออกอัลบั้ม เรนโบว์คอรัส หัวใจสลาย ในปี พ.ศ. 2538 โดยเขาได้ร้องเพลงเก่ามาทำใหม่ร่วมกับคณะประสานเสียง ซิตี้ คอรัส อีกทั้งร้องเพลงประกอบละครช่อง 7 หลายเรื่อง อาทิเช่น สกาวเดือน, ขมิ้นกับปูน, มณีร้าว, คู่กรรม (ร้องคู่กับ กวาง กมลชนก โกมลฐิติ), กนกลายโบตั๋น, น้ำเซาะทราย ฯลฯ ซึ่งได้ถูกรวบรวมในชุด เรนโบว์พิเศษ ระคนละคร เมื่อปี พ.ศ. 2534 นอกจากนี้เขาได้เป็นหนึ่งในนักร้องกลุ่มรวมดาว, รวมดาว 2 และ นพเก้า โดยร้องเพลง จูบเย้ยจันทร์ คู่กับ โอ๋ ทวินันท์ คงคราญ ในอัลบั้ม รวมดาว เมื่อปี พ.ศ. 2527 กับ เพลง หวานรัก ในอัลบั้ม รวมดาว 2 เมื่อปี พ.ศ. 2528 คู่กับ บุ๋ม จุฑามาศ อิสสรานุกฤต จากวงปุยฝ้าย อีกทั้งได้เล่นละครทางช่อง 7 ในปี พ.ศ. 2530 เรื่อง สกาวเดือน ที่มี อภิชาติ หาลำเจียก และมนฤดี ยมาภัย แสดงนำ ซึ่งเขาได้ร้องเพลงประกอบละครเรื่องนี้อีกด้วย ชีวิตส่วนตัว สมรสกับ แอนนา พลชนะ ลูกครึ่งไทย-ลาว-ฝรั่งเศส มีบุตรและบุตรี 3 คน แรกเริ่มอาศัยอยู่ในประเทศฝรั่งเศสเป็นเวลานับสิบปี ปัจจุบันได้กลับมาอยู่เมืองไทยแล้ว</doc>
