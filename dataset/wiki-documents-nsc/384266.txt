<doc id="384266" url="https://th.wikipedia.org/wiki?curid=384266" title="อุรังอุตังบอร์เนียว">อุรังอุตังบอร์เนียว อุรังอุตังบอร์เนียว หรือ อุรังอุตังบอร์เนียน (; ) เป็นชนิดหนึ่งของอุรังอุตัง มีถิ่นกำเนิดในเกาะบอร์เนียว มีลักษณะคล้ายคลึงกับอุรังอุตังสุมาตรา (P. abelii) แต่มีขนาดใหญ่กว่า อุรังอุตังบอร์เนียวมีอายุยืนถึง 35 ปี ในป่า ในกรงเลี้ยงสามารถมีอายุยืนยาวได้ถึง 60 ปี จากการสำรวจอุรังอุตังบอร์เนียวในป่า พบว่า เพศผู้มีน้ำหนักโดยเฉลี่ย 75 กก. โดยอยู่ในช่วง 50 - 100 กก. ยาว 1.2 - 1.4 ม. เพศเมียมีน้ำหนักโดยเฉลี่ย 38.5 กก. โดยอยู่ในช่วง 30 - 50 กก. ยาว 1 - 1.2 ม. อุรังอุตังบอร์เนียวในธรรมชาติ ปัจจุบันมีแหล่งอาศัยอยู่ที่ใหญ่ที่สุดอยู่ที่อุทยานแห่งชาติทันจุงปูติง บนเกาะบอร์เนียว ที่อุทยานแห่งนี้ เจ้าหน้าที่จะทำการสร้างซุ้มสำหรับให้อาหารแก่อุรังอุตังบอร์เนียวด้วยผลไม้ชนิดต่าง ๆ เช่น กล้วย เมื่อยามที่ผลไม้ในป่าขาดแคลน ซึ่งการทำเช่นนี้มีการศึกษาแล้วพบว่า จะทำให้พฤติกรรมตามธรรมชาติเสียไป จึงต้องกระทำด้วยความระมัดระวัง ไม่ให้กระทบกระเทือนกับวิถีชีวิตตามธรรมชาติ ซึ่งเมื่ออุรังอุตังบอร์เนียวลงมากินอาหารนั้น จะเป็นเวลาที่เจ้าหน้าที่หรือนักวิทยาศาสตร์ทำการศึกษาและแยกแยะประชากรอุรังอุตังบอร์เนียวแต่ละตัวด้วย อุรังอุตังบอร์เนียว มีพฤติกรรมสร้างรังด้วยการหักเอากิ่งไม้ต่าง ๆ มาขัดสร้างบนต้นไม้เพื่อทำการหลับนอน และจะย้ายที่นอนไปเรื่อย ๆ ในวัน ๆ หนึ่งอาจมีรังได้มากถึง 4-5 รัง ซึ่งอุรังอุตังบอร์เนียวแต่ละตัวจะไม่ต่อสู้หรือขัดแย้งกัน เพราะมีอาณาเขตชัดเจนและเป็นสัตว์ที่ไม่มีอุปนิสัยดุร้าย ก้าวร้าว</doc>
