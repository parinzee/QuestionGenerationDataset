<doc id="549659" url="https://th.wikipedia.org/wiki?curid=549659" title="โคโลเนลบูกีมาร์ช">โคโลเนลบูกีมาร์ช โคโลเนลบูกีมาร์ช () เป็นเพลงมาร์ชที่แต่งโดย เรือเอกเฟรเดริก โจเซฟ ริกเกตส์ ทหารเรือชาวอังกฤษในปี ค.ศ. 1914 ซึ่งต่อมาได้เป็นผู้อำนวยการวงดุริยางค์กองทัพเรืออังกฤษ ที่เมืองพลิมัท ริกเกตส์เป็นผู้ประพันธ์เพลงมาร์ชไว้เป็นจำนวนมาก ด้วยนามแฝงว่า "เคนเนต เจ. อัลฟอร์ด" (Kenneth J. Alford) จนได้รับฉายาว่าเป็น "ราชาเพลงมาร์ชอังกฤษ" ริกเกตส์แต่งเพลงนี้โดยได้แรงบันดาลใจมาจากการเล่นกอล์ฟ และการฝึกทหาร ที่ใช้เสียงนกหวีด หรือการผิวปาก แทนการส่งเสียงเตือนให้เตรียมพร้อม ส่วนชื่อเพลง "Colonel Bogey" (พันเอกโบกี) มาจากคตินิยม และศัพท์แสลงในสนามกอล์ฟ ในยุคปลายศควรรษที่ 19 ที่สามีมักอ้างกับภรรยา ว่าจะมาเล่นกับคนชื่อ "โบกี" (ซึ่งไม่มีอยู่จริง) ปัจจุบันศัพท์คำนี้ยังใช้ในวงการกอล์ฟ หมายถึง ได้คะแนนเกินอยู่ +1 เพลงนี้ยังเป็นที่นิยมในช่วงต้นสงครามโลกครั้งที่สอง เมื่อนักหนังสือพิมพ์ชาวไอริชชื่อ โทบี โอ ไบรอัน ได้แต่งคำร้องเพลงนี้เป็นเพลงล้อเลียนในปี ค.ศ. 1939 ชื่อ "Hitler Has Only Got One Ball" จากข่าวลือที่ว่า อดอล์ฟ ฮิตเลอร์เคยบาดเจ็บจากสงคราม และมีอัณฑะเหลือเพียงข้างเดียว เนื้อหาล้อเลียนฮิตเลอร์และผู้นำนาซีอื่นๆ เช่น แฮร์มันน์ เกอริง ไฮน์ริช ฮิมม์เลอร์ โยเซฟ เกิบเบลส์ รูดอล์ฟ เฮสส์ วิลเฮล์ม ไคเทล เออร์วิน รอมเมล เพลงนี้ยังไปปรากฏในภาพยนตร์ The Bridge on the River Kwai ของเดวิด ลีน ในปี ค.ศ. 1957 ในฉากเดินสวนสนามของเชลยศึกสัมพันธมิตรในค่ายกักกัน</doc>
