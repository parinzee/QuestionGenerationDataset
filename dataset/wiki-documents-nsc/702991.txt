<doc id="702991" url="https://th.wikipedia.org/wiki?curid=702991" title="บาดาโฆซ">บาดาโฆซ บาดาโฆซ () หรือ บาอาโฮห์ (เอซเตรมาดูรา: ) เป็นเมืองหลักของจังหวัดบาดาโฆซในแคว้นปกครองตนเองเอซเตรมาดูรา ประเทศสเปน เมืองนี้ตั้งอยู่บนฝั่งซ้ายของแม่น้ำกวาเดียนาใกล้ชายแดนประเทศโปรตุเกส มีประชากรทั้งสิ้น 151,565 คนในปี ค.ศ. 2011 บาดาโฆซถูกชาวมัวร์เข้ายึดครองในคริสต์ศตวรรษที่ 8 ต่อมาได้กลายเป็นศูนย์กลางของอาณาจักรบาดาโฆซซึ่งเกิดขึ้นหลังอาณาจักรกาหลิบแห่งกอร์โดบาล่มสลาย นับตั้งแต่ที่ชาวคริสต์สามารถพิชิตดินแดนคืนได้จากชาวมุสลิม บริเวณเมืองนี้ก็ตกเป็นข้อพิพาทระหว่างสเปนกับโปรตุเกสอยู่หลายศตวรรษ ทั้งสองได้ผลัดเปลี่ยนกันเข้ามามีอำนาจและก่อให้เกิดการสู้รบหลายครั้งไม่ว่าจะเป็นสงครามการสืบราชบัลลังก์สเปน (ค.ศ. 1705), สงครามคาบสมุทร (ค.ศ. 1808–1811), การล้อมบาดาโฆซ (ค.ศ. 1812) หรือสงครามกลางเมืองสเปน (ค.ศ. 1936) ร่องรอยของประวัติศาสตร์สเปนได้ปรากฏให้เห็นอย่างกว้างขวางในเมืองนี้ บาดาโฆซเป็นศูนย์กลางของอัครมุขมณฑลโรมันคาทอลิกเมรีดา-บาดาโฆซ ก่อนการรวมมุขมณฑลเมรีดาเข้ากับมุขมณฑลบาดาโฆซ เมืองนี้ได้เป็นศูนย์กลางมุขมณฑลบาดาโฆซนับตั้งแต่การก่อตั้งเขตมุขนายกดังกล่าวในปี ค.ศ. 1255 บาดาโฆซเป็นเมืองที่มีความโดดเด่นในระดับหนึ่งเนื่องจากอยู่ติดกับซากเนินปราสาทมัวร์และยังสามารถมองเห็นแม่น้ำกวาเดียนาที่ไหลผ่านระหว่างตัวเนินปราสาทกับป้อมซานกริสโตบัลที่มีการเสริมกำลังอย่างแข็งแกร่งอีกด้วย สถาปัตยกรรมในตัวเมืองเป็นตัวบ่งชี้ประวัติศาสตร์ที่วุ่นวายของเมืองเอง แม้แต่อาสนวิหารบาดาโฆซที่สร้างขึ้นในปี ค.ศ. 1238 ก็ยังมีลักษณะเป็นป้อมปราการ บาดาโฆซเป็นที่ตั้งของสโมสรฟุตบอลเซเด บาดาโฆซ (CD Badajoz) สโมสรฟุตบอลอาเด เซร์โรเดเรเยส (AD Cerro de Reyes) และสโมสรบาสเกตบอลอาเบ ปาเซนเซ (AB Pacense) เมืองนี้มีสถานีรถไฟบาดาโฆซและท่าอากาศยานบาดาโฆซเปิดให้บริการ</doc>
