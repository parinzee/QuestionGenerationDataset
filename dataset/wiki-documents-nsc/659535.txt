<doc id="659535" url="https://th.wikipedia.org/wiki?curid=659535" title="วัดเท็นรีว">วัดเท็นรีว วัดเท็นรีว () หรือ วัดมังกรสวรรค์ เป็นวัดเอกของนิกายเซน สำนักรินไซ สาขาเท็นรีว ตั้งอยู่ในเขตอุเกียว ในนครเคียวโตะ วัดนี้ถูกสร้างขึ้นโดยอะชิกะงะ ทะกะอุจิ ปฐมโชกุนแห่งอะชิกะงะ เริ่มก่อสร้างในปี ค.ศ. 1339 จนแล้วเสร็จในปี ค.ศ. 1345 ทั้งนี้ในปี ค.ศ. 1994 วัดเท็นรีวได้รับการขึ้นทะเบียนเป็นมรดกโลกโดยยูเนสโก ในฐานะส่วนหนึ่งของอนุสรณ์สถานทางประวัติศาสตร์เคียวโตะโบราณประวัติ ประวัติ. ต้นยุคเฮอัง จักรพรรดินีคะชิโกะ พระอัครมเหสีในจักรพรรดิซะงะ ได้ทรงสถาปนาวัดขึ้นแห่งหนึ่งนามว่า "วัดดันริง" ขึ้นในบริเวณเดียวกับที่วัดเท็นรีวตั้งอยู่ในปัจจุบัน ผ่านไป 400 ปี วัดดันริงทรุดโทรมจนไม่สามารถตั้งอยู่ได้ กลางคริสศตวรรษที่ 13 จักรพรรดิโกะ-ซะงะ และพระราชโอรสคือจักรพรรดิคะเมะยะมะ ทรงเปลี่ยนให้พื้นที่บริเวณนี้กลายเป็นเขตพระราชฐาน และตั้งพระตำหนักไว้ ซึ่งเรียกว่า พระราชวังคะเมะยะมะ การที่ใช้ชื่อ คะเมะยะมะ (亀山) ที่มีความหมายว่า "ภูเขาเต่า" นั้น ก็เนื่องจากภูเขาโอะงุระที่ตั้งอยู่ทางตะวันตกของวัดเท็นรีวนั้น มีลักษณะเหมือนหลังเต่า พระราชวังได้ถูกเปลี่ยนสภาพกลายเป็นวัด ในตอนต้นยุคมุโระมะชิ อันเนื่องมาจากบัญชาของโชกุน อะชิกะงะ ทะกะอุจิ ที่ต้องการจะใช้วัดเท็นรีวเป็นอนุสรณ์สถานต่อจักรพรรดิโกะ-ไดโงะ ก่อนหน้านั้นทะกะอุจิ แข็งขืนต่อแผนปฏิรูปเค็มมุ ที่จักรพรรดิริเริ่มและมีพระราชโองการให้ตามล่าตัวตระกูลอะชิกะงะมารับโทษ อย่างไรก็ตามแผนการณ์นั้นล้มเหลวและทะกะอุจิได้ขึ้นเป็นโชกุนในปี ค.ศ. 1338 และจักรพรรดิโกะ-ไดโงะเสด็จสวรรคตในปีถัดมาที่หมู่บ้านโยะชิโนะ แม้จักรพรรดิโกะ-ไดโงะจะเป็นศัตรูของทะกะอุจิ แต่เมื่อก่อนทั้งสองก็เคยเป็นสหายรักกัน ทะกะอุจิจึงให้ มุโซ โซะเซะกิ ภิกษุนิกายเซน ดำเนินการก่อสร้างวัดเพื่อเป็นอนุสรณ์แก่จักรพรรดิโกะ-ไดโงะ ในตอนแรก วัดจะถูกตั้งชื่อว่า วัดเรียะกุโอ ชิเซเซ็น () ซึ่งเป็นนามรัชสมัยของจักรพรรดิในราชวงศ์เหนือขณะนั้น แต่เนื่องจาก ทะดะโยะชิ น้องชายของทะกะอุจิ ได้ฝันถึงมังกรทองที่กำลังบินผ่านแม่น้ำโออิ (อีกชื่อคือแม่น้ำโฮะซุ) ที่ตั้งอยู่ทางทิศใต้ของวัด วัดจึงถูกตั้งชื่อว่า วัดเท็นรีว ที่แปลว่า วัดมังกรสวรรค์ระเบียงภาพ</doc>
