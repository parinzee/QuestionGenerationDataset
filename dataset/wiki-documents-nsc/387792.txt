<doc id="387792" url="https://th.wikipedia.org/wiki?curid=387792" title="ทวินส์ (เกิร์ลกรุ๊ป)">ทวินส์ (เกิร์ลกรุ๊ป) ทวินส์ (, ) เป็นวงดนตรีเกิร์ลกรุปดูโอสัญชาติฮ่องกง ในแนวคันโตป็อปและทีนป็อป สมาชิกประกอบด้วย อาซา หรือ ชาร์ลีน ชอย และ อาเจียว หรือ จิลเลียน ชุง ทวินส์ เกิดขึ้นจากที่อาซาและอาเจียวเซ็นสัญญาเข้าสังกัด เอมเพอร์เรอร์ เอนเตอร์เทนเมนต์ กรุป (EEG) ในปี ค.ศ. 2001 หลังจากได้เรียนร้องเพลงและการแสดงต่าง ๆ ร่วมกันจนกลายเป็นเพื่อนกัน จึงได้ออกมินิอัลบั้มออกมาในปีนั้น ในชื่อชุดเดียวกับวง ซึ่งประสบความสำเร็จเป็นอย่างดี และได้ลบความเชื่อที่ว่านักร้องหญิงของฮ่องกงประสบความสำเร็จได้ยาก ต่อมาทางต้นสังกัด จึงได้ออกอัลบั้มชุดแรกในปีเดียวกันนั้น ในชื่อ Twins' Love ประสบความสำเร็จเป็นอย่างมากกับภาพลักษณ์เด็กสาววัยใส รวมทั้งได้แสดงคอนเสิร์ตครั้งแรกที่ฮ่องกง โคลิเซียม ซึ่งนับสถานที่จัดการแสดงของดารานักร้องระดับของฮ่องกง โดยอาซาในขณะนั้นกลายเป็นนักร้องหญิงอายุน้อยสุดที่ได้แสดงคอนเสิร์ตที่นี่ด้วย หลังจากประสบความสำเร็จอย่างมากในฮ่องกงแล้ว ในปี ค.ศ. 2005 ทางต้นสังกัดได้ให้ฝึกฝนภาษาจีนกลาง เพื่อที่จะเจาะตลาดจีนแผ่นดินใหญ่ โดยออกอัลบั้มเพลงจีนกลางชุดแรกชื่อ Trainee Cupid (見習愛神-เจินสีอายเซิน) ซึ่งทำยอดขายได้สูงถึง 8 แสนแผ่น นอกจากงานเพลงแล้ว ทั้งคู่ยังได้มีผลงานการแสดงในโฆษณา, โทรทัศน์ และภาพยนตร์ร่วมกันและเดี่ยวอีกหลายชิ้น อาทิ The Twins Effect ในปี ค.ศ. 2003, The Twins Effect 2 ในปี ค.ศ. 2004, House of Fury ในปี ค.ศ. 2005, Naraka 19 ในปี ค.ศ. 2007 และละครโทรทัศน์ ชุด ไซอิ๋ว ร่วมกับ จาง เหว่ยเจี้ยน ในปี ค.ศ. 2005 เป็นต้น ทางวงประสบปัญหาเมื่อปี ค.ศ. 2008 เมื่ออาเจียวถูกพบว่ามีภาพถ่ายในแบบวาบหวิวกับ เฉิน กวานซี นักแสดงและนักร้องหนุ่มชื่อดัง นับเป็นข่าวอื้อฉาวอย่างมากของวงการบันเทิง ทำให้ต้องเก็บตัวและให้อาซาออกอัลบั้มเดี่ยว จากนั้นในปี ค.ศ. 2010 อาซาก็ได้เปิดแถลงข่าวว่าเลิกกับสามีซึ่งจดทะเบียนสมรสกันมาตั้งแต่ปี ค.ศ. 2006 ซึ่งสาธารณชนไม่ทราบมาก่อน ในปี ค.ศ. 2011 ซึ่งเป็นปีที่ทางวงครบรอบ 10 ปี ได้ออกอัลบั้มชุดล่าสุด ในชื่อ 3650 ซึ่งเป็นการเฉลิมฉลองกับวาระครบรอบการตั้งวงด้วย</doc>
