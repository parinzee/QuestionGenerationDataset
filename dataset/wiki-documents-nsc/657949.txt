<doc id="657949" url="https://th.wikipedia.org/wiki?curid=657949" title="เร็ว..แรงทะลุนรก 7">เร็ว..แรงทะลุนรก 7 เร็ว...แรงทะลุนรก 7 () หรือ Fast & Furious 7 เป็นภาพยนตร์โลดโผน/ระทึกขวัญลำดับที่ 7 ในภาพยนตร์ชุด เดอะฟาสต์แอนด์เดอะฟิวเรียส กำกับโดยเจมส์ วาน เขียนบทโดยคริส มอร์แกน นำแสดงโดยวิน ดีเซล, พอล วอล์กเกอร์ และดเวย์น จอห์นสัน โดยในภาคที่ 7 จะเป็นเหตุการณ์ที่เกิดขึ้นหลังจากในภาคที่ 3 ตัวอย่างภาพยนตร์ออกเผยแพร่ในวันที่ 4 กุมภาพันธ์ พ.ศ. 2558เรื่องย่อ เรื่องย่อ. หลังเอาชนะกลุ่มของโอเว่น ชอว์และได้รับการอภัยโทษ โดมินิค "ดอม" ทอเร็ตโตและลูกทีมได้กลับไปอยู่ที่สหรัฐอเมริกาอีกครั้ง ในขณะเดียวกัน มีชายคนหนึ่งได้ลอบเข้าไปขโมยข้อมูลในสำนักงานหน่วยปฏิบัติการรักษาความปลอดภัยทางการทูต (Diplomatic Security Service) จนต่อสู้กับลุค ฮ็อบส์ ชายคนนั้นหนีออกมาได้หลังปาระเบิดใส่ฮ็อบส์บาดเจ็บ จากนั้นไม่นาน บ้านของดอมก็ถูกระเบิดในเวลาใกล้เคียงกับที่ฮาน ลูกทีมคนหนึ่งของดอมถูกฆ่าที่โตเกียว ดอมไปเยี่ยมฮ็อบส์แล้วพบว่าคนที่ทำเรื่องเหล่านี้ทั้งหมดคือ เด็คการ์ด ชอว์ ซึ่งเป็นอดีตหน่วยรบพิเศษอังกฤษที่ต้องการล้างแค้นให้น้องชาย ดอมเดินทางไปที่โตเกียวและพบกับฌอน บอสเวล เพื่อนของฮาน ในพิธีศพของฮานที่ลอสแอนเจลิส ดอมสังเกตเห็นรถคันหนึ่งและไล่ตามไปจนพบว่าเป็นเด็คการ์ด ชอว์ ขณะที่ทั้งสองกำลังจะสู้กัน ก็มีหน่วยปฏิบัติการลับที่นำโดยแฟรงค์ พิตตีหรือมิสเตอร์โนบอดีเข้ามาขัดขวาง ชอว์หลบหนีไปได้ มิสเตอร์โนบอดีบอกดอมว่าเขายินดีจะช่วยดอมตามล่าชอว์ โดยแลกเปลี่ยนกับการที่ดอมต้องไปช่วยแรมซีย์ ซึ่งเป็นแฮคเกอร์ผู้สร้าง "ดวงตาเทพ" ที่ตอนนี้ถูกกลุ่มทหารรับจ้างของโมซี จากันดี จับตัวไป ดอมและลูกทีมขับรถลงจากเครื่องบินและไล่ตามขบวนรถของจากันดี ทั้งสองฝ่ายสู้กันจนดอมพาตัวแรมซีย์ออกมาได้สำเร็จ แรมซีย์พาทีมของดอมไปที่อาบูดาบีเพื่อไปเอาดวงตาเทพคืน แต่กลับพบว่าไฟล์ของดวงตาเทพอยู่ในรถยนต์คันหนึ่ง ดอมและไบรอันขโมยไฟล์ดวงตาเทพออกมาได้และใช้ค้นหาตัวชอว์ แล้วบุกเข้าไปเพื่อจับตัวชอว์ แต่กลับถูกทหารของจากันดีที่เป็นพันธมิตรกับชอว์ซุ่มโจมตี ดอม ไบรอันและมิสเตอร์โนบอดีหลบหนีออกมาได้ แต่ดวงตาเทพตกไปอยู่ในมือของจากันดี ส่วนมิสเตอร์โนบอดีถูกยิงได้รับบาดเจ็บ ดอมและไบรอันจึงตัดสินใจกลับไปตั้งหลักที่ลอสแอนเจลิสเพื่อรับมือชอว์และจากันดี โดยไบรอันสัญญากับมีอา ภรรยาของเขาว่านี่จะเป็นงานสุดท้ายก่อนเขาจะวางมือเพื่อครอบครัว จากันดีขึ้นเฮลิคอปเตอร์และใช้โดรนสังหารบุกมา ไบรอัน แรมซีย์และลูกทีมได้หลบหนีโดยใช้รถยนต์ แรมซีย์แฮคดวงตาเทพคืนได้สำเร็จ ในเวลาเดียวกัน ดอมและชอว์ได้แยกไปสู้กันตัวต่อตัวบนลานจอดรถ ฮ็อบส์เห็นเหตุการณ์การก่อวินาศกรรมโดยจากันดี จึงออกจากโรงพยาบาลมาช่วยทีมของดอมและไบรอัน หลังเอาชนะชอว์ ดอมได้ขับรถเอากระเป๋าใส่ระเบิดขึ้นไปเกี่ยวกับเฮลิคอปเตอร์ของจากันดีได้สำเร็จ ก่อนที่รถตกลงมากระแทกกับพื้น ทำให้ดอมบาดเจ็บและหมดสติไป ฮ็อบส์ใช้ปืนยิงกระเป๋าใบนั้นให้ระเบิดทำงาน ทำให้เฮลิคอปเตอร์ระเบิด เลตตี แฟนของดอมและลูกทีมรีบเข้ามาช่วยดอม ดอมคืนสติหลังจากเลตตีบอกว่าตนได้ความทรงจำกลับมาแล้ว หลังเหตุการณ์ดังกล่าว ชอว์ถูกฮ็อบส์คุมขังในคุกลับความปลอดภัยสูง ส่วนทีมของดอมได้ไปเที่ยวที่ทะเล ดอมปลีกตัวออกมาแล้วขับรถไปตามถนน แต่เห็นไบรอันขับรถมาเทียบข้าง ๆ ดอมคิดถึงช่วงเวลาในอดีตที่เขาได้ผจญภัยกับไบรอัน ก่อนเขาและไบรอันจะขับรถแยกกันไปคนละเส้นทางนักแสดงนักแสดง. - วิน ดีเซล รับบท โดมินิค ทอเร็ตโต - พอล วอล์กเกอร์ รับบท ไบรอัน โอคอนเนอร์ (แสดงแทนในบางฉากโดย โคดีและเคเลบ วอล์กเกอร์) - ดเวย์น จอห์นสัน รับบท ลุค ฮ็อบส์ - จอร์ดานา บรูว์สเตอร์ รับบท มีอา ทอเร็ตโต - ไทรีส กิบสัน รับบท โรมัน เพียร์ซ - มิเชลล์ ราดรีเกซ รับบท เล็ตตี ออร์ติซ - คริส บริจส์ รับบท เทจ พาร์กเกอร์ - เอลซา พาตากี รับบท เอเลนา เนเวส - เจสัน สเตธัม รับบท เด็คการ์ด ชอว์ - ลูคัส แบล็ค รับบท ฌอน บอสเวลล์ - จิมอน ฮอนซู รับบท โมซี จากันดี - จา พนม รับบท เกียรติ - นาตาลี แอมานุแอล รับบท เมแกน แรมซีย์ - อาลี ฟาซาล รับบท ซาฟาร์ - เคิร์ต รัสเซลล์ รับบท มิสเตอร์โนบอดี - จอห์น บราเธอร์ตัน รับบท เชพเพิร์ด - รอนดา ราวซีย์ รับบท คาร่าการผลิตการพัฒนาตัวละครของวอล์กเกอร์ใหม่ การผลิต. การพัฒนาตัวละครของวอล์กเกอร์ใหม่. เนื่องจากพอล วอล์กเกอร์ ผู้รับบทเป็นไบรอัน โอคอนเนอร์ ได้เสียชีวิตด้วยอุบัติเหตุอย่างกะทันหัน เมื่อวันที่ 30 พฤศจิกายน พ.ศ. 2556 ก่อนการถ่ายทำ เร็ว..แรงทะลุนรก 7 จะเสร็จสิ้น ทางผู้สร้างภาพยนตร์จึงตัดสินใจเลื่อนวันเข้าฉายจาก 11 กรกฎาคม พ.ศ. 2557 ไปเป็นเดือนเมษายน พ.ศ. 2558 และตัดสินใจไม่ยกเลิกฉากที่มีพอล โดยจะปรับแก้เนื้อเรื่องแทน และใช้นักแสดงแทนพอลในบางส่วน ผู้ที่เล่นแทนคือ โคดี และ เคเลบ วอล์กเกอร์ น้องชายของพอล ซึ่งมีใบหน้าคล้ายของพอล และใช้เทคนิค CGI ทำให้ดูเหมือนพอล นอกจากนั้นทางผู้สร้างภาพยนตร์ได้บอกว่า ตัวละครไบรอัน โอคอนเนอร์ที่พอลแสดงนั้นจะไม่ตายตอนจบ แต่ภาค 7 นี้จะเป็นภาคสุดท้ายของไบรอันและจะจากไปตลอดกาล จะไม่มีไบรอันในภาพยนตร์ภาคต่อไปอีกแล้ว เพื่อเป็นการไว้อาลัยแก่พอล วอล์กเกอร์ที่จากไปเป็นครั้งสุดท้ายการออกฉายในประเทศไทย การออกฉายในประเทศไทย. ในวันที่ 26 มีนาคม พ.ศ. 2558 ศาลแพ่งมีคำสั่งคุ้มครองบริษัท สหมงคลฟิล์ม อินเตอร์เนชั่นแนล จำกัด ให้ระงับการฉายภาพยนตร์เรื่องนี้ชั่วคราวจนกว่าศาลจะมีคำพิพากษา ในคดีที่สมศักดิ์ เตชะรัตนประเสริฐ (เสี่ยเจียง) ประธานสหมงคลกรุ๊ป ผู้ประกอบธุรกิจภาพยนตร์บริษัทสหมงคลฟิล์ม เป็นโจทก์ยื่นฟ้องทัชชกร ยีรัมย์ (จา พนม), บริษัทยูนิเวอร์แซล พิคเจอร์ส และบริษัทยูไนเต็ด อินเตอร์เนชั่นแนล พิคเจอร์ส (ฟาร์อีสต์) จำกัด หรือยูไอพี ประเทศไทย เป็นจำเลยที่ 1-3 เรื่องละเมิดผิดสัญญา พร้อมเรียกค่าเสียหาย 1,600 ล้านบาท พร้อมดอกเบี้ยร้อยละ 7.5 ต่อปี โดยคำสั่งนี้มีผลภายในประเทศเท่านั้น แต่ต่อมาวันที่ 30 มีนาคม ทีมทนายของจำเลยที่ 1-3 ได้ยื่นอุทธรณ์คำสั่งระงับฉายภาพยนตร์ดังกล่าว และศาลแพ่งก็ได้ยกเลิกคำสั่งนั้น โดยที่ทางสหมงคลฟิล์มได้คัดค้านคำอุทธรณ์ดังกล่าวแต่ไม่เป็นผล เนื่องจากศาลมีความเห็นว่ากระทบกับสิทธิของผู้อื่น ทำให้ยูไอพีสามารถจัดฉายภาพยนตร์เรื่องนี้ได้ตามกำหนดการเดิมคือวันที่ 1 เมษายน 2558การตอบรับบ็อกซ์ออฟฟิศ การตอบรับ. บ็อกซ์ออฟฟิศ. ได้มีการจัดฉาย เร็ว..แรงทะลุนรก 7 ที่โรงภาพยนตร์ไอแมกซ์ 810 โรงทั่วโลก นับเป็นการเปิดตัวภาพยนตร์ครั้งใหญ่สุดในประวัติศาสตร์ของไอแมกซ์และยูนิเวอร์แซล เพียง 12 วัน เร็ว..แรงทะลุนรก 7 ก็ทำสถิติเป็นภาพยนตร์ที่ทำรายได้สูงสุดในชุด เดอะฟาสต์แอนด์เดอะฟิวเรียส ปัจจุบันเป็นภาพยนตร์ที่ทำรายได้เปิดตัวสูงที่สุดในบ็อกซ์ออฟฟิศทั่วโลกเป็นอันดับที่ 6, อันดับที่ 3 ของภาพยนตร์ที่ทำเงินสูงสุดของปี ค.ศ. 2015 และอันดับที่ 6 ของภาพยนตร์ที่ทำเงินสูงสุดการตอบรับในประเทศไทย การตอบรับในประเทศไทย. ระหว่างวันที่ 14-20 พฤษภาคม พ.ศ. 2558 เร็ว..แรงทะลุนรก 7 ทำรายได้ในประเทศไทย 387.85 ล้านบาทรางวัล รางวัล. เร็ว..แรงทะลุนรก 7 ได้รับรางวัลชนะเลิศ:- รางวัลทีนชอยส์ (Teen Choice Awards 2015)- ภาพยนตร์แอ็คชัน/ผจญภัยยอดเยี่ยม - นักแสดงภาพยนตร์แอ็คชัน/ผจญภัยยอดเยี่ยม (พอล วอล์กเกอร์) - เพลงยอดเยี่ยม (See You Again โดย วิซ คาลิฟาและชาร์ลี พูต) - รางวัลพีเพิลส์ชอยส์ ปี 2016 (42nd People's Choice Awards)- ภาพยนตร์ยอดเยี่ยม - ภาพยนตร์แอ็คชันยอดเยี่ยม - รางวัลคริติกส์ชอยส์ ปี 2016 (21st Critics' Choice Awards)- เพลงประกอบภาพยนตร์ยอดเยี่ยม (See You Again) - รางวัลสมาคมนักวิจารณ์ภาพยนตร์ลาสเวกัส (Las Vegas Film Critics Society 2016)- เพลงประกอบภาพยนตร์ยอดเยี่ยม (See You Again) - รางวัลแซทเทิร์น ปี 2016 (42nd Saturn Awards)- สาขาภาพยนตร์โลดโผนหรือผจญภัยยอดเยี่ยมภาคต่อ ภาคต่อ. ในวันที่ 23 เมษายน พ.ศ. 2558 วิน ดีเซล นักแสดงนำ ได้ออกมาเปิดเผยว่า เร็ว..แรงทะลุนรก 8 (Fast 8) มีกำหนดฉาย วันที่ 14 เมษายน พ.ศ. 2560 โดยจะได้นีล เอช. มอริตซ์และคริส มอร์แกน กลับมารับหน้าที่อำนวยการสร้างและเขียนบทตามลำดับเช่นเดิม ต่อมาในวันที่ 8 ตุลาคม พ.ศ. 2558 เอฟ. แกรี เกรย์ ผู้กำกับภาพยนตร์ชาวอเมริกัน ได้เปิดเผยว่าเขาจะทำหน้าที่ผู้กำกับในภาคที่ 8 ของภาพยนตร์ชุดนี้ ต่อมาในวันที่ 9 ธันวาคม พ.ศ. 2559 มีการประกาศชื่อภาษาอังกฤษอย่างเป็นทางการของ เร็ว..แรงทะลุนรก 8 คือ The Fate of the Furious ตัวอย่างภาพยนตร์ออกเผยแพร่ในวันที่ 11 ธันวาคม ปีเดียวกัน</doc>
