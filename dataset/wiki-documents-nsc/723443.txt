<doc id="723443" url="https://th.wikipedia.org/wiki?curid=723443" title="พระมหากษัตริย์ในปรัสเซีย">พระมหากษัตริย์ในปรัสเซีย พระมหากษัตริย์ในปรัสเซีย () คือพระอิสริยยศที่ถูกใช้โดยผู้คัดเลือกแห่งบรันเดนบูร์ก ตั้งแต่ปี พ.ศ. 2244 ถึง พ.ศ. 2315 ก่อนที่พระอิสริยยศนี้จะเปลี่ยนไปเป็น พระมหากษัตริย์แห่งปรัสเซีย (King of Prussia) เชื้อพระวงศ์โฮเฮนซอลเลิร์นทรงปกครองบรันเดนบูร์กในฐานะเจ้านครรัฐผู้คัดเลือก และอยู่ภายใต้อาณัติของจักรพรรดิโรมันอันศักดิ์สิทธิ์ตั้งแต่ พ.ศ. 2161 นอกจากนี้เจ้านครรัฐผู้คัดเลือกแห่งบรันเดนบูร์กยังทรงปกครองดัชชีปรัสเซีย ซึ่งเป็นรัฐร่วมประมุขที่ตั้งอยู่นอกจักรวรรดิอีกด้วย รัฐคู่ขนานนี้จึงถูกเรียกขานว่าบรันเดนบูร์ก-ปรัสเซีย โดยก่อนหน้าปรัสเซียมีเพียงสถานะเป็นดินแดนศักดินาที่ปกครองโดยพระมหากษัตริย์โปแลนด์ด้วยพระอิสริยยศ ดยุกแห่งปรัสเซีย จึงมีสถานะเป็นเพียงรัฐบริวารของโปแลนด์เท่านั้น จนกระทั่งมีการทำสนธิสัญญาลาเบียว (พ.ศ. 2199) และสนธิสัญญาบรอมแบร์ก (พ.ศ. 2200) ที่ซึ่งฟรีดริช วิลเฮล์มที่ 1 ดยุกผู้ยิ่งใหญ่ ได้รับอำนาจอธิปไตยเต็มขั้นเหนือปรัสเซียมาจากพระมหากษัตริย์โปแลนด์ ต่อมาในปี พ.ศ. 2244 ฟรีดริชที่ 3 ผู้คัดเลือกแห่งบรันเดนบูร์ก ประสงค์ที่จะแสดงเดชานุภาพอันยิ่งใหญ่ของพระองค์ จึงทรงเปลี่ยนไปใช้พระอิสริยยศเป็น พระมหากษัตริย์ จักรพรรดิเลโอโปลด์ที่ 1 มีพระราชานุญาตให้ฟรีดริชที่ 3 ปราบดาภิเษกตนเองขึ้นเป็น พระมหากษัตริย์ในปรัสเซีย แลกกับการสนับสนุนของราชวงศ์โฮเฮนซอลเลิร์นในสงครามสืบราชบัลลังก์สเปน และสนับสนุนผู้คัดเลือกจากราชวงศ์ฮับส์บูร์กในการคัดเลือกครั้งต่อไป ในทางนิตินัยแล้ว ฟรีดริชที่ 3 มีพระอิสริยยศเป็นเพียงเจ้านครรัฐผู้คัดเลือกภายในอาณาเขตของจักรวรรดิโรมันอันศักดิ์สิทธิ์ และมีพระอิสริยยศเป็นพระมหากษัตริย์เพียงแต่ในอาณาเขตของดัชชีปรัสเซีย ซึ่งอยู่นอกจักรวรรดิโรมันอันศักดิ์สิทธิ์เท่านั้น แม้ว่าบรันเดนบูร์กยังคงมีสถานะเป็นส่วนหนึ่งของจักรวรรดิและรัฐร่วมประมุขกับปรัสเซีย แต่กระนั้นเองบรันเดนบูร์กก็ได้กลายเป็นส่วนหนึ่งของปรัสเซียในทางพฤตินัยไปเสียแล้ว วันที่ 17 มกราคม พ.ศ. 2244 ฟรีดริชที่ 3 ก็ได้สถาปนาตราอาร์มเหยี่ยวดำแห่งปรัสเซียขึ้น พร้อมกับสลักคำขวัญภาษาละติน ซูอูม คูอิคุเว () ลงบนตราอาร์มดังกล่าว ในวันที่ 18 มกราคม ทรงสวมมงกุฏให้แก่พระองค์และพระชายา โซฟี ชาร์ลอตต์แห่งฮันโนเวอร์ ในพระราชพิธีแบบบารอก ณ ปราสาทเคอนิกสแบร์ก อย่างไรก็ตาม การกระทำดังกล่าวเป็นที่ถกเถียงอย่างมาก และกว่าจะเป็นที่ยอมรับโดยทั่วไปก็ต่อเมื่อมีการทำสนธิสัญญายูเทรกต์ พ.ศ. 2256 แล้วเท่านั้น เนื่องจากพระอิสริยยศ พระมหากษัตริย์แห่งปรัสเซีย เป็นตำแหน่งที่ครอบคลุมอำนาจการปกครองเหนือปรัสเซียทั้งภูมิภาค ไม่ได้จำกัดอยู่แต่ในอาณาเขตของอดีตดัชชีปรัสเซียเท่านั้น ดังนั้นทั้งพระอิสริยยศใหม่และรัฐใหม่นามว่า ราชอาณาจักรปรัสเซีย โดยขุนนางมาร์เกรฟจากราชวงศ์โฮเฮนซอลเลิร์น จึงเท่ากับเป็นการคุกคามรัฐข้างเคียงอย่างโปแลนด์ เนื่องจากจังหวัดรอยัลปรัสเซีย (Royal Prussia; ดินแดนส่วนหนึ่งในภูมิภาคปรัสเซียที่อยู่ใต้การปกครองของโปแลนด์) คือดินแดนส่วนหนึ่งของราชอาณาจักรโปแลนด์ ที่ซึ่งพระมหากษัตริย์โปแลนด์ก็ทรงใช้พระอิสริยยศ พระมหากษัตริย์แห่งปรัสเซีย เช่นเดียวกัน ไปจนกระทั่งปี พ.ศ. 2285 ตลอดช่วงคริสต์ศตวรรษที่ 18 พระราชอำนาจของพระมหากษัตริย์ในปรัสเซียเพิ่มพูนขึ้นอย่างต่อเนื่อง ทรงเอาชนะกษัตริย์ออสเตรียจากราชวงศ์ฮับบูร์กได้ในสงครามไซลีเซียทั้งสามครั้ง และแผ่ขยายอำนาจจนผนวกไซลีเซียเข้าเป็นส่วนหนึ่งของปรัสเซียได้สำเร็จ ต่อมาในปี พ.ศ. 2315 พระเจ้าฟรีดริชมหาราชทรงเปลี่ยนพระอิสริยยศไปเป็น พระมหากษัตริย์แห่งปรัสเซีย ซึ่งในปีเดียวกันนั้นเอง ทรงผนวกจังหวัดรอยัลปรัสเซียได้สำเร็จจากการแบ่งแยกโปแลนด์ครั้งที่หนึ่ง โดยพระมหากษัตริย์แห่งปรัสเซียยังคงดำรงพระอิสริยยศเจ้านครรัฐผู้คัดเลือกแห่งบรันเดนบูร์กไปพร้อม ๆ กัน จนกระทั่งจักรวรรดิโรมันอันศักดิ์สิทธิ์ล่มสลายลงในปี พ.ศ. 2349</doc>
