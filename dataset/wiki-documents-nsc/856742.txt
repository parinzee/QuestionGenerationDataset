<doc id="856742" url="https://th.wikipedia.org/wiki?curid=856742" title="บราซิล แหกกฏศตวรรษ">บราซิล แหกกฏศตวรรษ บราซิล แหกกฏศตวรรษ เป็นภาพยนตร์บันเทิงคดีวิทยาศาสตร์แนวดิสโทเปีย ออกฉายเมื่อ ค.ศ. 1985 กำกับโดย Terry Gilliam เขียนบทโดย Terry Gilliam, Charles McKeown, และ Tom Stoppard นำแสดงโดย Jonathan Pryce สมทบโดย Robert De Niro, Kim Greist, Michel Palin, Katherine Helmond, Bob Hoskins, และ Ian Holm ภาพยนตร์เรื่องนี้เล่าเรื่องของ Sam Lowry ชายคนหนึ่งผู้ซึ่งพยายามตามหาหญิงสาวผู้ปรากฏตัวในความฝัน ในขณะที่ทำงานที่แสนน่าเบื่อและใช้ชีวิตในห้องพักอันคับแคบ ในโลกอนาคตอันห่างไกลอุดมคติ ที่ซึ่งสังคมถูกผลักดันโดยวัตถุนิยม ผู้คนจำเป็นต้องอาศัยเครื่องจักร ซึ่งไม่ได้รับการดูแลรักษาที่ดีพอ รัฐบาลที่ปรากฎในเรื่องนี้เป็นรัฐบาลราชการเผด็จการเบ็ดเสร็จ คล้ายคลึงกับที่ปรากฏในเรื่องหนึ่ง-เก้า-แปด-สี่ของ George Orwell เพียงแต่มีความตลกโปกฮา และไม่มีผู้นำสูงสุดในลักษณะเดียวกับบิ๊กบราเธอร์ปรากฏให้เห็น นักวิจารณ์ภาพยนตร์ชื่อ Jack Mathews ซึ่งเป็นผู้แต่งหนังสือเรื่อง The Battle of Brazil (1987) ได้บรรยายภาพยนตร์เรื่องนี้เอาไว้ว่าเป็นภาพยนตร์ที่ "เสียดสีโลกอุตสาหกรรมที่ไร้เสถียรภาพ ครอบงำด้วยระบบรัฐบาลราชการ ซึ่งเป็นสิ่งที่คอยทำให้ Gilliam แทบเสียสติ มาตลอดชีวิต" แม้ภาพยนตร์เรื่องนี้จะประสบความสำเร็จในยุโรป แต่กลับล้มเหลวในการออกฉายในอเมริกา จนกลายเป็นหนังเฉพาะกลุ่มไปในที่สุด ชื่อภาพยนตร์ Brazil มาจากชื่อเพลงที่เล่นบ่อยในเรื่อง คือเพลง "Aquarela do Brasil" โดย Ary Barroso ซึ่งบรรเลงโดย Geoff Muldaur</doc>
