<doc id="892492" url="https://th.wikipedia.org/wiki?curid=892492" title="เหตุระเบิดในโมกาดิชู 14 ตุลาคม พ.ศ. 2560">เหตุระเบิดในโมกาดิชู 14 ตุลาคม พ.ศ. 2560 เมื่อวันที่ 14 ตุลาคม พ.ศ. 2560 แรงระเบิดครั้งใหญ่จากระเบิดติดรถบรรทุกในกรุงโมกาดิชู เมืองหลวงของประเทศโซมาเลีย ได้ทำให้มีผู้เสียชีวิตอย่างน้อย 587 คน และบาดเจ็บประมาณ 316 คน แม้ว่ายังไม่มีกลุ่มใดออกมาอ้างความรับผิดชอบ แต่เจ้าหน้าที่ของโซมาเลียก็เชื่อว่าการโจมตีครั้งนี้เป็นฝีมือของกลุ่มย่อยกลุ่มหนึ่งของกลุ่มติดอาวุธอัชชะบาบ จากคำให้การอย่างภาคภูมิใจของสมาชิกสำคัญคนหนึ่งซึ่งถูกจับกุมในขณะขับพาหนะอีกคันที่ซุกซ่อนระเบิดเข้าไปในกรุงโมกาดิชูในวันเกิดเหตุ เพื่อเป็นการไว้อาลัยเหตุระเบิด โมฮัมเหม็ด อับดุลลาฮี โมฮัมเหม็ด ประธานาธิบดีโซมาเลีย ประกาศไว้ทุกข์ทั่วประเทศเป็นเวลา 3 วันภูมิหลัง ภูมิหลัง. ในช่วงฤดูร้อนปี พ.ศ. 2554 ภูมิภาคแอฟริกาตะวันออกเผชิญกับภัยแล้งและการขาดแคลนอาหาร โดยเฉพาะอย่างยิ่งในโซมาเลียตอนใต้ ทำให้ผู้คนนับหมื่นคนข้ามพรมแดนไปยังเอธิโอเปียและเคนยาเพื่อหลบภัย กลุ่มอัชชะบาบขู่ว่าจะขับไล่กลุ่มช่วยเหลือที่ปฏิบัติงานอยู่ในพื้นที่ก่อนที่กองกำลังภารกิจสหภาพแอฟริกาในโซมาเลีย (African Union Mission in Somalia) จะดำเนินการผลักดันให้นักรบกลุ่มดังกล่าวออกไปจากพื้นที่ ในเดือนกรกฏาคม พ.ศ. 2553 อัชชะบาบอ้างความรับผิดชอบต่อเหตุระเบิดครั้งหนึ่งในกรุงกัมปาลาของยูกันดา เพื่อตอบโต้การสนับสนุนและการปรากฏของยูกันดาในภารกิจสหภาพแอฟริกาในโซมาเลีย ในปี พ.ศ. 2560 โซมาเลียยังคงประสบภัยแล้งที่เลวร้ายที่สุดในรอบ 40 ปี ด้วยมหันตภัยจากสภาพอากาศประกอบกับสงครามและการปกครองที่ไม่ดี อัชชะบาบสั่งห้ามความช่วยเหลือด้านมนุษยธรรมในพื้นที่ที่กลุ่มควบคุมอยู่ โดยบังคับให้ผู้คนหลายแสนคนเลือกระหว่างความอดอยากกับการลงโทษอย่างรุนแรง สหรัฐอเมริกามีส่วนเกี่ยวข้องทางการทหารในโซมาเลียจนถึงปี พ.ศ. 2537 และได้ถอนตัวออกไปหลังจากนั้น ก่อนหน้านี้ในปี พ.ศ. 2560 สหรัฐอเมริกาได้กำหนดให้โซมาเลียเป็น "พื้นที่ที่มีความเป็นศัตรูกันอย่างต่อเนื่อง" และอนุมัติให้ส่งทหารของตนไปปฏิบัติการในโซมาเลียอีกครั้งการโจมตี การโจมตี. ในวันที่ 14 ตุลาคม พ.ศ. 2560 รถบรรทุกคันหนึ่งซึ่งมีวัตถุระเบิดซุกซ่อนอยู่ถูกจุดชนวนระเบิดใกล้โรงแรมซาฟารีในเขตฮูดาน แหล่งข่าวใกล้ชิดกับรัฐบาลระบุว่า รถบรรทุกคันดังกล่าวได้บรรทุกวัตถุระเบิดทั้งที่ประกอบขึ้นเองและในระดับที่ใช้ในการทหาร รถบรรทุกถูกกักไว้ที่ด่านแห่งหนึ่งในระยะเวลาสั้น ๆ แล้วได้รับอนุญาตให้ไปต่อหลังจากที่หน่วยงานในท้องถิ่นได้รับรองให้ จากนั้นได้ถูกเจ้าหน้าที่ความมั่นคงสั่งให้หยุดระหว่างการจราจรติดขัด เมื่อเจ้าหน้าที่จะเริ่มตรวจค้น คนขับรถได้เร่งเครื่องและชนแผงกั้นจราจรทำให้รถบรรทุกระเบิด คาดว่าเป้าหมายที่แท้จริงน่าจะเป็นที่ทำการกระทรวงแห่งหนึ่ง แรงระเบิดทำให้โรงแรมซาฟารีและอาคารข้างเคียงพังถล่มลงมา ส่งผลให้มีผู้ติดอยู่ใต้ซากปรักหักพังหลายคน สถานเอกอัครราชทูตกาตาร์ได้รับความเสียหายอย่างรุนแรง ระเบิดครั้งที่สองตามมาในวันเดียวกัน โดยทำให้มีผู้เสียชีวิต 2 คนในเขตวาดาญีร ระเบิดติดพาหนะอีกคันหนึ่งถูกสกัดกั้นและหยุดลงได้</doc>
