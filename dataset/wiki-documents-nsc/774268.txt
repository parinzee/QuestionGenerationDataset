<doc id="774268" url="https://th.wikipedia.org/wiki?curid=774268" title="ราดอวาน คาราจิช">ราดอวาน คาราจิช ราดอวาน คาราจิช (; อักษรโรมัน: Radovan Karadžić; เกิด 19 มิถุนายน ค.ศ. 1945) เป็นอดีตนักการเมืองและอาชญากรสงครามผู้ต้องโทษชาวเซิร์บบอสเนีย ซึ่งเป็นประธานาธิบดีสาธารณรัฐเซิร์ปสการะหว่างสงครามบอสเนียและมุ่งสร้างเอกภาพสาธารณรัฐเซิร์ปสกาโดยตรงกับประเทศเซอร์เบีย เขาสำเร็จการศึกษาเป็นจิตแพทย์ ร่วมก่อตั้งพรรคประชาธิปไตยเซิร์บในประเทศบอสเนียและเฮอร์เซโกวีนา และเป็นประธานาธิบดีสาธารณรัฐเซิร์ปสกาคนแรกระหว่าง ค.ศ. 1992 ถึง 1996 เขาเป็นผู้หลบหนีคดีตั้งแต่ ค.ศ. 1996 ถึงเดือนกรกฎาคม ค.ศ. 2008 หลังถูกคณะตุลาการอาญาระหว่างประเทศสำหรับอดีตยูโกสลาเวีย (ICTY) ฟ้องคดีอาญาอุกฉกรรจ์ฐานอาชญากรรมสงคราม คำฟ้องคดีอาญาอุกฉกรรจ์สรุปว่า มีเหตุผลอันเชื่อได้ว่าเขาก่ออาชญากรรมสงคราม ซึ่งรวมถึงพันธุฆาตต่อพลเรือนมุสลิมบอสเนียและโครแอตระหว่างสงครามบอสเนีย (ค.ศ. 1992–1995) ระหว่างหลบหนีคดีอาญา เขาทำงานที่คลินิกเอกชนในเบลเกรด เป็นผู้ชำนาญเฉพาะด้านการแพทย์ทางเลือกและจิตวิทยาโดยใช้ชื่อปลอม สุดท้าย เขาถูกจับกุมในเบลเกรดเมื่อวันที่ 21 กรกฎาคม ค.ศ. 2008 และถูกนำขึ้นศาลอาชญากรรมสงครามของเบลเกรดอีกไม่กี่วันถัดมา เขาถูกส่งผู้ร้ายข้ามแดนไปประเทศเนเธอร์แลนด์ และอยู่ในการคุมขังของคณะตุลาการอาญาระหว่างประเทศสำหรับอดีตยูโกสลาเวียในหน่วยกักขังสหประชาชาติสเคเฟอนิงเงิน (Scheveningen) ซึ่งเขาถูกตั้งข้อกล่าวหาอาชญากรรมสงคราม 11 กระทง วันที่ 24 มีนาคม ค.ศ. 2016 เขาถูกวินิจฉัยว่ามีความผิดฐานพันธุฆาตในสเรเบรนีตซา (Srebrenica) อาชญากรรมสงครามและอาชญากรรมต่อมนุษยชาติ รวม 10 จาก 11 กระทง และถูกตัดสินลงโทษจำคุก 40 ปี</doc>
