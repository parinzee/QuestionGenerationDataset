<doc id="39176" url="https://th.wikipedia.org/wiki?curid=39176" title="โซนี่">โซนี่ โซนี่คอร์ปอเรชัน () หรือ บริษัท โซนี่ มหาชน จำกัด () เป็นกลุ่มบริษัทข้ามชาติของญี่ปุ่น มีสำนักงานใหญ่ตั้งอยู่ในแขวงมินะโตะ กรุงโตเกียว ผลิตสินค้าและบริการหลายประเภท อาทิ เครื่องใช้ไฟฟ้า, เครื่องเล่นเกม และ บริการทางการเงิน ทั้งนี้ในปี 2015 โซนี่ได้รับการจัดอันดับเป็นบริษัทที่มีรายได้มากเป็นอันดับที่ 116 ของโลก ในรายการจัดอันดับ Fortune Global 500 และยังเป็นผู้ผลิตโทรทัศน์รายใหญ่เป็นอับดับสี่ของโลกรองจาก ซัมซุง, แอลจี และ ทีซีแอล โซนี่คอร์ปอเรชันในฐานะบริษัทหนึ่งในเครือโซนี่ รับผิดชอบสายงานธุรกิจเครื่องใช้ไฟฟ้า ซึ่งภายในเครือโซนี่ได้แบ่งสายงานออกเป็นสี่สายธุรกิจด้วยกัน คือ สายธุรกิจเครื่องใช้ไฟฟ้า (รวมถึงวีดีโอเกม, บริการเน็ตเวิร์ก และ การแพทย์), สายธุรกิจภาพยนตร์, สายธุรกิจเพลง และ สายธุรกิจการเงิน ซึ่งทำให้โซนี่กลายเป็นหนึ่งในบริษัทที่มีผลิตภัณฑ์ด้านความบันเทิงครอบคลุมมากที่สุดของโลก โดยโซนี่คอร์ปอเรชันยังได้แตกบริษัทลูกออกไปอีกมากมาย อาทิ โซนี่พิคเจอร์สเอ็นเตอร์เทนเมนต์, โซนี่คอมพิวเตอร์เอ็นเตอร์เทนเมนต์, โซนี่มิวสิกเอ็นเตอร์เทนเมนต์, โซนี่โมบายล์ และ โซนี่ไฟแนนเชียล ซึ่งบริษัทลูกส่วนใหญ่มีสำนักงานตั้งอยู่ในสหรัฐอเมริกา</doc>
