<doc id="776635" url="https://th.wikipedia.org/wiki?curid=776635" title="อเล็กซ์ อิโวบี">อเล็กซ์ อิโวบี อเล็กซ์ อิโวบี (; เกิด: 3 พฤษภาคม ค.ศ. 1996) นักฟุตบอลอาชีพชาวไนจีเรีย ปัจจุบันเล่นในตำแหน่งกองหน้าของอาร์เซนอล ในพรีเมียร์ลีก อังกฤษ และทีมชาติไนจีเรีย อิโวบี เกิดที่กรุงลากอส เมืองหลวงของประเทศไนจีเรีย เมื่ออายุ 4 ขวบได้ย้ายมาอาศัยอยู่ที่ประเทศอังกฤษ มีศักดิ์เป็นหลานชายของอดีตนักฟุตบอลชาวไนจีเรียที่มีชื่อเสียง เจย์-เจย์ โอโคชา อิโวบี ได้ลงเล่นเป็นตัวจริงให้กับอาร์เซนอลครั้งแรกในรายการแคปปิตอลวันคัพ ในต้นฤดูกาล 2015–16 ในนัดที่พบกับเชฟฟีลด์เวนส์เดย์ และจากนั้นก็ได้ลงเป็นตัวจริงถึง 4 ใน 5 นัดในรายการเอฟเอคัพ จากนั้นก็ได้ลงเป็นตัวจริงในรายการยูฟ่าแชมเปียนส์ลีก ในนัดที่อาร์เซนอลเป็นฝ่ายบุกไปเยือนบาร์เซโลนา ถึงสนามกัมนอว์ ในเมืองบาร์เซโลนา จากนั้นได้ลงเป็นตัวจริงนัดแรกในพรีเมียร์ลีก ในช่วงปลายฤดูกาล ที่อาร์เซนอลบุกไปเยือนเอฟเวอร์ตัน ที่สนามกูดิสันพาร์ก ในเมืองลิเวอร์พูล และสามารถทำประตูแรกของตนเองในการเล่นให้กับอาร์เซนอลชุดใหญ่ได้ด้วย และในนัดต่อมาก็สามารถทำประตูได้ต่อเนื่องในนัดที่พบกับวอตฟอร์ต จุดเด่นของอิโวบีอยู่ที่ความเร็ว, ความแข็งแกร่ง และความสามารถในการลากลูกฟุตบอลในการเล่นเชิงรุก อีกทั้งยังเป็นผู้เล่นที่เล่นได้หลายตำแหน่งตั้งแต่กองหลังในตำแหน่งฟูลแบ็ก จนถึงกองหน้า</doc>
