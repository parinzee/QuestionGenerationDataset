<doc id="152796" url="https://th.wikipedia.org/wiki?curid=152796" title="อาร์ม็อง กีโยแม็ง">อาร์ม็อง กีโยแม็ง อาร์ม็อง กีโยแม็ง () ชื่อเมื่อแรกเกิดคือ ฌ็อง-บาติสต์ อาร์ม็อง กีโยแม็ง (; 16 กุมภาพันธ์ ค.ศ. 1841 - 26 มิถุนายน ค.ศ. 1927) เป็นจิตรกรลัทธิประทับใจของประเทศฝรั่งเศสในคริสต์ศตวรรษที่ 19 และ 20 กีโยแม็งเกิดที่ปารีส และทำงานขายเสื้อผ้าชั้นในให้กับลุงขณะที่เรียนการเขียนภาพภาคค่ำ นอกจากนั้นก็ยังทำงานให้กับรถไฟรัฐบาลก่อนที่จะเข้าศึกษากับสถาบันสวิสเมื่อปี ค.ศ. 1861 ซึ่งเป็นที่ที่กีโยแม็งพบกับปอล เซซาน และกามีย์ ปีซาโร ซึ่งกลายเป็นเพื่อนกันตลอดชีวิต แม้ว่างานของกีโยแม็งจะไม่ดีเด่นเท่าเพื่อนทั้งสอง แต่ก็เป็นงานสำคัญที่มีอิทธิพลต่องานของจิตรกรคนอื่น ๆ เซซานพยายามสร้างงานภาพพิมพ์ครั้งแรกตามแบบงานเขียนเรือบนแม่น้ำแซนของกีโยแม็ง กีโยแม็งแสดงภาพเขียนที่ห้องแสดงภาพตกรอบ () เมื่อปี ค.ศ. 1863 และต่อมาก็เป็นเพื่อนกับฟินเซนต์ ฟัน โคค เตโอ น้องชายของฟัน โคค ช่วยขายภาพบางภาพของกีโยแม็งด้วย ลักษณะเด่นของงานของกีโยแม็งคือการใช้สีจัด งานที่เป็นที่รู้จักกันคืองานจิตรกรรมภูมิทัศน์ของปารีส, จังหวัดเคริซ และบริเวณ Les Adrets-de-l'Estére ใกล้ชายฝั่งทะเลเมดิเตอร์เรเนียนในแคว้นพรอว็องซาลป์โกตดาซูร์ของฝรั่งเศส กีโยแม็งเสียชีวิตเมื่อปี ค.ศ. 1927 ที่เมืองออร์ลี จังหวัดวาล-เดอ-มาร์น ทางใต้ของกรุงปารีส</doc>
