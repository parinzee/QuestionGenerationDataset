<doc id="175081" url="https://th.wikipedia.org/wiki?curid=175081" title="ป่าใหญ่ครีเอชั่น">ป่าใหญ่ครีเอชั่น บริษัท ป่าใหญ่ครีเอชั่น จำกัด เป็นบริษัทผลิตสื่อ สารคดีโทรทัศน์ และ รายการโทรทัศน์ รวมทั้งรับผลิตสารคดีพิเศษต่างๆ มีผลงานผ่านสื่อโทรทัศน์มากมาย ก่อตั้งเมื่อปี พ.ศ. 2534 โดยผู้ก่อตั้งสามคน ได้แก่ นิรมล เมธีสุวกุล ยุพา เพ็ชรฤทธิ์ และ สุริยนต์ จองลีพันธ์ ผลงานโดยส่วนใหญ่ของ ป่าใหญ่ครีเอชั่น เป็นสารคดีเกี่ยวกับเด็ก เยาวชน สิ่งแวดล้อม วิถีชีวิตชนบท ชาติพันธุ์ วัฒนธรรม เทคโนโลยีสมัยใหม่ ตลอดจนประเด็นอื่นๆ เช่น การเสริมสร้างสุขภาวะ สุขภาพ ประเด็นเกี่ยวกับสตรี แม่และเด็ก ผู้ด้อยโอกาสในสังคม การเมือง ได้ชื่อว่าเป็นบริษัทที่สร้างงานคุณภาพ น่าเชื่อถือ และรับผิดชอบต่อสังคม ตัวอย่างรายการของป่าใหญ่ครีเอชั่น เช่น รายการทุ่งแสงตะวัน ซึ่งเป็นรายการที่ถ่ายทอดเรื่องราวชีวิตของเด็กและชุมชนในชนบทที่มีแง่งามและมักจะเป็นตัวอย่างชุมชนที่เข้มแข็ง มีชีวิตที่พอเพียง ดูแลรักษาสิ่งแวดล้อมและทรัพยากรในชุมชน โดยเด็กๆ ในชุมชนนั้นๆ เป็นผู้บอกเล่าเรื่องราวต่างๆ ของชุมชนตนเอง และหากวิเคราะห์รายการทุ่งแสงตะวัน จะเห็นว่านำเสนอเนื้อหาที่แทรกเรื่องราวเกี่ยวกับการเสริมสร้างอัตลักษณ์ชาติพันธุ์ วัฒนธรรม ภาษาท้องถิ่น สิทธิมนุษยชน การจัดการศึกษา ชีวิตพอเพียง ไม่สนับสนุนลัทธิบริโภคนิยม และสนับสนุนการพัฒนาประเทศโดยชุมชนมีส่วนร่วม นอกจากนี้ยังเคยผลิตรายการประเภทต่างๆ ได้แก่- รายการเกี่ยวกับสตรี เช่น ผู้หญิงยาตรา เช้าวันหนึ่ง - รายการเกี่ยวกับสุขภาพ เช่น ชุมชนคนรักสุขภาพ และ รายการให้ความรู้ความเข้าใจเรื่องเอดส์ คือรายการก้าวย่างอย่างเข้าใจ - รายการเกี่ยวกับเด็ก เช่น จากใจดวงน้อย เมืองไทยวัยซน สานรักคนเก่งหัวใจแกร่ง - รายการเกี่ยวกับเยาวชน เช่น มดคันไฟ - รายการสารคดีความรู้ เช่น ความรู้คือประทีป และ พิพิธเพลิน(ปัจจุบันเปลี่ยนผู้ผลิตเป็นรายอื่น)</doc>
