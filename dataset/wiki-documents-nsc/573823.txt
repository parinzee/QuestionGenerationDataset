<doc id="573823" url="https://th.wikipedia.org/wiki?curid=573823" title="เรียลลิตี้ ขนหัวลุก">เรียลลิตี้ ขนหัวลุก เรียลลิตี้ ขนหัวลุก () ภาพยนตร์สยองขวัญสัญชาติอเมริกัน ออกฉายในปี ค.ศ. 2007เนื้อเรื่อง เนื้อเรื่อง. ระหว่างเดือนกันยายน-ตุลาคม ค.ศ. 2006 เคที่ กับ มิกาห์ คู่รักหนุ่มสาว ได้ย้ายเข้ามาอยู่ในบ้านหลังใหม่ที่ซานดิเอโก แคลิฟอร์เนีย ทั้งคู่ใช้ชีวิตอยู่ด้วยกันมา 3 ปีแล้ว เคที่เป็นนักศึกษาที่ใกล้จะจบ ส่วนมิกาห์เป็นนักลงทุน เคที่เชื่อว่ามีอะไรบางอย่างที่เหนือธรรมชาติติดตามตัวเธอมาตั้งแต่อายุ 8 ขวบ ซึ่งเป็นที่ตัวเธอเอง ไม่เกี่ยวกับบ้าน มิกาห์แม้ไม่ค่อยเชื่อเรื่องนี้แต่ก็ใช้วิธีติดตั้งกล้องไว้ทั่วบ้าน โดยเฉพาะอย่างในห้องนอนของทั้งคู่ เพื่อตรวจจับสิ่งผิดปกติที่จะเกิดขึ้น เมื่อ ดร.เฟดเดอริก ผู้เชี่ยวชาญเรื่องจิตวิญญาณและผีมาถึงบ้านของทั้งคู่ เมื่อได้สอบถามกอรปกับการเดินสำรวจบ้านแล้ว เขาบอกได้เพียงว่า นี่ไม่ใช่ผีธรรมดา หากแต่เป็นปีศาจ และเรื่องนี้ก็เกินความสามารถของเขาที่จะจัดการได้ พร้อมกับเตือนทั้งคู่ว่าอย่าได้ติดต่อกับมันทางผีถ้วยแก้ว เพราะจะเป็นการเปิดประตูให้ปีศาจเข้ามาในบ้าน เวลาผ่านไป มีหลายเหตุการณ์ผิดปกติเกิดขึ้น โดยเฉพาะอย่างยิ่งในกลางดึกราว 2.00 น. เป็นต้นไป ที่ทั้งคู่หลับ ทุกครั้งกล้องของมิกาห์ก็สามารถจับไว้ได้ แม้จะไม่เห็นตัว แต่เสียงหรือการกระทำของมันก็ถูกบันทึกไว้ได้ ซึ่งนับวันยิ่งรุนแรงขึ้นเรื่อย ๆ จนกระทั่งทั้งคู่มีปากเสียงกัน และมันก็เข้าสิงร่างของเคที่ ให้เคที่เดินลุกจากเตียงนอนไปนั่งที่ชิงช้าหน้าบ้านตอนกลางดึกโดยไม่รู้ตัว ในที่สุดก็เข้าสิงร่างของเคที่อย่างถาวร อีก 3 วันต่อมาเจ้าหน้าที่ตำรวจจึงพบร่างของมิกาห์ ในขณะที่เคที่ซึ่งภาพสุดท้ายจับได้ว่าเธอเป็นคนทำร้ายมิกาห์อย่างโหดร้าย ก่อนที่เธอจะหายตัวไปอย่างลึกลับนักแสดงนักแสดง. - เคที่ เฟเธอร์สตัน...เคที่ - มิกาห์ สลอธ...มิกาห์ - มาร์ค เฟดเดอริก...ดร.เฟดเดอริก - แอชลีย์ พลามเมอร์...ไดแอน - แอมเบอร์ อาร์มสตรอง...แอมเบอร์เบื้องหลังและความสำเร็จ เบื้องหลังและความสำเร็จ. Paranormal Activity เป็นภาพยนตร์สยองขวัญต้นทุนต่ำ ใช้วิธีการถ่ายทำแบบโฮมวีดีโอและกล้องวงจรปิด ใช้ทุนสร้างเพียง 15,000 ดอลลาร์สหรัฐเท่านั้น เปิดตัวครั้งแรกในงานเทศกาลภาพยนตร์ซันแดนซ์เมื่อปี ค.ศ. 2007 ได้รับคำกล่าวขานอย่างมาก จนเป็นที่สนใจของสตีเวน สปีลเบิร์ก ผู้กำกับฯชาวอเมริกันชื่อดัง ซื้อลิขสิทธิ์มาฉายต่อที่สหรัฐอเมริกา ซึ่งในตอนแรกฉายอย่างจำกัดโรงภาพยนตร์เพียง 12 โรงเท่านั้นในเบื้องต้นที่ออกฉาย แต่ต่อมาได้รับความนิยมเพิ่มขึ้นจนมีการเรียกร้องให้ขยายขึ้นเป็น 760 โรง และค่อย ๆ ทำรายได้จากการเข้าฉาย จากรั้งท้ายตำแหน่งบ็อกซ์ออฟฟิศติดอันดับที่ 48 ค่อย ๆ ขยับมาเป็นอันดับที่ 20, อันดับ 4 และขึ้นอันดับที่ 3 ก่อนจะขึ้นสู่อันดับที่ 1 ได้ภายใน 5 สัปดาห์ นับเป็นภาพยนตร์สยองขวัญที่ทำรายได้สูงสุดในปีที่เข้าฉายในสหรัฐอเมริกา ในปี ค.ศ. 2009 ภาพยนตร์กำกับและเขียนบทโดย ออเร็น เพลี่ ซึ่งเป็นชาวอิสราเอลที่โยกย้ายตัวเองเข้ามายังสหรัฐอเมริกาเมื่ออายุได้ 19 ปี และนี่เป็นผลงานการกำกับภาพยนตร์เรื่องแรก โดยต้องการให้ผู้ชมรู้สึกได้ถึงความน่ากลัวในเรื่องแบบเดียวกับที่ได้ดู Psycho แล้วไม่กล้าอาบน้ำพัก หรือที่ได้ดู Jaws แล้วไม่กล้าลงเล่นในทะเล และแบบเดียวกับที่ดู The Blair Witch Project แล้วไม่กล้าตั้งแคมป์พักแรมในป่า โดยในเรื่องนี้ต้องการจะนำเสนอว่า แม้แต่กิจกรรมธรรมดา ๆ เช่น การนอนหลับในบ้านพักส่วนตัว ก็มีเรื่องน่าสยองขวัญเกิดขึ้นได้ จากความสำเร็จทำให้ได้มีภาคต่อมาในปีถัดมา จนถึงปัจจุบันแล้วถึง 5 ภาคด้วยกัน รวมถึงมีการสร้างใหม่ในแบบภาพยนตร์ญี่ปุ่นด้วย</doc>
