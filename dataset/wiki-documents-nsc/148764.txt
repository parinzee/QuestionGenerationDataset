<doc id="148764" url="https://th.wikipedia.org/wiki?curid=148764" title="สตีฟ บูเซมี">สตีฟ บูเซมี สตีฟ บูเซมี (Steve Buscemi) มีชื่อจริงว่า สตีเฟน วินเซนต์ บูเซมี (Steven Vincent Buscemi) เป็นนักแสดงและผู้กำกับภาพยนตร์ชาวอเมริกัน ได้รับฉายาว่า "ราชาหนังอิสระ" (Indie King) เกิดเมื่อวันที่ 13 ธันวาคม ค.ศ. 1957 ที่บรูกลิน นิวยอร์ก โดยที่พ่อเป็นชาวอเมริกันเชื้อสายอิตาเลียน แม่เป็นชาวอเมริกันเชื้อสายไอร์ริช บูเซมีมีชื่อเสียงมาจากการภาพยนตร์อิสระที่เจ้าตัวกำกับและแสดงเอง เรื่อง Trees Lounge ในปี ค.ศ. 1996 (ชื่อภาษาไทย สุราแปลว่าเหล้า เคยได้ฉายในโรงภาพยนตร์ในประเทศไทยที่เวิลด์เทรดเซ็นเตอร์ ในโครงการภาพยนตร์อิสระของสหมงคลฟิล์ม และได้ออกจำหน่ายเป็นวิดีโอในปีเดียวกัน) พร้อมกับได้แสดงในภาพยนตร์แนวอิสระที่มีชื่ออีกหลายเรื่อง เช่น Fargo, The Big Lebowski ของอีธาน โคเอน และโจเอล โคเอน Reservoir Dogs ของเควนติน ทาแรนติโน เป็นต้น โดยบทบาทของบูเซมี ที่ได้รับมักจะเป็นตัวประกอบ แต่ว่าเป็นตัวประกอบที่มีสีสันและความสำคัญของเรื่องเป็นอย่างมาก จนหลายครั้งอาจดูเด่นกว่าตัวละครเอกหรือตัวที่สำคัญกว่าในเรื่อง จากนั้น บูเซมี ก็ได้รับบทบาทในภาพยนตร์ฮอลลีวูดกระแสหลักอีกหลายเรื่อง เช่น Con Air ในปี ค.ศ. 1997 Armageddon และ The Wedding Singer ในปี ค.ศ. 1998 เป็นต้น โดยบทที่ได้รับก็เป็นตัวประกอบที่มีสีสันในเรื่องอีกเช่นเคย</doc>
