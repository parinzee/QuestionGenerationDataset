<doc id="266014" url="https://th.wikipedia.org/wiki?curid=266014" title="อีส้มสมหวัง ชะชะช่า">อีส้มสมหวัง ชะชะช่า อีส้มสมหวัง ชะชะช่า เป็นภาพยนตร์ไทยที่ออกฉายเมื่อวันที่ 12 สิงหาคม พ.ศ. 2552 กำกับโดย โน้ต จูเนียร์ (จิตต์สิน ผ่องอินทรกุล) เขียนบทโดยพิง ลำพระเพลิง นำแสดงโดยสุวนันท์ คงยิ่ง, ปิติศักดิ์ เยาวนานนท์, ค่อม ชวนชื่น, ชมพู่ ก่อนบ่าย, โน้ต เชิญยิ้ม, แอนนี่ บรู๊ค เป็นภาพยนตร์ภาคต่อ อีส้ม สมหวัง อีส้มสมหวัง ชะชะช่า เปิดตัวรายได้ในสัปดาห์แรกที่ 8.7 ล้านบาท น้อยกว่าภาคที่แล้วที่เปิดตัวไป 13.6 ล้านบาท และติดเป็นอันดับ 3 ในสัปดาห์แรก ภาพยนตร์ทำรายได้รวม 14 ล้านบาทเรื่องย่อ เรื่องย่อ. หลังจาก ยอดรัก สลักใจ เสียชีวิตลง ส้ม (สุวนันท์ คงยิ่ง) กับ สมหวัง (ปิติศักดิ์ เยาวนานนท์) ก็คิดขยับขยาย หาหนทางสานฝันของตนเองต่อไป ปากท้อง ต้องกินต้องใช้ คุณบำเรอ (โน้ต เชิญยิ้ม) พ่อของส้ม จึงชวนลูกเขย กับลูกสาว ดิ้นรนเข้ามาหาโอกาสในกรุงเทพโดยมี ค่อม (ค่อม ชวนชื่น) กับ ชมพู่ (ชมพู่ ก่อนบ่าย) สองสามีภรรยาที่ติดสอยห้อยตามมาด้วย สมหวัง ได้งานร้องเพลงที่คาเฟ่ บำเรอ เป็นยามเฝ้ารถ ค่อมได้เป็นเด็กรับรถ ส่วน ส้ม กับ ชมพู่ ก็อยู่บ้านเช่า รองานที่สมัครไว้ สมหวังได้มาพบกับแสงสีในกรุงเทพ และเจอกับสาวๆ บรรดานักร้องและแม่ยกที่มาติดพัน ทำให้สมหวังไขว้เขว โดยมีบำเรอและค่อมรู้เห็นเป็นใจ เห็นว่าเป็นโอกาสดี ที่จะสร้างทางลัดไปสู่ชีวิตที่สุขสบายได้ ซึ่งในบรรดาสาวๆที่มาติดพันสมหวังมี อ๋อย (แอนนี่ บรู๊ค) ที่สวย ไฮโซ และทุ่มให้สมหวังทุกอย่าง การปฏิบัติตัว และการแต่งตัวของสมหวังเริ่มเปลี่ยนไป ทำให้ส้มเริ่มระแคะระคาย และตามสืบจนรู้ความจริงว่าสมหวังนอกใจ จึงทะเลาะกันถึงขั้นส้มลงไม้ลงมือกับสมหวัง ความจริงที่ส้มปกปิดไว้ว่าตัวเองท้องจึงถูกเปิดเผย พอสมหวังรู้ว่าส้มท้อง จึงพยายามที่จะเลิกเจ้าชู้ แม้ว่าจะยังไม่สำเร็จซักที ทุกคนหวังว่าสมหวัง ตัวน้อยๆ ที่จะเกิดมาจากส้ม จะทำให้ครอบครัวได้ชุ่มชื่นหัวใจ แต่เมื่ออ๋อยสามารถพาสมหวังไปสู่การเป็นนักร้องออกเทปได้สำเร็จ สมหวังก็ลืมทุกสิ่งและทิ้งทุกคนไป ทำให้บำเรอเสียใจมาก กับอาการลืมตัวของสมหวัง และส้มที่แทบหัวใจจะสลาย ความรักของส้มและสมหวังจะเป็นอย่างไร ต้องติดตามต่อกับ "อีส้มสมหวัง ชะชะช่า"</doc>
