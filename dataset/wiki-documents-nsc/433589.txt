<doc id="433589" url="https://th.wikipedia.org/wiki?curid=433589" title="อัซรีนัซ มัซฮาร์">อัซรีนัซ มัซฮาร์ อัซรีนัซ บินติ ฮากิม มัซฮาร์ (หรือ อดีตเจ้าหญิงอัซรีนัซ มัซฮาร์ พระชายาฯ, เกิด 23 กันยายน ค.ศ. 1979) ผู้ประกาศข่าวชาวมาเลเซีย และอดีตพระชายาคนที่สามของสุลต่านฮัสซานัล โบลเกียห์แห่งบรูไน ภายหลังจากการหย่า เธอได้ถูกถอดพระอิสริยยศทั้งหมดประวัติ ประวัติ. อัซรีนัซ มัซฮาร์ หรือ นัซ เกิดเมื่อวันที่ 23 กันยายน ค.ศ. 1979 ที่กัวลาลัมเปอร์ ประเทศมาเลเซีย เป็นบุตรคนที่สองของนายฮากิม มัซฮาร์ กับนางเฟาซียะห์ อับดุลละห์ เธอสำเร็จการศึกษาจากสถาบันมีเดียอินเตอร์กราฟมาเลเซีย สาขาวิทยุกระจายเสียง เธอมีชื่อเสียงจากการเป็นผู้ประกาศข่าวในสถานีโทรทัศน์ TV3 ของประเทศมาเลเซีย จนเธอได้รับรางวัลนักข่าวที่มีศักยภาพมากที่สุดของ TV3 ในปี 2000 และได้รับรางวัลศิษย์เก่าดีเด่นจากสถาบันมีเดียอินเตอร์กราฟในปี 2002 และเธอได้ลาออกจากการทำงานเมื่อวันที่ 3 พฤษภาคม ค.ศ. 2005 โดยได้ทิ้งท้ายไว้ว่า "ดิฉันต้องการก้าวเดินออกไปเผชิญสิ่งใหม่ ๆ "ชีวิตส่วนตัว ชีวิตส่วนตัว. อัซรีนัซ ได้พบกับสุลต่านฮัสซานัล โบลเกียห์แห่งบรูไน ครั้งแรกเมื่อเธอเดินทางไปยังประเทศบรูไนเมื่อสองปีก่อนการสมรส ซึ่งสหายของเธอได้อ้างว่า "เมื่อพระองค์ทอดพระเนตรเห็นอัซรินัซเพียงแค่แวบเดียวก็ตกหลุมรักเธอทันที นับจากนั้นพระองค์ก็ดูเธออ่านข่าวทางโทรทัศน์ที่ทีวีช่อง 3 อยู่เสมอ" งานอภิเษกสมรสของทั้งสองถูกจัดขึ้นอย่างเงียบ ๆ ที่กัวลาลัมเปอร์ ภายในงานได้รับการคุ้มกันอย่างหนาแน่น ผู้เข้าไปในงานถูกห้ามมิให้พกกล้องเข้าไป และจะต้องถูกค้นร่างกายอย่างละเอียด หลังการอภิเษกสมรสครั้งนั้นทำให้ได้รับการสถาปนาเป็น เจ้าหญิงอัซรินัซ มัซฮาร์ เธอได้ให้ประสูติกาลพระโอรส-ธิดา แก่พระสวามี 2 พระองค์ คือ เจ้าชายอับดุล วากีล (ประสูติ 1 พฤษภาคม ค.ศ. 2006) และเจ้าหญิงอามีระห์ วาร์ดาตุล (ประสูติ 28 มกราคม ค.ศ. 2008) ชีวิตคู่ของสุลต่านและเธอได้ยุติลงเมื่อวันที่ 17 มิถุนายน ค.ศ. 2010 ซึ่งมีการประกาศออกทางโทรทัศน์ในช่องเรดิโอเทเลวิชันบรูไน ซึ่งในประกาศดังกล่าวได้กล่าวถึงการถอนพระอิสริยยศ และเครื่องราชอิสริยาภรณ์ทั้งหมดของเธอ ส่วนเหตุผลนั้น เป็น "เหตุผลพิเศษ" ที่ไม่มีการเปิดเผยรายละเอียดแต่อย่างใด ซึ่งก่อนหน้านี้สุลต่านฮัสซานัลทรงหย่ากับพระชายาองค์ที่ 2 คือ นางมาเรียม อับดุล อาซิซ อดีตพนักงานต้อนรับบนเครื่องบิน เมื่อปี ค.ศ. 2003 มาแล้ว</doc>
