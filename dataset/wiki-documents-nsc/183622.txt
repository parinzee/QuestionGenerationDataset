<doc id="183622" url="https://th.wikipedia.org/wiki?curid=183622" title="ชาติ ชัยภูมิ">ชาติ ชัยภูมิ ชาติ ชัยภูมิ ชาวจังหวัดชัยภูมิ มีอาชีพเป็นพนักงานขับรถของเทศบาลจังหวัดชัยภูมิ มีหน้าตา รูปร่างและท่าทางคล้ายคลึงกับมิตร ชัยบัญชามาก จนได้รับคัดเลือกให้มารับบทในภาพยนตร์ 2-3 เรื่องที่ มิตรถ่ายทำค้างไว้ก่อนจะเสียชีวิตเมื่อวันที่ 8 ตุลาคม พ.ศ. 2513 หลังจากมิตร ชัยบัญชา เสียชีวิตอย่างกะทันหัน ทำให้ภาพยนตร์ที่ถ่ายทำค้างอยู่ถึง 21 เรื่อง ประสบปัญหา ภาพยนตร์บางเรื่องใช้วิธีเปลี่ยนบท ภาพยนตร์หลายเรื่องที่ถ่ายทำไปไม่มาก ใช้วิธีตัดฉากที่มิตรแสดงออกไป และเปลี่ยนตัวพระเอกเป็น สมบัติ เมทะนี หรือ ไชยา สุริยัน แต่ภาพยนตร์ที่ประสบปัญหามากที่สุด คือเรื่อง คนึงหา ของอมรินทร์ฤทธิศิลป์ภาพยนตร์ อำนวยการสร้างโดย อมร ตาณพิเชษฐ์ ซึ่งถ่ายทำไปเกือบเสร็จ ขาดอีกเพียง 3 ฉาก และเรื่อง จอมดาบพิชัยยุทธ ซึ่งถ่ายทำที่ฮ่องกง และมีนักแสดงต่างชาติร่วมแสดง จึงใช้วิธีหานักแสดงที่หน้าตาคล้ายมิตรมาแสดงแทน ผู้สร้าง นำโดยจิรวรรณ กัมปนาทแสนยากร ออกข่าวว่าจะหาคนที่หน้าตาเหมือนมิตรมาแสดงแทน และได้ตัวนักแสดงสมัครเล่นจากจังหวัดชัยภูมิมาแสดง ตั้งชื่อว่า ชาติ ชัยภูมิ เป็นที่ยอมรับว่าหน้าตาเหมือนมิตรมาก โดยเฉพาะเมื่อสวมแว่นตาดำ ทำให้คนทั่วไปเรียกเขาว่า มิตร ชัยภูมิ ชาติ แสดงภาพยนตร์อยู่สองเรื่อง และได้มาโชว์ตัวในรอบปฐมทัศน์ ในงานพิธีเปิดโรงภาพยนตร์เมืองทอง ย่านประตูน้ำ เมื่อต้นปี พ.ศ. 2514 จนผู้ชมฮือฮากันทั้งโรง หลังจากนั้น ไม่มีผู้สร้างคนใดติดต่อให้มาแสดงภาพยนตร์อีก เขาจึงกลับไปทำงานประจำที่จังหวัดชัยภูมิตามเดิม</doc>
