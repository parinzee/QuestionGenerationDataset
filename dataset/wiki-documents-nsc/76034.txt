<doc id="76034" url="https://th.wikipedia.org/wiki?curid=76034" title="อารูบา">อารูบา อารูบา (, ) เป็นเกาะหนึ่งมีความยาว 32 กิโลเมตร ตั้งอยู่ในหมู่เกาะเลสเซอร์แอนทิลลีสในทะเลแคริบเบียน อยู่ห่างจากคาบสมุทรปารากวานา (รัฐฟัลกอน ประเทศเวเนซุเอลา) ไปทางเหนือ 27 กิโลเมตร อารูบาเป็นหนึ่งในสี่ประเทศองค์ประกอบ (constituent country) ของราชอาณาจักรเนเธอร์แลนด์ เกาะแห่งนี้มีความแตกต่างจากดินแดนส่วนใหญ่ในแถบแคริบเบียน กล่าวคือ มีอากาศแห้ง ภูมิอากาศเช่นนี้สนับสนุนการท่องเที่ยวเนื่องจากผู้มาเยือนสามารถคาดหวังว่าจะได้พบอากาศอบอุ่นและแสงแดดจัดได้แน่นอน เกาะนี้มีเนื้อที่ 193 ตารางกิโลเมตร เป็นส่วนหนึ่งของหมู่เกาะเอบีซี (ABC islands)ภูมิศาสตร์ ภูมิศาสตร์. อารูบาเป็นส่วนหนึ่งของหมู่เกาะเลสเซอร์แอนทิลลีส หรือเจาะจงลงไปอีกก็คือแนวลูกโซ่ลีเวิร์ดแอนทิลลีส โดยทั่วไปมีลักษณะราบเรียบ ไม่มีแม่น้ำ แต่ก็มีชื่อเสียงจากหาดทรายสีขาวที่ส่วนใหญ่จะอยู่ทางชายฝั่งทางใต้และตะวันตกของตัวเกาะ ซึ่งเป็นบริเวณที่ได้รับการกำบังจากกระแสน้ำอันรุนแรงจากมหาสมุทร ส่วนชายฝั่งทางเหนือและตะวันออกไม่ได้รับการป้องกัน จึงได้รับผลกระทบจากทะเลมากกว่าและมนุษย์ก็ไม่ได้เข้าไปแตะต้องมากนัก ภายในเกาะมีเนินเขาบางแห่งที่มีความสำคัญ เช่น โฮยแบร์ค (Hooiberg) มีความสูง 165 เมตร (541 ฟุต) และเมานต์ยามาโนตา (Mount Jamanota) ซึ่งเป็นจุดสูงสุดของเกาะ มีความสูง 188 เมตร (617 ฟุต) เหนือระดับน้ำทะเล อารูบาเป็นดินแดนสมาชิกต่างหากของราชอาณาจักรเนเธอร์แลนด์ ตัวเกาะไม่มีเขตการปกครองย่อยลงไปอีก ทางทิศตะวันออกได้แก่ กือราเซาและโบแนเรอ ทั้งสองเกาะเดิมเป็นดินแดนส่วนตะวันตกเฉียงใต้ของเนเธอร์แลนด์แอนทิลลีส อารูบาและอดีตเกาะของเนเธอร์แลนด์แอนทิลลีสทั้งสองเกาะนี้เป็นที่รู้จักกันในชื่อ หมู่เกาะเอบีซี ภูมิอากาศของเกาะเป็นแบบร้อนภาคพื้นสมุทร ปรากฏความหลากหลายทางอุณหภูมิในแต่ละฤดูเล็กน้อย ซึ่งช่วยดึงดูดนักท่องเที่ยวตลอดทั้งปี อุณหภูมิโดยทั่วไปมีลักษณะเกือบสม่ำเสมอที่ประมาณ 28 องศาเซลเซียส (82 องศาฟาเรนไฮต์) และมีลมสินค้าจากมหาสมุทรแอตแลนติกพัดผ่าน ปริมาณน้ำฝนเฉลี่ยรายปีเกือบ 500 มิลลิเมตร (20 นิ้ว) ส่วนใหญ่จะตกในปลายฤดูใบไม้ร่วง</doc>
