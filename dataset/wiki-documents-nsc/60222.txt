<doc id="60222" url="https://th.wikipedia.org/wiki?curid=60222" title="วงศ์ปลาเสือตอ">วงศ์ปลาเสือตอ วงศ์ปลาเสือตอ () เป็นปลากระดูกแข็งจัดอยู่ในกลุ่มปลาที่มีก้านครีบ ในอันดับปลากะพง (Perciformes) ใช้ชื่อวงศ์ว่า Datnioididae (/แดท-นี-โอ-นอย-เด-อา/) และมีเพียงสกุลเดียว คือ Datnioides (/แดท-นี-โอ-นอย-เดส/)ศัพทมูลวิทยา ศัพทมูลวิทยา. Datnioides มาจากคำว่า "Datnia" (/แดท-เนีย-อา/) มาจากภาษากรีกโบราณ คือ εἶδος ‎(eîdos) หมายถึง "รูปแบบ" หรือ "ลักษณะที่เหมือนกัน" ขณะที่ชื่อสามัญในภาษาไทย คือ "ปลาเสือตอ" สันนิษฐานว่าเนื่องมาจากรูปร่างที่มีลวดลายคล้ายกับลายของเสือโคร่งหรือเสือลายพาดกลอน กอรปกับพฤติกรรมที่มักลอยตัวอยู่นิ่ง ๆ กับตอไม้ใต้น้ำลักษณะ ลักษณะ. เป็นปลาที่ปากยาว จะงอยปากสามารถยืดได้ เป็นปลากินเนื้อ ครีบหลังแบ่งเป็น 2 ตอน ตอนแรกเป็นก้านครีบแข็งเป็นเงี่ยง 13 ชิ้น ตอนหลังเป็นครีบอ่อน ก้านครีบเดี่ยวก้านที่ 2 ของครีบก้นยาวกว่าก้านครีบเดี่ยวก้านที่ 1 และ 3 ขอบกระดูกแก้มชิ้นกลางเป็นฟันจักแบบฟันเลื่อยชิ้นเล็ก ๆ เกล็ดเป็นแบบสาก เมื่อลูบแล้วจะรู้สึกหยาบ เกล็ดข้างเส้นข้างลำตัวมีมากกว่า 50 แถว พบกระจายพันธุ์อยู่ทั่วไปในภูมิภาคเอเชียใต้จนถึงเอเชียตะวันออกเฉียงใต้ พบได้ทั้งในน้ำจืด, น้ำกร่อย และน้ำเค็ม มีลักษณะโดยรวมคือ มีปากยาว ยืดหดได้ สีลำตัวเป็นสีเหลืองหรือส้ม มีลายพาดตามลำตัว 6–8 เส้น ขนาดเล็กใหญ่และจำนวนต่างไปตามแต่ชนิด และถิ่นที่อยู่อาศัย มีพฤติกรรมชอบลอยตัวอยู่นิ่ง ๆ ใต้น้ำ โดยส่วนหัวทิ่มลงเล็กน้อย กินสัตว์น้ำและแมลงเป็นอาหาร โดยวิธีการฉกงับอย่างรวดเร็ว เป็นปลาที่มีเนื้อรสชาติอร่อย แต่ปัจจุบันนี้ใกล้สูญพันธุ์ เนื่องจากการถูกจับเป็นจำนวนมาก และสภาพแวดล้อมที่เปลี่ยนไป และนิยมเลี้ยงเป็นปลาสวยงามที่ราคาสูงด้วย เดิมปลาในวงศ์นี้เคยถูกจัดให้อยู่ในวงศ์ Coiidae และ Lobotidae แต่ปัจจุบันได้มีการศึกษาเพิ่มเติมพบว่ามีความแตกต่างกัน จึงแยกออกมาเป็นวงศ์ต่างหากการจำแนกการจำแนก. - ปลาเสือตอปาปัวนิวกินี (Datnioides campbelli) ขนาดลำตัวโตเต็มที่ประมาณ 36 เซนติเมตร พบในแหล่งน้ำบริเวณชายฝั่งในนิวกินีมีซี่เหงือกน้อยกว่า ปลาชนิดอื่นๆ ในสกุลเดียวกัน และมีแถบลายที่ไม่ชัดเจน มีแถบขนาดเล็กแทรกระหว่าง แถบที่ 3 ขนาดใหญ่กลางลำตัว และแถบที่ 4 สีค่อนไปทางสีเงิน น้ำตาล จนไปถึงเหลืองอ่อน ๆ เกล็ดมีขนาดใหญ่และหยาบ พบได้ในแหล่งน้ำกร่อยปากแม่น้ำ บึงใกล้ชายฝั่งเหนือระดับน้ำขึ้นน้ำลงแถบเกาะปาปัวนิวกีนี ประเทศอินโดนีเซีย - ปลาเสือตออินโดนีเซีย (Datnioides microlepis) ขนาดลำตัวประมาณ 40 เซนติเมตร มีลักษณะใกล้เคียงกับปลาเสือตอลายใหญ่ แต่มีสีสันลำตัวและลายที่ไม่สดใสเท่า พบในอินโดนีเซีย - ปลากะพงลาย (Datnioides polota) ขนาดลำตัวประมาณ 30 เซนติเมตร สีลำตัวออกขาวเหลือบเงิน เส้นลายมีขนาดเรียวเล็กที่สุด พบในบริเวณน้ำกร่อย ปากแม่น้ำ ตั้งแต่อินเดียจนถึงปาปัวนิวกินี - ปลาเสือตอลายใหญ่ (Datnioides pulcher) มีขนาดลำตัวที่ใหญ่ที่สุด มีลายแถบดำขนาดใหญ่ 5–6 เส้น หรือ 7 เส้น มีสีสันที่สดและสวยที่สุด พบในประเทศไทย, กัมพูชา และเวียดนาม มีสถานภาพใกล้สูญพันธุ์ในธรรมชาติ - ปลาเสือตอลายเล็ก (Datnioides undecimradiatus) ขนาดลำตัวประมาณ 30 เซนติเมตร สีออกขาว ลายมีเส้นเล็ก เกล็ดมีขนาดใหญ่กว่าปลาเสือตอลายใหญ่ พบเฉพาะในแม่น้ำโขงและลำน้ำสาขา</doc>
