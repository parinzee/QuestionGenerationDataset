<doc id="267357" url="https://th.wikipedia.org/wiki?curid=267357" title="สัญชัย คานธี">สัญชัย คานธี สัญชัย คานธี (14 ธันวาคม ค.ศ. 1946 - 23 มิถุนายน ค.ศ. 1980) นักการเมืองชาวอินเดีย เป็นบุตรชายคนรองของอินทิรา คานธี และผิโรช คานธี เป็นหลานชายของชวาหระลาล เนห์รู และเป็นน้องชายของนายราจีฟ คานธี นายสัญชัยจบการศึกษาชั้นมัธยมจากโรงเรียนประจำในรัฐอุตรประเทศ ร่วมโรงเรียนเดียวกับพี่ชาย จากนั้นไม่ได้เข้าศึกษาต่อในระดับมหาวิทยาลัย แต่ได้เข้าทำงานการเมือง โดยช่วยงานมารดาซึ่งขณะนั้นดำรงตำแหน่งนายกรัฐมนตรี โดยได้คำวิพากษ์วิจารณ์ว่า นายสัญชัยได้ใช้อิทธิพลที่มีอยู่ เข้าไปแทรกแซงการบริหารประเทศ นายสัญชัยชื่นชอบเครื่องยนต์กลไก หลังจบชั้นมัธยม เขาได้ไปฝึกงานกับบริษัท โรลส์รอยส์ นิยมสะสมรถสปอร์ต และขับเครื่องบิน ชีวิตส่วนตัวสมรสกับนางเมนกา คานธี มีบุตรชายชื่อ วรุณ คานธี สัญชัย คานธี เสียชีวิตเมื่อวันที่ 23 มิถุนายน ค.ศ. 1980 ด้วยวัยเพียง 34 ปี ระหว่างการขับเครื่องบิน เครื่องบินเล็กที่เขาขับเกิดอุบัติเหตุตกระหว่างการบินผาดโผน ใกล้กับสนามบินชานกรุงนิวเดลี หลังการเสียชีวิตของนายสัญชัย นายราจีฟ คานธี พี่ชายซึ่งไม่ได้มีความประสงค์จะทำงานทางการเมือง ต้องลาออกจากอาชีพนักบินพาณิชย์ เพื่อเป็นทายาททางการเมืองของมารดา และได้ดำรงตำแหน่งนายกรัฐมนตรีคนที่ 7 ของอินเดีย</doc>
