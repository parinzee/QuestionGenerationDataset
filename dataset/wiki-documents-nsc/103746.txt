<doc id="103746" url="https://th.wikipedia.org/wiki?curid=103746" title="มหาวิทยาลัยจอนส์ฮอปกินส์">มหาวิทยาลัยจอนส์ฮอปกินส์ มหาวิทยาลัยจอนส์ ฮอปกินส์ ( ตัวย่อ JHU) หรือเรียกอย่างย่อว่า ฮอปกินส์ เป็นมหาวิทยาลัยเอกชนในสหรัฐอเมริกา ริเริ่มก่อตั้งโดยประธานาธิบดี เดวิด คอยต์ กิลแมน ตั้งอยู่ที่เมืองบัลติมอร์ รัฐแมริแลนด์ ก่อตั้งเมื่อปี พ.ศ. 2419 (ค.ศ. 1876) โดยมีการเปิดการเรียนการสอบในหลายระดับ มีนักศึกษาระดับปริญญาตรีประมาณ 4,500 คน และในระดับสูงกว่าระดับปริญญาตรี 15,000 คน จอนส์ ฮอปกินส์เป็นมหาวิทยาลัยแห่งแรกในสหรัฐอเมริกาที่ใช้รูปแบบการจัดการศึกษาแบบมหาวิทยาลัยในเยอรมนี และเป็นมหาวิทยาลัยแห่งแรกในสหรัฐอเมริกาที่จัดการเรียนการสอนโดยใช้การสัมมนาแทนการสอนโดยการบรรยายเพียงอย่างเดียว รวมทั้งเป็นมหาวิทยาลัยอเมริกันแห่งแรกที่จัดให้มีวิชาเอก (major) แทนหลักสูตรศิลปศาสตร์ทั่วไป ดังนั้นจอนส์ ฮอปกินส์จึงเป็นต้นแบบของมหาวิทยาลัยวิจัยขนาดใหญ่ในสหรัฐอเมริกา และเป็นหนึ่งใน 14 สมาชิกก่อตั้งสมาคมมหาวิทยาลัยอเมริกัน หรือ Association of American Universities จากสถิติของกองทุนวิทยาศาสตร์แห่งชาติ (National Science Foundation) ของสหรัฐอเมริกา จอนส์ ฮอปกินส์เป็นมหาวิทยาลัยที่ครองอันดับ 1 ในด้านการใช้งบประมาณการวิจัยและพัฒนาในสาขาวิทยาศาสตร์ การแพทย์ และวิศวกรรมศาสตร์ เป็นเวลา 30 ปีต่อเนื่องกันและเป็นสถาบันที่ได้รับการอ้างอิงมากที่สุดแห่งหนึ่งของโลก จอห์น ฮอปกินส์ มีชื่อเสียงในด้านการแพทย์ สาธารณสุข และ การพยาบาล โดยได้รับการจัดอันดับจากยูเอสนิวส์ในอันดับต้นของประเทศหลายครั้ง นอกจากนั้นจอนส์ฮอปกินส์ยังมีสถาบันชั้นนำระดับโลกในสาขาอื่น อาทิ สถาบันด้านการดนตรีพีบอดี (Peabody Institute) และด้านการระหว่างประเทศ (The Paul H. Nitze School of Advanced International Studies หรือ SAIS) จนถึงพ.ศ. 2552 มีบุคคลที่เกี่ยวข้องกับมหาวิทยาลัยจอนส์ฮอปกินส์จำนวน 33 คนที่ได้รับรางวัลโนเบลความเกี่ยวข้องกับประเทศไทยการเสด็จฯ เยือนของพระราชวงศ์ ความเกี่ยวข้องกับประเทศไทย. การเสด็จฯ เยือนของพระราชวงศ์. เมื่อวันที่ 25 พฤษภาคม พ.ศ. 2538 สมเด็จพระนางเจ้าสิริกิติ์ พระบรมราชินีนาถ เสด็จฯ ไปยังมหาวิทยาลัยจอนส์ ฮอปกินส์ เมืองบัลติมอร์เพื่อทรงรับการทูลเกล้าฯ ถวายปริญญาดุษฎีบัณฑิตกิตติมศักดิ์ด้านมนุษยธรรม (Honorary Doctorate of Human Letters) ในฐานะที่พระองค์ทรงอุทิศพระวรกายปฏิบัติพระราชกรณียกิจต่างๆ ด้วยความวิริยะอุตสาหะเพื่อปวงชนชาวไทย เมื่อวันที่ 5-9 กุมภาพันธ์ พ.ศ. 2541 สมเด็จพระเทพรัตนราชสุดา สยามบรมราชกุมารี เสด็จฯ เยือนมหาวิทยาลัยจอนส์ ฮอปกินส์ที่เมืองบัลติมอร์ และ School of Advanced International Studies (SAIS) ในกรุงวอชิงตัน ดี.ซี. เพื่อทรงเข้าร่วมการอภิปรายเกี่ยวกับนโยบายต่างประเทศสหรัฐอเมริกาต่อเอเชียตะวันออกเฉียงใต้กับคณาจารย์ของ SAIS นอกจากนั้นยังได้พระราชทานพระราชวโรกาสให้ ดร. ซบิกนิเยฟ เบรอซินสกี นักวิชาการอาวุโสของ SAIS และอธิการบดีมหาวิทยาลัยจอนส์ฮอปกินส์เป็นเจ้าภาพถวายพระกระยาหารค่ำในสองโอกาสด้วย นอกจากนั้น ในเดือนเมษายน พ.ศ. 2542 สมเด็จพระเทพรัตนราชสุดา สยามบรมราชกุมารีเสด็จฯ ไปทรงบรรยายเกี่ยวกับความสัมพันธ์ไทย-จีนที่ Hopkins-Nanjing Center เมืองหนานจิง สาธารณรัฐประชาชนจีน เมื่อเดือนตุลาคม พ.ศ. 2542 สมเด็จพระเทพรัตนราชสุดาฯ สยามบรมราชกุมารี เสด็จไปยังราชอาณาจักรเนปาล (ในขณะนั้น) เพื่อทรงเยี่ยมชมโครงการวิจัยโภชนาการที่จังหวัดเทราย และเมื่อวันที่ 15-19 กุมภาพันธ์ พ.ศ. 2553เสด็จฯ เยือนสาธารณรัฐประชาชนบังกลาเทศเพื่อทรงเยี่ยมชมโครงการวิจัยด้านสุขภาพแม่และเด็ก ตามคำกราบบังคมทูลเชิญของคณบดีวิทยาลัยสาธารณสุขศาสตร์บลูมเบิร์กแห่งมหาวิทยาลัยจอนส์ฮอปกินส์ เมื่อวันที่ 26 พฤษภาคม พ.ศ. 2548 สมเด็จพระเทพรัตนราชสุดาฯ สยามบรมราชกุมารี เสด็จฯ ไปยังมหาวิทยาลัยจอนส์ ฮอปกินส์ เพื่อทรงรับการทูลเกล้าฯ ถวายปริญญษดุษฎีบัณฑิตกิตติมศักดิ์ จากนั้นเสด็จฯ ไปยังวิทยาลัยสาธารณสุขศาสตร์เพื่อทรงรับฟังการบรรยายสรุปจากนักวิชาการและทอดพระเนตรบริเวณวิทยาลัยศิษย์เก่าที่มีชื่อเสียงชาวต่างประเทศศิษย์เก่าที่มีชื่อเสียง. ชาวต่างประเทศ. - วูโดรว์ วิลสัน (Woodrow Wilson) ประธานาธิบดีคนที่ 28 ของสหรัฐอเมริกา - ทิโมธี ไกธ์เนอร์ (Timothy Geithner) (SAIS) รัฐมนตรีว่าการกระทรวงการคลังสหรัฐอเมริกาในสมัยประธานาธิบดีบารัก โอบามา - ราเชล คาร์สัน (Rachel Carson) นักธรรมชาติวิทยาชาวอเมริกัน - ไมเคิล บลูมเบิร์ก (Michael Bloomberg) นายกเทศมนตรีนครนิวยอร์ก ผู้ก่อตั้งบริษัทบลูมเบิร์ก - เดฟ ซีฟรี (Dave Sifry) ผู้ก่อตั้งเทคโนราที - จอห์น ดูอี (John Dewey) นักปฏิรูปการศึกษาชาวไทยชาวไทย. - ศาสตราจารย์อุปการคุณ นายแพทย์ เฉลิม พรมมาส อดีตรัฐมนตรีว่าการกระทรวงสาธารณสุข - ดร.ณรงค์ชัย อัครเศรณี ประธานกรรมการธนาคารเพื่อการส่งออกและนำเข้าแห่งประเทศไทย อดีตรัฐมนตรีว่าการกระทรวงพาณิชย์ อดีตสมาชิกวุฒิสภา - ดร.กอบศักดิ์ ชุติกุล อดีตสมาชิกสภาผู้แทนราษฎร อดีตรองหัวหน้าพรรคชาติไทย อดีตที่ปรึกษาพิเศษของเลขาธิการอังค์ถัด อดีตเอกอัครราชทูต - ศ.ดร.กนก วงษ์ตระหง่าน ที่ปรึกษานายกรัฐมนตรีนายอภิสิทธิ์ เวชชาชีวะ อดีตรองปลัดทบวงมหาวิทยาลัย อดีตประธานที่ปรึกษาผู้ว่าราชการกรุงเทพมหานครนายอภิรักษ์ โกษะโยธิน อดีตอาจารย์คณะรัฐศาสตร์ จุฬาลงกรณ์มหาวิทยาลัย - พลตำรวจเอกเภา สารสิน อดีตอธิบดีกรมตำรวจ - นายจักรภพ เพ็ญแข (SAIS) อดีตรัฐมนตรีประจำสำนักนายกรัฐมนตรี - ศาสตราจารย์คลินิก นพ.ปิยะสกล สกลสัตยาทร อธิการบดีมหาวิทยาลัยมหิดล - ศาสตราจารย์กิตติคุณ นพ. นิกร ดุสิตสิน นักวิจัยดีเด่นแห่งชาติ ประจำปี พ.ศ. 2530 - นพ. เฉก ธนะสิริ แพทย์ชาวไทยได้รับรางวัลนราธิป ประจำปี พ.ศ. 2549 - ศาสตราจารย์พิเศษ นพ. ธีระ รามสูต กรรมการผู้เชี่ยวชาญที่ปรึกษาโรคเรื้อน WHO ที่ปรึกษากรมควบคุมโรค - หม่อมหลวงณัฏฐกรณ์ เทวกุล (SAIS) นักสื่อสารมวลชน - รศ.ดร.ฐิตินันท์ พงษ์สุทธิรักษ์ (SAIS) อาจารย์คณะรัฐศาสตร์ จุฬาลงกรณ์มหาวิทยาลัย ผู้อำนวยการสถาบันความมั่นคงและนานาชาติศึกษาแห่งจุฬาลงกรณ์มหาวิทยาลัย คอลัมนิสต์หนังสือพิมพ์ต่างประเทศ - รศ.สิริพรรณ นกสวน สวัสดี อาจารย์ภาควิชาการปกครอง คณะรัฐศาสตร์ จุฬาลงกรณ์มหาวิทยาลัย</doc>
