<doc id="503641" url="https://th.wikipedia.org/wiki?curid=503641" title="แนวซีกฟรีด">แนวซีกฟรีด แนวซีกฟรีด () เดิมเป็นแนวค่ายทหารถาวรป้องกันและการป้องกันรถถังที่เยอรมนีสร้างขึ้น เป็นส่วนหนึ่งของแนวฮินเดนบูร์ก ค.ศ. 1916-1917 ในทางเหนือของฝรั่งเศส ในสงครามโลกครั้งที่หนึ่ง อย่างไรก็ดี ในภาษาอังกฤษ แนวซีกฟรีดโดยทั่วไปหมายถึงแนวป้องกันที่คล้ายกันในสงครามโลกครั้งที่สอง ซึ่งสร้างขึ้นในคริสต์ทศวรรษ 1930 ตรงข้ามกับแนวมายิโนต์ของฝรั่งเศส ซึ่งมีจุดประสงค์อย่างเดียวกัน ชาวเยอรมันเรียกแนวดังกล่าวว่า เวสท์วัลล์ (Westwall) แต่ฝ่ายสัมพันธมิตรตั้งชื่อใหม่ตามแนวเมื่อสงครามโลกครั้งที่หนึ่ง บทความนี้ว่าด้วยแนวซีกฟรีดที่สองนี้ แนวซีกฟรีดเป็นระบบการป้องกันที่มีความยาวกว่า 630 กิโลเมตร มีบังเกอร์กว่า 18,000 แห่ง ทั้งอุโมงค์และกับดักรถถัง ลากยาวตั้งแต่เคลเวอตรงพรมแดนติดกับเนเธอร์แลนด์ ลงมาตามพรมแดนตะวันตกของอดีตจักรวรรดิเยอรมันจนถึงเมืองไวล์อัมไรน์ตรงพรมแดนติดกับสวิตเซอร์แลนด์ อดอล์ฟ ฮิตเลอร์วางแผนสร้างแนวดังกล่าวตั้งแต่ ค.ศ. 1936 และมีการก่อสร้างระหว่าง ค.ศ. 1938 และ 1940 ด้วยเหตุผลทางการโฆษณาชวนเชื่อนาซีมากกว่าจะด้วยเหตุผลทางยุทธศาสตร์ใด ๆแต่อย่างไรก็ตาม แนวป้องกันนี้ซึ่งได้รับประกันว่าจะไม่มีกองทัพใดสามารถทะลวงฝ่าแนวป้องกันไปได้ต่อให้มีรถถังก็ยากจะฝ่าไปได้เพราะแนวป้องกันนั้นจะมีหินคอนกรีตแนวดักรถถังเรียกว่า เขี้ยวมังกร ซึ่งหากมีรถถังพยายามจะฝ่าหินเขี้ยวมังกรก็จะติดค้างและตกเป็นเป้านิ่งของระเบิด</doc>
