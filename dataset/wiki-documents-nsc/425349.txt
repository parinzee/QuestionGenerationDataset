<doc id="425349" url="https://th.wikipedia.org/wiki?curid=425349" title="จาง ม่านอวี้">จาง ม่านอวี้ จาง ม่านอวี้ (張曼玉, Zhāng Mànyù) หรือ แมกกี จาง (Maggie Cheung) เป็นนักแสดงหญิงชาวฮ่องกงที่ชื่อเสียงโด่งดังและมากความสามารถคนหนึ่งของวงการบันเทิงฮ่องกง เธอมีชื่อเสียงเป็นที่รู้จักในระดับนานาชาติ และมีผลงานในระดับนานาชาติหลายเรื่อง เธอมีผลงานการแสดงมากกว่า 70 เรื่องนับตั้งแต่ปี 1983 อีกทั้งยังเป็นนักแสดงหญิงชาวเอเชียคนแรกที่ได้รับรางวัลนักแสดงหญิงยอดเยี่ยม จากเทศกาลภาพยนตร์เมืองคานส์ จากเรื่อง Clean (2004) กำกับโดย โอลิเวียร์ อาซซายาส อดีตสามีชาวฝรั่งเศส จาง ม่านอวี้ เริ่มเข้าวงการจากการประกวดนางงามฮ่องกงในปี 1983 ได้ตำแหน่งรองอันดับหนึ่ง และขวัญใจช่างภาพ หลังจบโรงเรียน St. Paul Convent เซนต์พอล คอนเวนต์ และเป็นตัวแทนเข้าประกวดมิสเวิลด์ในปีนั้น จากนั้นได้มีผลงานแสดงภาพยนตร์ในบทตัวประกอบ โดยรับบทเป็น "อาเมย์" แฟนสาวของกูกู๋ ตัวเอกในภาพยนตร์ชุด วิ่งสู้ฟัด (A Police Story) ของเฉินหลง ถึง 3 ภาค เธอเริ่มมีชื่อเสียงจากเรื่อง As Tears Go By (ทะลุกลางอก) ของหว่อง คาไว ในปี 1988 ผลงานที่ทำให้เธอมีชื่อเสียงในต่างประเทศ ได้แก่เรื่อง Centre Stage (1992), Chinese Box (1997) In the Mood for Love (2000), Hero (2002), 2046 (2004) และ Clean (2004) ส่วนหนึ่งเป็นเพราะเธอสามารถพูดได้ทั้งภาษากวางตุ้ง ภาษาจีนกลาง ภาษาอังกฤษ และภาษาฝรั่งเศส</doc>
