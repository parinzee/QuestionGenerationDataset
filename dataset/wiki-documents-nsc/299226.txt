<doc id="299226" url="https://th.wikipedia.org/wiki?curid=299226" title="แฮร์รี ฮูดินี">แฮร์รี ฮูดินี แฮร์รี ฮูดินี () อดีตนักมายากลชาวอเมริกันเชื้อสายฮังการี ผู้มีชื่อเสียงโด่งดัง ฮูดินี เกิดเมื่อวันที่ 24 มีนาคม ค.ศ. 1874 ในครอบครัวชาวยิว ที่กรุงบูดาเปสต์ ประเทศฮังการี โดยมีชื่อเดิมว่า เอริช ไวลส์ (Erich Weisz) ขณะที่ตัวเขาเองสะกดจะชื่อว่า Ehrich Weiss แต่จากบทสัมภาษณ์ของฮูดินีเอง เขาอ้างว่าเขาเกิดที่เมืองแอปเปิลตัน รัฐวิสคอนซิน สหรัฐอเมริกา เมื่อวันที่ 6 เมษายน ค.ศ. 1874 เมื่ออายุได้ 4 ขวบ ครอบครัวของฮูดินีได้อพยพมาอยู่ที่สหรัฐอเมริกาด้วยเรือกลไฟ ขึ้นฝั่งเมื่อวันที่ 3 กรกฎาคม ค.ศ. 1878 โดยตั้งรกรากที่เมืองแอปเปิลตัน รัฐวิสคอนซิน ก่อนจะย้ายไปปักหลักที่นิวยอร์กเนื่องจากถูกยึดที่ ฮูดินีในวัยเด็กทำงานแทบทุกอย่าง และยังเป็นนักวิ่งครอสคันทรี่ที่ได้รับรางวัลชนะเลิศด้วย ฮูดินีเข้าสู่วงการกายกรรมและมายากลครั้งแรกเมื่ออายุได้ 10 ขวบ ด้วยการเล่นกายกรรมเหินเวหา จนตัวเขาเองตั้งฉายาให้ตัวเองว่า "เอริช เจ้าเวหา" ในปี ค.ศ. 1894 ฮูดินี ได้เปลี่ยนชื่อตัวเองเป็นฮูดินีเมื่อเป็นนักมายากลอย่างเต็มตัวแล้ว โดยชื่อ แฮร์รี มาจากชื่อของ แฮร์รี เคลลาร์ นักมายากลชาวอเมริกัน และ ฮูดินี ดัดแปลงมาจากชื่อของ ฌอง ยูจีน โรแบร์-อูแดง นักมายากลชาวฝรั่งเศส โดยเพื่อนชาวฝรั่งเศสของเขาบอกว่า ถ้าเติมตัว I หลังคำว่า Houdin จะแปลว่า "เหมือนอูแดง" จึงกลายมาเป็น ฮูดินี ในระยะแรก การแสดงของฮูดินีไม่ได้รับความนิยมมากนัก ด้านชีวิตครอบครัว เขาแต่งงานกับ วิลเฮมมีนา บีทรีซ เมื่อปี ค.ศ. 1893 หลังจากที่รู้จักกันมาได้เพียง 3 สัปดาห์เท่านั้น และหลังจากนั้นเธอก็กลายเป็นผู้ช่วยของฮูดินีในการแสดงบนเวที กลของฮูดินี ที่ได้รับความนิยมและทำให้เขามีชื่อเสียงนั้น ก็คือ การเอาตัวเองให้หลุดรอดจากการพันธนาการต่าง ๆ เช่น โซ่ เชือก หรือกุญแจมือ ในบางครั้งยังเพิ่มเงื่อนไขความตื่นเต้นขึ้นอีก เช่น การนำตัวเองไปห้อยกับเครนที่ยกลอยอยู่ระหว่างตึก หรือ ล่ามโซ่ตัวเองในถังน้ำเหล็กที่ปิดฝามิดชิด เป็นต้น จนกระทั่งฮูดินีได้รับฉายาว่า "The Handcuff King" นอกจากนี้แล้วฮูดินียังได้ชื่อว่าเป็นผู้ที่มีร่างกายแข็งแกร่ง โดยเขามักจะให้ผู้ชมชกที่หน้าท้องของเขา เพื่อแสดงให้เห็นถึงความแข็งแกร่งของกล้ามเนื้อหน้าท้องตนเอง จากการแสดงที่น่าตื่นเต้นเหล่านี้ ทำให้ฮูดินีมีชื่อเสียงโด่งดังและกลายเป็นนักแสดงคนหนึ่ง มีภาพยนตร์ที่เกี่ยวกับเขามากมาย ซึ่งบางคนเชื่อว่ามันเป็นเรื่องเหนือธรรมชาติ ซึ่งฮูดินีเองก็สนใจในเรื่องนี้เช่นกัน เขาได้ทำการศึกษาเกี่ยวกับเรื่องเหนือธรรมชาติ รวมทั้งเคยจ้างคนทรงเพื่อติดต่อกับวิญญาณของแม่ตนเองที่เสียชีวิตไปแล้วด้วย กระนั้น ฮูดินีเองก็เคยเปิดโปงเรื่องการทรงเจ้าเข้าผีเช่นนี้หลายต่อหลายครั้ง ในคนทรงหลายคนที่มีชื่อเสียง จนทำให้เขาตกเป็นเป้าของผู้ที่เชื่อเรื่องนี้หลายคน ซึ่งรวมถึงเซอร์อาร์เทอร์ โคนัน ดอยล์ นักเขียนชาวอังกฤษ เจ้าของบทประพันธ์เรื่อง เชอร์ล็อก โฮมส์ อันโด่งดังด้วย เนื่องจากดอยล์เป็นบุคคลที่เชื่อในเรื่องนี้ ฮูดินีเสียชีวิตอย่างกะทันหันเมื่อวันที่ 31 ตุลาคม ค.ศ. 1926 จากการแสดงที่เมืองมอนทรีออล ประเทศแคนาดา เมื่ออายุได้ 52 ปี จากอาการปวดในช่องท้องอย่างรุนแรง ซึ่งอาการนี้ได้เกิดขึ้นมา 2 วันก่อนหน้านี้แล้ว รวมทั้งมีไข้ขึ้น 2 องศาด้วย แต่ฮูดินีก็ไม่ยอมไปพบแพทย์ เขายังคงทำการแสดงอยู่ หลังการแสดงเขาถูกผู้ชมคนหนึ่ง ชกเข้าที่หน้าท้องอย่างรุนแรงแบบที่เขาชอบท้าให้ชกอยู่บ่อย ๆ โดยที่เขาไม่ทันได้ตั้งตัว ในปัจจุบัน เชื่อว่าฮูดินีเสียชีวิตเพราะไส้ติ่งอักเสบ และการถูกชกเข้าที่หน้าท้องยิ่งทำให้อาการหนักยิ่งขึ้น แต่ก็มีบางส่วนเชื่อว่าเขาเสียชีวิตเพราะถูกวางยาจากบุคคลที่เสียประโยชน์จากการเข้าทรงที่ฮูดินีได้เปิดโปง</doc>
