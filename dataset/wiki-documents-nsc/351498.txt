<doc id="351498" url="https://th.wikipedia.org/wiki?curid=351498" title="อุโฆษ จันทร์เรือง">อุโฆษ จันทร์เรือง อุโฆษ จันทร์เรือง เกิดเมื่อวันที่ 20 มิถุนายน พ.ศ. 2469 ที่จังหวัดอุทัยธานี เป็นนักแสดงชาวไทย เขาเป็นบุตรคนที่ 8 ของครอบครัว ได้แสดงในละครเรื่อง เงือกน้อย ขณะวัยเพียง 3 ขวบ เขารักในด้านดนตรีและการแสดงมาตั้งแต่เด็ก ในขณะที่เรียนชั้นประถม เขาสามารถเล่นเครื่องดนตรีได้หลายชนิดและต่อเพลงโหมโรงกลอน เพลงกลองโหมโรงได้อย่างชำนาญ บิดาจึงฝากบุตรชายไว้กับ ฯพณฯ หลวงวิจิตรวาทการ อธิบดีกรมศิลปากร เข้าเรียนโรงเรียนศิลปากร จนจบชั้น ม.6 จากนั้นได้ศึกษาต่อที่โรงเรียนเตรียมธรรมศาสตร์ ด้วยบิดาหวังว่าจะเป็นนักกฎหมายตามสายทางของตระกูล แต่เขากลับเลือกเส้นทางงานแสดงและขับร้อง ในปี พ.ศ. 2488 กุมุท จันทร์เรือง (พี่ชายต่างมารดา) กับ ลัดดา สารตายน ร่วมกันจัดตั้งคณะละคร โดยนำผลงานของหลวงบุณยมานพพาณิชย์เรื่อง ผกาวดี มาดัดแปลง โดยมอบหมายให้อุโฆษแสดงเป็นตัวเอกที่ชื่อ ศตานนท์ เขาได้แสดงความสามารถในการขับร้องเพลงและการแสดงจนหลวงบุณยมานพพาณิชย์ยกย่องเขาว่ามีอนาคนอันรุ่งโรจน์ทั้ง 2 ทางอย่างแน่นอน หลังจากนั้นเขาแสดงในละครเวทีเรื่อง มนต์นาคราช, ชายชาติชั่ว (ต่อมาใช้ชื่อ ขวัญชีวิต) สร้างจากบทละครดัดแปลงของเฟอเรงค์ โมลนาร์ หลังจากนั้นสุวัฒน์ วรดิลกได้วางตัวให้เขามารับบทพระเอกใน จำพราก แต่ก็ระงับไปเพราะนายทุนประสบปัญหา อุโฆษมีโอกาสแสดงภาพยนตร์เรื่อง Dead Man's Voice (พ.ศ. 2495) ของบริษัทยูไนเต็ดอาร์ติสต์ เป็นภาพยนตร์ที่มีนักแสดงไทยและพูดภาษาไทย โดยมีสตูดิโอจากอเมริกาเป็นผู้ออกทุนสร้าง หนังเจรจากการจัดจำหน่ายและเปิดฉายอย่างเงียบมากในเมืองไทย นอกจากละครเวทีแล้ว เขายังเป็นพระเอกละครวิทยุ มีผลงานเด่นคือ น้ำบ่อทราย อันเป็นละครวิทยุของ กุมุท จันทร์เรือง เขาเสียชีวิตเมื่อวันที่ 22 พฤศจิกายน พ.ศ. 2499 จากอุบัติเหตุ ขณะขัยรถมอเตอร์ไซค์บนเส้นทางถนนบางกะปิ อุโฆษขับรถปะทะกับฝูงควายกว่า 100 ตัว และบางตัวขวิดเขา เขาเสียชีวิตด้วยวัยเพียง 30 ปี</doc>
