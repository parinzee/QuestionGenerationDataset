<doc id="824268" url="https://th.wikipedia.org/wiki?curid=824268" title="มณตา หยกรัตนกาญ">มณตา หยกรัตนกาญ มณตา หยกรัตนกาญ เป็นอาชญากรและผู้ต้องหาสองคดี คือ คดีแก๊งตุ๋นเครื่องราชอิสริยาภรณ์ (พ.ศ. 2529-พ.ศ. 2530) และคดีอ้างตัวเป็นคุณหญิง (ประมาณ พ.ศ. 2543-พ.ศ. 2559)ประวัติ ประวัติ. มณตาเป็นน้องสาวของนางดวงฤทัย จารุจินดา หรือกิมเอ็ง แซ่เตีย ผู้ต้องหาคนสำคัญ ซึ่งทำหน้าที่เป็นนายหน้าตุ๋นคนดังในสังคมขณะนั้น เพื่อแลกกับเครื่องราชอิสริยาภรณ์ อย่างไรก็ตามทางตระกูลจารุจินดาเคยออกมาชี้แจงว่าไม่พบนางดวงฤทัย จารุจินดา อยู่ในสารบบของตระกูลเส้นทางอาชญากร เส้นทางอาชญากร. คดีแก๊งตุ๋นเครื่องราชอิสริยาภรณ์ มาจากสำนักเลขาธิการ ครม. สมัย พล.อ.เปรม ติณสูลานนท์ เป็นนายกรัฐมนตรี ในปี พ.ศ. 2529 พบว่า มีรายการขอรับพระราชทานเครื่องราชอิสริยาภรณ์ปี 2529 ในส่วนของผู้ทำคุณประโยชน์แก่ทางราชการกว่า 750 รายการ ที่ระบุบริจาคเงินและสิ่งของให้วัดและโรงเรียนต่างๆ โดยมีใบอนุโมทนาบัตรระบุจำนวนเงิน 1,400 ล้านบาท ส่อเค้าไม่ถูกต้อง เนื่องจากพอตรวจสอบไปยังแหล่งที่มาต่างระบุว่าไม่ได้รับการบริจาคตามที่อ้างไว้ ทำให้ทุกหน่วยงานมีการตรวจสอบเรื่องดังกล่าวทั้งหมด การสอบสวนของกระทรวงศึกษาธิการทำให้ทราบว่าคดีนี้มีพระภิกษุสงฆ์ชั้นผู้ใหญ่เข้ามาเกี่ยวข้องด้วย โดยจากพยานหลักฐานเชื่อมโยงไปถึงพระราชปัญญาโกศล หรือเจ้าคุณอุดม รองเจ้าอาวาสวัดเทพศิรินทราวาสในขณะนั้น เจ้าคุณอุดมฯ ถูกสึกจากการเป็นพระและดำเนินคดีตามกฎหมาย จากนั้นเจ้าหน้าที่ยังขยายผลถึงนางดวงฤทัย หรือกิมเอ็ง จากการตรวจค้นบ้านพักพบบัญชีรายชื่อและรูปถ่ายแต่งเครื่องราชอิสริยาภรณ์จำนวนมาก แต่เมื่อตำรวจตรวจสอบย้อนหลังกลับไม่ปรากฏชื่อนางกิมเอ็งในรายการผู้ได้รับพระราชทานเครื่องราชฯ ในราชกิจจานุเบกษา และมีหลักฐานเชื่อมโยงกันระหว่างเจ้าคุณอุดมและนางกิมเอ็งด้วย คดีลุกลามบานปลายถึงบุคคลหลายวงการ เจ้าหน้าที่สอบสวนพบนางกิมเอ็งทำหน้าที่เป็นนายหน้า นำพาคนดังในสังคมที่อยากมีเกียรติยศมาให้เจ้าคุณอุดม เพื่อทำเรื่องบริจาค เพื่อเป็นหลักฐานไปขอเครื่องราชฯ พยานปากสำคัญในเรื่องนี้คือ ‘นางไก่’ หรือนางวันทนีย์ น้องสาวของนางกิมเอ็ง เนื่องจากนางไก่จะรู้ถึงอุปนิสัยและพฤติกรรมในการหลอกลวงของพี่สาวอย่างดี รวมถึงการแต่งกายของนางกิมเอ็งที่มักชอบนำสายสะพายเครื่องราชอิสริยาภรณ์มาสวมใส่แอบอ้างหลอกลวง นอกจากนี้นางไก่ยังเป็นโจทก์แจ้งความเอาผิดกับนางกิมเอ็ง ฐานฉ้อโกงด้วย ก่อนปรากฏข่าวว่า นางไก่พยายามกินยาฆ่าตัวตาย โดยระบุว่าน้อยใจผู้ใหญ่ในบ้านเมืองตอนนั้นเคยรับปากจะให้ความคุ้มครอง แต่สุดท้ายกลับปฏิเสธ ทำให้เสียใจและกินยาหวังฆ่าตัวตายในห้องพัก แต่เจ้าหน้าที่ช่วยนำตัวส่งโรงพยาบาลได้ทัน จนกระทั่งคดีนี้สิ้นสุดลง ชื่อของนางไก่ยังปรากฏประปรายในแวดวงตำรวจและแวดวง ส.ส. ก่อนที่เธอมาปรากฏตัวทำธุรกิจและพักในย่านประชานิเวศน์ 1 กลายป็นข่าวดังอีกครั้งในคดีแจ้งจับคนใช้ถึง 4 คน ในข้อหาลักทรัพย์ทั้งหมด ในการให้สัมภาษณ์รายการโทรทัศน์ เธอปฏิเสธว่าไม่ได้เป็นคุณหญิง แต่ระหว่างที่ทำบุญ จะมีเสียงเรียกเธอว่า หญิงไก่ บางคนอยากให้สุภาพ จึงเพิ่มเติมคำว่า “คุณ” เข้าไป เมื่อวันที่ 21 มิถุนายน พ.ศ. 2559 น้องก้อย นิสิตปี 1 มหาวิทยาลัยแห่งหนึ่งตรวจสอบหลังถูกเธอแจ้งความดำเนินคดีกับตนพร้อมบิดาและมารดาที่ สน.ประชาชื่น ในข้อหาลักทรัพย์ โดยนางไก่แจ้งความกับ สน.ประชาชื่นว่า ทรัพย์สินสูญหาย 11 รายการ โดยเฉพาะทองแท่งหนัก 40 บาท ทองรูปพรรณ และสร้อยเพชร รวมมูลค่ากว่า 10 ล้านบาท ประเด็นที่เร้าความสนใจของสังคม ก็คือ น้องก้อยระบุว่านางไก่ชอบอ้างตัวเป็นคุณหญิง และมีสามีเป็นนายตำรวจยศ พ.ต.ท. ขณะที่ช่วยทำงานอยู่ที่คอนโดมิเนียมของหญิงไก่ ย่านประชานิเวศน์ 1 หากหญิงไก่อยู่ห้องพัก ทุกคนต้องหมอบคลานตลอดเวลา ที่สำคัญยังชักชวนให้ไปทำงานที่ฮ่องกง โดยอ้างว่าเคยส่งไปแล้วหลายคน ทุกคนได้รับค่าตอบแทนสูง แม่น้องก้อยปฏิเสธ แต่หญิงไก่รบเร้าจนทนไม่ไหวเลยชวนกันหนีออกมา กระทั่งมาทราบว่าถูกหญิงไก่แจ้งจับฐานลักทรัพย์ 10 ล้านบาท แล้วถูกตำรวจตามจับกุม โดยตำรวจ สน.ประชาชื่น มีหลักฐานเพียงภาพจากกล้องวงจรปิดที่ตนหิ้วกระเป๋าเดินทางออกมาจากห้องในคอนโดของหญิงไก่เท่านั้น ก่อนถูกส่งไปสถานพินิจฯนาน 2 เดือนก่อนปล่อยตัว ทำให้ครอบครัวลำบากมาก ต่อมาวันที่ 28 มิถุนายน พ.ศ. 2559 ยังมี น.ส.วณิชยา หรือมีน บุ้นสุนเฮง อายุ 21 ปี ชาว จ.สมุทรปราการ เข้าร้องทุกข์กับตำรวจกองปราบปรามให้ดำเนินคดีกับหญิงไก่ ในข้อหาแจ้งข้อความเท็จ กลั่นแกล้งให้ผู้อื่นได้รับโทษทางอาญา น.ส.วณิชยาระบุว่าเมื่อปี 2558 แม่ของตนทำงานเป็นแม่บ้านให้หญิงไก่ ก่อนหญิงไก่ชักชวนให้ไปทำงานต่างประเทศ แต่แม่ได้ปฏิเสธและขอลาออก และถูกหญิงไก่แจ้งความที่ สน.ประชาชื่น ฐานลักทรัพย์ ทั้งแหวนเพชรและนาฬิกาข้อมือ มูลค่า 3.26 ล้านบาท แม่ของตนยืนยันว่านำเพียงถุงใส่เหรียญไปและคืนให้หญิงไก่แล้ว ก่อนถูกตำรวจตามจับกุมและส่งแม่ของตนไปฝากขังไว้ที่เรือนจำคลองเปรม เพราะไม่มีหลักทรัพย์ยื่นประกันตัวตั้งแต่วันที่ 4 ธันวาคม พ.ศ. 2558 อย่างไรก็ตาม ต่อมา หญิงไก่พร้อมทนายความได้เปิดโรงแรมแถลงข่าวตอบโต้ ยืนยันไม่ได้กลั่นแกล้งผู้เสียหาย เด็กสาวคนดังกล่าวเข้ามาทำงานในฐานะเด็กรับใช้พร้อมกับพ่อแม่ แต่ทำงานเพียง 10 วันเกิดปัญหา เนื่องจากทรัพย์สินส่วนตัวหายไป จึงแจ้งความที่ สน.ประชาชื่น ตรวจสอบกล้องวงจรปิดมีหลักฐานเป็นภาพเด็กสาวขโมยทรัพย์สินไป พร้อมปฏิเสธกรณีมีคนรับใช้ถูกแจ้งความฐานลักทรัพย์แล้วหลายคน แต่มีถูกดำเนินคดีแค่ 5 คนเท่านั้น เพราะมีความผิดชัดเจน กระทั่งวันที่ 30 มิถุนายน พ.ศ. 2559 พ.ต.อ.ชาคริต สวัสดี รอง ผบก.ป. เปิดเผยว่า พนักงานสอบสวนประสานให้พ่อแม่ของน้องก้อยเดินทางเข้ามาร้องทุกข์กล่าวโทษอดีตนายจ้างในวันที่ 1 กรกฎาคม นอกจากนี้จะประสานไปยังตำรวจ สน.ประชาชื่น เพื่อนำตัวพ่อแม่ของน้องก้อยไปมอบตัว ในกรณีถูกอดีตนายจ้างแจ้งความดำเนินคดีก่อนหน้านี้ โดยจะมอบหลักฐานสำคัญที่เชื่อว่าพ่อแม่ของน้องก้อยไม่ได้กระทำความผิดให้กับพนักงานสอบสวนพิจารณาปล่อยตัว โดยไม่ต้องใช้หลักทรัพย์ด้วย ส่วนคดีของนางสุกัญญา ศิริม่วง แม่ของ น.ส.วณิชยา ซึ่งขณะนี้เป็นผู้ต้องหาถูกขังอยู่ในเรือนจำ เมื่อวันที่ 29 มิถุนายน พ.ศ. 2559 พนักงานสอบสวน บก.ป. เดินทางไปสอบปากคำนางสุกัญญาในเรือนจำแล้ว รายละเอียดอยู่ระหว่างรวบรวมพยานหลักฐาน</doc>
