<doc id="481580" url="https://th.wikipedia.org/wiki?curid=481580" title="อะลาอุดดีน อะบูลกอซิม">อะลาอุดดีน อะบูลกอซิม อะลาอุดดีน มุฮัมมัด อัลซัยยิด อะบูลกอซิม (; ; 25 พฤศจิกายน ค.ศ. 1990 — ) เป็นนักฟันดาบสากลชาวอียิปต์ที่ได้รับรางวัลเหรียญเงินในรายการฟอยล์บุคคลชายในโอลิมปิกฤดูร้อน 2012 เขาเริ่มเล่นฟันดาบตั้งแต่อายุแปดปี และใน ค.ศ. 2008 ก็เริ่มการแข่งขันฟันดาบในระดับสากล โดยได้รับเหรียญรางวัลจากจูเนียร์แชมเปี้ยนชิปทั้งในระดับทวีปแอฟริกาและระดับโลก ตลอดจนจูเนียร์เวิลด์คัป ก่อนที่จะเข้าแข่งขันในระดับอาชีพใน ค.ศ. 2011 และได้รับรางวัลเหรียญเงินที่เฟลอแรเดอเซนต์ปีเตอร์สเบิร์ก ในช่วงปลายปีหลังจากนั้น เขาได้รับเหรียญทองจากการแข่งขันแพนอาหรับเกมส์ 2011 ในประเภทฟอยล์บุคคลและทีม ก่อนที่จะก้าวสู่การแข่งขันโอลิมปิกฤดูร้อน 2012 ที่ซึ่งเขาเป็นผู้ได้รับเหรียญรางวัลฟันดาบสากลโอลิมปิกเป็นคนแรกของทวีปแอฟริกาชีวิตในวัยเด็ก ชีวิตในวัยเด็ก. อะบูลกอซิมเกิดเมื่อวันที่ 25 พฤศจิกายน ค.ศ. 1990 ในเซติฟ ประเทศแอลจีเรีย โดยพ่อของเขาเป็นชาวอียิปต์ และแม่ของเขาเป็นชาวแอลจีเรีย โดยได้ย้ายไปยังประเทศอียิปต์เมื่อเขาอายุได้สี่ปี และเติบโตขึ้นมาในอะเล็กซานเดรีย ซึ่งในช่วงแรกเขาได้มีส่วนร่วมในกีฬาว่ายน้ำและคาราเต้ ก่อนที่เขาจะเริ่มฝึกฟันดาบสากลขณะมีอายุได้แปดปีที่สโมสรอัสเซลาฮ์อัสซะกันดะรี หลังจากที่ประสบความสำเร็จในกีฬาเมื่อครั้งยังเป็นวัยรุ่น เขาก็ได้ถูกบังคับให้เข้าสถาบันอาหรับเพื่อวิทยาศาสตร์และเทคโนโลยีและการขนส่งทางทะเล ซึ่งเป็นหลักสูตรที่มากเกินความต้องการของเขาในการไล่ตามเทคโนโลยีรวมถึงฟันดาบสากล จากนั้นไม่นานเขาก็ได้พบกับมุฮัมมัด อัลซัยยิด ซึ่งเป็นอดีตผู้ฝึกสอนของเขาอีกครั้ง และเป็นผู้เสนอให้เขาเข้าร่วมทีมชาติในสายอาชีพ ในสายอาชีพ. ผลงานในสายอาชีพระดับนานาชาติของอะบูลกอซิม เริ่มใน ค.ศ. 2008 เมื่อเขาได้รับรางวัลเหรียญทองในฟันดาบสากลประเภทฟอยล์ ในรายการแอฟริกันจูเนียร์แชมเปี้ยนชิป และหรียญทองแดงจากรายการเวิลด์จูเนียร์เฟนซิงแชมเปี้ยนชิปในประเทศอิตาลี นอกจากนี้ เขายังเป็นหนึ่งในผู้ชนะอันดับสามในรายการจูเนียร์เฟนซิงเวิลด์คัป ในการแข่งขันจูเนียร์เฟนซิงเวิลด์คัป 2009 เขาได้รับชัยชนะในอันดับสาม และตามมาด้วยเหรียญทองในหนึ่งปีถัดมาจากรายการเวิลด์จูเนียร์เฟนซิงแชมเปี้ยนชิป 2010 เขาได้รับเหรียญรางวัลเวิลด์คัประดับอาวุโสเป็นครั้งแรกโดยเป็นเหรียญทองแดงจากรายการเฟลอแรเดอเซนต์ปีเตอร์สเบิร์ก 2011 และได้รับรางวัลเหรียญทองจากรายการแพนอาหรับเกมส์ 2011 ในประเภทฟอยล์ทั้งบุคคลและทีม อะบูลกอซิมได้รับเลือกเข้าแข่งขันโอลิมปิกฤดูร้อน 2012 และเข้าสู่การแข่งขันฟอยล์บุคคลชายรอบ 32 คนสุดท้าย โดยเขาเป็นฝ่ายชนะชาวอเมริกันอย่างไมลส์ เชมลีย์-วัตสัน ด้วยคะแนน 15-10 และเขาสามารถชนะเพเทอร์ ยอพพิช จากประเทศเยอรมนี กับอันเดรอา กัสซาระ จากประเทศอิตาลี ในรอบ 16 คนสุดท้ายและรอบควอเตอร์ไฟนอลตามลำดับ ก่อนที่จะเป็นฝ่ายชนะชเว บย็อง-ช็อล จากประเทศเกาหลีใต้ด้วยคะแนน 15-12 ในรอบเซมิไฟนอล อะบูลกอซิม แพ้ในรอบชิงเหรียญทองโดยเป็นฝ่ายแพ้ต่อเหลย เซิง จากประเทศจีนด้วยคะแนน 13-15 แต่เหรียญเงินที่เขาได้รับนั้นถือได้ว่าเป็นเหรียญโอลิมปิกฟันดาบสากลเหรียญแรกสำหรับผู้เข้าแข่งขันฟันดาบจากทวีปแอฟริกา นอกจากนี้ เขายังร่วมการแข่งขันในประเภทฟอยล์ทีมชาย ที่ซึ่งทีมอียิปต์เป็นฝ่ายแพ้ต่อทีมชาติอังกฤษด้วยคะแนน 45-33 ในรอบแรก ช่วง ค.ศ. 2012 อะบูลกอซิมได้รับการฝึกฝนโดยผู้ฝึกสอนพอล แคนทอร์สกี จากประเทศโปแลนด์</doc>
