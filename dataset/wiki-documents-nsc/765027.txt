<doc id="765027" url="https://th.wikipedia.org/wiki?curid=765027" title="ดาร์กสกายไอส์แลนด์">ดาร์กสกายไอส์แลนด์ ดาร์กสกายไอส์แลนด์ () เป็นสตูดิโออัลบั้มชุดที่แปดของเอนยา นักดนตรีชาวไอริช เผยแพร่ในปี 2015 เจ็ดปีหลังจากอัลบั้มก่อนหน้า คือ แอนด์วินเทอร์เคม... (2008) ภายหลังออกอัลบั้มที่เจ็ดดังกล่าวแล้ว เอนยาพักแต่งเพลงไปเป็นเวลายาวนาน จนกลับเข้าห้องอัดเสียงในปี 2012 เพื่อบันทึกอัลบั้มที่แปดนี้พร้อมเพื่อนคู่ใจ คือ โรมา ไรอัน ผู้เขียนเนื้อเพลง และนิกกี ไรอัน ผู้อำนวยการผลิต อัลบั้มที่แปดนี้ได้เสียงตอบรับดีจากนักวิจารณ์ส่วนใหญ่ และประสบความสำเร็จในตลาดด้วย ได้ขึ้นอันดับสี่ในผังดนตรีของสหราชอาณาจักร ซึ่งเป็นอันดับสูงสุดของเอนยานับแต่อัลบั้ม เชปเพิร์ดมูนส์ (1991) ขึ้นอันดับแปดในสหรัฐอเมริกา อัลบั้มที่แปดนี้ยังติดอันดับหนึ่งในสิบสุดยอดอัลบั้มตามผังดนตรีของอีกสิบสี่ประเทศทั่วโลก เช่น แคนาดา นิวซีแลนด์ เนเธอร์แลนด์ เยอรมนี ออสเตรเลีย และอิตาลี ตลอดจนผังของตลาดดนตรีชั้นนำแห่งอื่น ๆ อัลบั้มที่แปดของเอนยาเผยแพร่เป็นสามแบบ แบบปรกติมีสิบเพลง และแบบพิเศษมีเพลงเพิ่มอีกสามเพลง ทั้งสองแบบออกเมื่อวันที่ 20 พฤศจิกายน 2015 อีกแบบ คือ แบบแอลพี ออกเมื่อวันที่ 18 ธันวาคม 2015 ยี่สิบสามปีหลังแอลพีชุดก่อนหน้าคือ เอนยา (1992)ความเป็นมา ความเป็นมา. หลังออกอัลบั้มชุดที่เจ็ด คือ แอนด์วินเทอร์เคม... เมื่อปี 2008 เอนยาพักเขียนเพลงไปเป็นเวลายาวนาน ช่วงนั้น เธอออกท่องเที่ยวไปนอกไอร์แลนด์บ้านเกิดเมืองนอนของเธอ และซื้อบ้านแห่งหนึ่งทางตอนใต้ฝรั่งเศสเป็นที่เร้นกาย ในปี 2011 อีเกิลสตูดิโอส์ (Aigle Studios) ห้องอัดเสียงของเธอในดับลิน ไอร์แลนด์ ยังต้องปรับปรุงขนานใหญ่ ทำให้โครงการจัดทำอัลบั้มใหม่ของเธอยืดยาวออกไปอีก จนปี 2012 เอนยาจึงพร้อมกลับเข้าสู่ห้องอัดเสียงเพื่อบันทึกอัลบั้มใหม่พร้อมกับเพื่อนร่วมงานขาประจำ คือ โรมา ไรอัน ผู้ประพันธ์เนื้อเพลง และนิกกี ไรอัน ผู้อำนวยการผลิต ชื่ออัลบั้มใหม่ ดาร์กสกายไอส์แลนด์ ที่แปลว่า "เกาะท้องฟ้าราตรี" ได้แรงบันดาลใจจากเกาะซาร์กซึ่งเป็น "เขตสงวนท้องฟ้ายามราตรี" แห่งแรกของโลก ประกอบกับหนังสือประชุมร้อยกรองเกี่ยวกับเขตสงวนดังกล่าวที่โรมา ไรอัน ประพันธ์ขึ้น เพลงแรกที่เอนยาแต่งขึ้นสำหรับอัลบั้มนี้ คือ "ดาร์กสกายไอส์แลนด์" เธอบรรยายว่า อัลบั้มนี้มีเนื้อหาหลัก (theme) ว่าด้วยการเดินทางท่องไป เป็น "การเดินทางไปยังเกาะแก่งแห่งหนต่าง ๆ ผ่านช่วงชีวิตอันยาวนาน ผ่านประวัติศาสตร์ ผ่านอารมณ์ความรู้สึก และผ่านพ้นห้วงน้ำกว้างใหญ่" แต่ไม่เชิงว่า อัลบั้มนี้มีรูปแบบหลัก (concept) สักเท่าไร ต่างจากอัลบั้มก่อนหน้า คือ แอนด์วินเทอร์เคม... ที่มีรูปแบบหลักว่าด้วยฤดูหนาวเพลง เพลง. "เดอะฮัมมิง..." เป็นเพลงที่ "ร้องร่ำไปตามจังหวะหมุนตัวของห้วงจักรวาลและวิถีแห่งความเปลี่ยนแปลงที่ตกกระทบสรรพสิ่ง" นิกกี ไรอัน ระบุว่า เพลงนี้เกิดจากท่วงทำนองสั้น ๆ ที่เอนยาฮัมขึ้น ส่วนชื่อเพลงที่แปลว่า "เสียงฮัมเพลง" นั้นสื่อถึง "สำเนียงของท้องพิภพในยุคเริ่มแรก เป็นเสียงที่อยู่ราว ๆ สี่สิบเจ็ดอ็อกเทฟซึ่งต่ำกว่าทำนองเปียโนที่ต่ำที่สุดเสียอีก" "โซไอคูล์ดไฟนด์มายเวย์" ใช้ท่วงทำนองแบบตรีมาตรา (triple metre) และใช้ระดับเสียงดีเมเจอร์ เอนยาอธิบายว่า ทำนองเพลงนี้ "กินอารมณ์มาก" และเพลงนี้อุทิศให้มารดาผู้ล่วงลับของนิกกี ไรอัน เนื้อหาจึงว่าด้วย "คนเราย่อมคิดถึงสิ่งที่แม่ทิ้งไว้ให้ในชีวิตเรา เป็นสิ่งที่เราจะจดจำไว้ตลอดไป ไม่ว่าจะเป็นเรื่องราวของแม่ หรือความหวังที่แม่มีต่อเรา คือ หวังว่า เราจะพบเจอหนทางของเราเข้าสักวัน" "เอกโคส์อินเรน" ใช้ทำนองระดับไมเนอร์สเกล โดยเฉพาะเอฟ-ชาร์ปไมเนอร์ เป็น "ทำนองแบบมาร์ช (march) เพื่อเฉลิมฉลองการเดินทางที่สิ้นสุดลง" เนื้อเพลงพรรณนาความรู้สึกแห่งการเดินทางมาแสนนานเพื่อกลับบ้าน เดินทางผ่านคืนผ่านวัน ผ่านความรู้สึกแวดล้อมและอารมณ์อันแปรปรวนต่าง ๆ อัลบั้มนี้มีเพลงสองเพลงที่เขียนคำร้องเป็นภาษาล็อกเซียน ภาษาที่โรมา ไรอัน สรรค์สร้างขึ้นใช้ในอัลบั้ม แอมะแรนไทน์ (2005) ทั้งยังมีอีกหนึ่งเพลงเป็นภาษาละติน คือ เพลง "อาสตราเอตลูนา"รายชื่อเพลง รายชื่อเพลง. โรมา ไรอัน เขียนเนื้อร้องทั้งหมด เอนยาแต่งทำนองทั้งหมด นิกกี ไรอัน อำนวยการผลิตเพลงทั้งหมด เอนยาบรรเลงดนตรีและขับร้องเองทั้งหมด ยกเสียแต่ดับเบิลเบสในเพลง "อีเวนอินเดอะแชโดวส์" เป็นฝีมือของเอดดี ลี (Eddie Lee)</doc>
