<doc id="359558" url="https://th.wikipedia.org/wiki?curid=359558" title="สมเด็จอัครมหาธรรมโพธิศาล เจีย ซีม">สมเด็จอัครมหาธรรมโพธิศาล เจีย ซีม จอมพล สมเด็จอัครมหาธรรมโพธิศาล เจีย ซีม ( สมฺเตจ​อคฺคมหาธมฺมโพธิสาล ชา สีม; 15 พฤศจิกายน ค.ศ. 1932 — 8 มิถุนายน ค.ศ. 2015) อดีตประธานสภาแห่งชาติกัมพูชา ระหว่างปี ค.ศ. 1981 ถึง 1998 อดีตประธานพฤฒสภาแห่งกัมพูชามาตั้งแต่ปี ค.ศ. 1999 และยังปฏิบัติหน้าที่ประมุขแห่งรัฐกัมพูชาในหลายโอกาส ทั้งก่อนการสถาปนาราชอาณาจักรกัมพูชาในราชาธิปไตยภายใต้รัฐธรรมนูญ ในปี ค.ศ. 1993 (ประธานสภาแห่งรัฐกัมพูชา) และในรัชกาลพระบาทสมเด็จพระนโรดม สีหนุ และพระบาทสมเด็จพระบรมนาถนโรดม สีหมุนี สมเด็จอัครมหาพญาจักรี เจีย ซีม เป็นชาวกัมพูชาเชื้อสายจีน มีบรรพบุรุษอพยพมาจากเมืองแต้จิ๋ว (เฉาโจว) มณฑลกวางตุ้ง เกิดที่จังหวัดสวายเรียง ได้รับพระราชทานบรรดาศักดิ์ขุนนางชั้น "สมเด็จ" จากพระบาทสมเด็จพระนโรดม สีหนุ ในปี ค.ศ. 1993 พร้อมกับเฮง สัมริน และได้รับพระราชทานเลื่อนยศเป็นจอมพลแห่งกองทัพกัมพูชาจากพระบาทสมเด็จพระบรมนาถนโรดม สีหมุนี พร้อมกันกับฮุน เซนและเฮง สัมริน เมื่อปี ค.ศ. 2009 สมเด็จอัครมหาธรรมโพธิศาล เจีย ซีม ดำรงตำแหน่งหัวหน้าพรรคประชาชนกัมพูชาคนที่สอง สืบต่อจากสมเด็จอัครมหาพญาจักรี เฮง สัมริน มาตั้งแต่ปี ค.ศ. 1991 จนถึงแก่อสัญกรรม</doc>
