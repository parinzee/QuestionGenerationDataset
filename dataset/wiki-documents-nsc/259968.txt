<doc id="259968" url="https://th.wikipedia.org/wiki?curid=259968" title="หอนาฬิกาซัปโปะโระ">หอนาฬิกาซัปโปะโระ หอนาฬิกาซัปโปะโระ เป็นสถานที่ท่องเที่ยวซึ่งเป็นอาคารที่สร้างขึ้นจากไม้ ตั้งอยู่ในเขตจูโอ เมืองซัปโปะโระ เมืองใหญ่ที่สุดของจังหวัดฮกไกโด ทางตอนเหนือของประเทศญี่ปุ่น ออกแบบด้วยศิลปะแบบอเมริกัน เป็นอาคารทรงตะวันตกแห่งหนึ่ง ในจำนวนน้อยที่หลงเหลืออยู่ในเมืองนี้ เป็นที่รู้จักในฐานะสัญลักษณ์ของเมือง และเป็นที่สนใจของนักท่องเที่ยว ทั้งในและต่างประเทศแทบทุกคน ซึ่งนาฬิกาบนหอยังคงเดินอย่างเที่ยงตรง และมีเสียงระฆังในทุกชั่วโมงประวัติ ประวัติ. หอนาฬิกาแห่งนี้ สร้างขึ้นเมื่อปี พ.ศ. 2421 เป็นส่วนหนึ่งของอาคารเรียน ภายในวิทยาลัยการเกษตรซัปโปะโระ (ปัจจุบันคือมหาวิทยาลัยฮอกไกโด) ซึ่งยังคงหลงเหลืออยู่ เป็นอาคารกลุ่มแรกที่สร้างขึ้นในเมืองนี้ และเป็นหลังเดียวที่ยังคงตั้งอยู่จนถึงปัจจุบัน ส่วนนาฬิกาเป็นของบริษัท อี.โฮเวิร์ด แอนด์ โค กรุงบอสตัน รัฐแมสซาชูเซตส์ สหรัฐอเมริกา ได้รับการติดตั้งเมื่อเดือนกรกฎาคม พ.ศ. 2424 ต่อมา เมื่อปี พ.ศ. 2511 หอนาฬิกาแห่งนี้ ได้รับการขึ้นทะเบียนเป็นสมบัติทางวัฒนธรรมที่สำคัญของญี่ปุ่น และในปี พ.ศ. 2552 ได้รับการประกาศให้เป็นมรดกทางวิศวกรรมเครื่องกลของญี่ปุ่นด้วย ในปัจจุบัน หอนาฬิกาแห่งนี้ เป็นที่ตั้งพิพิธภัณฑ์แสดงประวัติของเมือง และความเป็นมาของวิทยาลัยเกษตรซัปโปะโระ โดยเปิดให้เข้าชมตลอดทั้งปี ยกเว้นวันอาทิตย์ และเทศกาลปีใหม่ สำหรับบัตรผ่านประตูของผู้ใหญ่ มีราคา 200 เยน ส่วนผู้เข้าชมเป็นหมู่คณะ สามารถรับส่วนลดค่าเข้าชมได้</doc>
