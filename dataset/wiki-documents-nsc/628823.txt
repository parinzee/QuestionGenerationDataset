<doc id="628823" url="https://th.wikipedia.org/wiki?curid=628823" title="ปลากระเบนชายธง (สกุล)">ปลากระเบนชายธง (สกุล) ปลากระเบนชายธง หรือ ปลากระเบนธง () เป็นสกุลของปลากระเบนจำพวกหนึ่ง ใช้ชื่อสกุลว่า Pastinachus (เป็นภาษาละตินหมายถึง "ปลากระเบน" หรือ "ปลากระเบนธง") ในวงศ์ปลากระเบนธง (Dasyatidae) มีรูปร่างโดยรวมคือ มีลำตัวที่เป็นทรงคล้ายสามเหลี่ยมหน้าจั่วคล้ายชายธงจึงทำให้เป็นที่มาของชื่อ กลางหลังมีเกล็ดชิ้นใหญ่คล้ายไข่มุกและมีส่วนที่เป็นเกล็ดรูปฟันขนาดเล็กปกคลุมผิวหนังส่วนบน บนฐานปากมีตุ่มเนื้อ 5 ตุ่ม ตรงกลาง 3 ด้านข้างอย่างละหนึ่งเหมือนกัน มีส่วนหางที่อวบอ้วน มีเงี่ยงที่กลางหางอยู่เลยกว่าตำแหน่งของปลากระเบนสกุลอื่น ๆ ที่มีเงี่ยงกันที่อยู่บริเวณโคนหาง ที่สำคัญ คือ แผ่นหนังที่เห็นได้ชัดเจนที่ปลายหาง หางมีความยาวกว่าปลากระเบนชนิดอื่น ๆ ปัจจุบันพบทั้งสิ้น 5 ชนิด ได้แก่- Pastinachus atrus - Pastinachus gracilicaudus - Pastinachus sephen - Pastinachus solocirostris - Pastinachus stellurostris โดยใน 5 ชนิดนี้ มีมากถึง 4 ชนิดที่พบได้ในภูมิภาคเอเชียตะวันออกเฉียงใต้ โดยชนิด P. sephen ที่เดิมเคยมีอยู่เพียงชนิดเดียว และใช้เป็นชนิดต้นแบบพบในแถบทะเลแดงและอาระเบีย จัดเป็นปลากระเบนขนาดใหญ่จำพวกหนึ่ง โดยสามารถโตเต็มที่ได้ถึงเกือบ 2 เมตร น้ำหนักกว่า 18 กิโลกรัม โดยเป็นปลาที่อาศัยอยู่บริเวณชายฝั่งทะเลตั้งแต่ทวีปแอฟริกาตะวันออก, ตะวันออกกลาง จนถึงเอเชียตะวันออกเฉียงใต้ และสามารถที่จะปรับตัวให้อยู่ในน้ำกร่อยหรือน้ำจืดสนิทได้</doc>
