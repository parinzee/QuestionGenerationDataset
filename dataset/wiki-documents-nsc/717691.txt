<doc id="717691" url="https://th.wikipedia.org/wiki?curid=717691" title="เมืองกระดาษ">เมืองกระดาษ เมืองกระดาษ คือผลงานนวนิยายแนวผู้ใหญ่ตอนต้น (young adult) เรื่องที่ 3 ของจอห์น กรีน ซึ่งเป็นนักเขียนชาวอเมริกัน ตีพิมพ์โดยสำนักพิมพ์ดัตตันบุ๊กส์ เมื่อวันที่ 13 ตุลาคม 2008 มีเนื้อเรื่องเกี่ยวกับการเปลี่ยนผ่านของช่วงวัยรุ่นสู่วัยผู้ใหญ่ และการค้นหามาร์โก รอธ สปีเกลแมนซึ่งเป็นตัวเอกหญิง โดยเควนติน เจคอบเซนซึ่งเป็นตัวเอกชาย มาร์โกกับเควนตินเป็นเพื่อนบ้านกัน เควนตินประทับใจและชอบมาร์โกมาตั้งแต่เด็ก ในช่วงท้ายก่อนจบการศึกษาจากโรงเรียนมัธยมปลายไม่กี่สัปดาห์ มาร์โกหายตัวไป เควนตินออกตามหาโดยมีเพื่อน ๆ ไปร่วมหาด้วย เมื่อหาพบ ปรากฏว่าสิ่งที่พบกลับไม่ใช่ตัวมาร์โกเท่านั้น แต่เป็นมาร์โก "ที่แท้จริง" บทประพันธ์เนี้ได้รับการดัดแปลงเป็นภาพยนตร์และมีกำหนดออกฉายในปี 2015 ฉบับภาษาไทยแปลโดยสิริกัญญา กุณราชา ตีพิมพ์โดยสำนักพิมพ์คลาสแอคท์ในเดือนมิถุนายน 2558 หลังจากที่บทประพันธ์เรื่องเมืองกระดาษ'เปิดตัวครั้งแรกในอเมริกา ก็ขึ้นไปติดอันดับ 5 ทันทีในชาร์ตหนังสือขายดีที่จัดโดยหนังสือพิมพ์ New York Times ประเภทหนังสือเด็กและเยาวชน และในปี 2015 ก็ขึ้นถึงอันดับ 1 ในสาขาหนังสือสำหรับผู้ใหญ่ตอนต้น โดยอยู่ในอันดับสูงสุดนี้นานติดต่อกันหลายสัปดาห์ บทประพันธ์เดียวกันนี้ได้รับรางวัลเอ็ดการ์ในฐานะนวนิยายยอดเยี่ยมสำหรับวัยผู้ใหญ่ตอนต้นในปี 2009</doc>
