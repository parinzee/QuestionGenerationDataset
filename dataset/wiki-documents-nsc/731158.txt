<doc id="731158" url="https://th.wikipedia.org/wiki?curid=731158" title="ฮิตาชิ">ฮิตาชิ บริษัท ฮิตาชิ มหาชนจำกัด (株式会社日立製作所 คะบุชิกิไงฉะ ฮิตะชิ เซซะกุโชะ) เป็นกลุ่มบริษัทข้ามชาติของญี่ปุ่น มีสำนักงานใหญ่ตั้งอยู่ในแขวงชิโยะดะ กรุงโตเกียว บริษัทฮิตาชิมีการแตกสาขาออกเป็น 11 กลุ่มธุรกิจ อันได้แก่: ระบบโทรคมนาคมและสารสนเทศ, โครงสร้างพื้นฐานสังคม, ชิ้นส่วนและวัตถุประสิทธิภาพสูง, บริการทางการเงิน, ระบบพลังงาน, ชิ้นส่วนและระบบไฟฟ้า, ระบบยานยนต์, ระบบรถไฟและเขตเมือง, สินค้าอุปโภคและสื่อดิจิทัล, เครื่องจักรกลงานโยธา และ ระบบและชิ้นส่วนอื่นๆ นอกจากนี้ ฮิตาชิยังเป็นบริษัทในตลาดหลักทรัพย์โตเกียว ที่ถูกนำมาใช้คำนวณดัชนี Nikkei 225 และ TOPIX บริษัทฮิตาชิ ถูกก่อตั้งขึ้นเมื่อ พ.ศ. 2453 โดยวิศวกรไฟฟ้าชื่อว่า นะมิเฮ โอะไดระ ในจังหวัดอิบะระกิ สินค้าชิ้นแรกของบริษัทฮิตาชิ คือ มอเตอร์เหนี่ยวนำไฟฟ้า กำลัง 5 แรงม้า ซึ่งถือเป็นมอเตอร์ไฟฟ้ารุ่นแรกของญี่ปุ่น ซึ่งถูกพัฒนาและนำไปใช้งานในเหมืองทองแดง ทำให้ในเวลาต่อมา บริษัทของโอะไดระ ก็กลายเป็นบริษัทผู้นำในตลาดมอเตอร์ไฟฟ้าและอุตสาหกรรมพลังงานไฟฟ้าของญี่ปุ่น</doc>
