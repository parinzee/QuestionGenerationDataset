<doc id="630930" url="https://th.wikipedia.org/wiki?curid=630930" title="เว็นไอวอสยัวร์แมน">เว็นไอวอสยัวร์แมน "เว็นไอวอสยัวร์แมน" () เป็นเพลงของนักร้อง-นักแต่งเพลงชาวอเมริกัน บรูโน มาส์ จากสตูดิโออัลบั้มชุดที่สอง อันออร์โธด็อกซ์จู๊กบ็อกซ์ (ค.ศ. 2012) ค่ายเพลงแอตแลนติกเรเคิดส์ปล่อยเพลงนี้เป็นซิงเกิลส่งเสริมอัลบั้มลำดับที่สาม และเป็นซิงเกิลทางการลำดับที่สอง ออกสู่วิทยุกระแสหลักในสหรัฐอเมริกาในวันที่ 15 มกราคม ค.ศ. 2013 "เว็นไอวอสยัวร์แมน" เขียนโดยแดนดรูว์ วายแอ็ต บรูโน มาส์ ฟิลิป ลอว์เรนซ์ และอารี เลวีน โดยมาส์ ลอว์เรนซ์ และเลวีนได้เครดิตว่ามีส่วนในการแต่งเพลงเช่นกัน เพลงป็อปเพลงนี้มีดนตรีบัลลาดบรรเลงโดยใช้เปียโนสะเทือนอารมณ์ มีเนื้อเพลงบรรยายถึงการอกหักและความรู้สึกเสียใจของมาส์หลังจากปล่อยคนรักไป และหวังว่าคนใหม่ของเธอจะให้ความรักและเอาใจใส่เธอแทนมาส์ที่ทำพลาดไป เพลงนำเสนอมาส์ร้องเพลงและเล่นเปียโนเป็นเครื่องดนตรีชิ้นเดียวไปพร้อม ๆ กัน "เว็นไอวอสยัวร์แมน" ได้รับคำวิจารณ์ด้านบวกจากนักวิจารณ์ซึ่งยกย่องเสียงร้องอันดีเยี่ยมของมาส์ และขนานนามว่าเป็น "บัลลาดที่เปราะบางและสะเทือนอารมณ์" (vulnerable and emotional ballad) เพลงได้รับรางวัล "Favorite Hit" จากงาน Premios Juventud 2013 และได้เข้าชิงรางวัลแกรมมีสาขา Best Pop Solo Performance ในงานประกาศรางวัลแกรมมีครั้งที่ 56 เพลง "เว็นไอวอสยัวร์แมน" ขึ้นอันดับหนึ่งบนชาร์ตบิลบอร์ดฮอต 100 และขึ้นสิบอันดับแรกในออสเตรเลีย แคนาดา เดนมาร์ก ฝรั่งเศส ไอร์แลนด์ เนเธอร์แลนด์ นิวซีแลนด์ นอร์เวย์ เกาหลีใต้ และสหราชอาณาจักร เพลงได้รับการรับรองระดับแพลตินัม 4 ครั้งในออสเตรเลีย และสหรัฐอเมริกา และ 3 เท่าในแคนาดา เพลง "เว็นไอวอสยัวร์แมน" เป็นเพลงที่ขายดีที่สุดเป็นอันดับที่ 8 ในปี ค.ศ. 2013 ด้วยยอดขาย 8.3 ล้านหน่วย กลายเป็นหนึ่งในซิงเกิลที่ขายดีที่สุดในโลก คาเมรอน ดัดดี และมาส์ร่วมกันกำกับมิวสิกวิดีโอ บรรยายว่ามาส์เป็น "นักร้องบัลลาดผู้หงอยเหงา" (lonely balladeer) นั่งเล่นเปียโนและ สวมแว่นกันแดด โดยมีวิสกี้ครึ่งแก้ววางไว้บนเปียโน นักวิจารณ์ชื่นชมความเรียบง่ายในกระบวนการถ่ายทำ เพลงถูกนำไปร้องใหม่หลายครั้ง โดยวงแรสคอลแฟลตส์, แซม สมิธ และ ไมก์ วอร์ด ที่ได้ปล่อยเพลงดังกล่าวในเวอร์ชันสตูดิโอหลังจากเขาร้องในรายการเดอะวอยซ์ สหราชอาณาจักร เวอร์ชันที่วอร์ดนำมาร้องขึ้นอันดับ 60 บนชาร์ตซิงเกิลแห่งสหราชอาณาจักร เพลง "เว็นไอวอสยัวร์แมน" ยังได้เป็นเพลงประกอบละคร Amor à Vida ของประเทศบราซิลด้วย มาส์เล่นเพลงนี้ในทัวร์คอนเสิร์ต เดอะมูนชายน์จังเกิลทัวร์ (ค.ศ. 2013-2014)</doc>
