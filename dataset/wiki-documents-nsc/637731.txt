<doc id="637731" url="https://th.wikipedia.org/wiki?curid=637731" title="ยูลล์เนฟเวอร์วอล์กอะโลน">ยูลล์เนฟเวอร์วอล์กอะโลน ยูลล์เนฟเวอร์วอล์กอะโลน () เป็นเพลงจากองก์ที่สองของละครเพลงโดยร็อดเจอส์แอนด์แฮมเมอร์สไตน์ในปี ค.ศ. 1945 เรื่อง แครุเซล แต่งทำนองโดยริชาร์ด ร็อดเจอส์ คำร้องโดยออสการ์ แฮมเมอร์สไตน์ที่ 2 ในละครขับร้องโดยตัวละครชื่อเนตตี ฟาวเลอร์ เพื่อปลอบโยนตัวเอกคือ จูลี จอร์แดน ที่กำลังเศร้าโศกจากการที่สามี บิลลี บิเกโลว์ ฆ่าตัวตายเพื่อหนีความผิด เพลงนี้ถูกนำมาร้องซ้ำในองก์สุดท้าย ในฉากพิธีจบการศึกษาของหลุยส์ ลูกสาวของบิลลีและจูลี ซึ่งบิลลีได้รับอนุญาตจากสวรรค์ ให้กลับมาแสดงความยินดีกับลูกสาวได้เป็นเวลาหนึ่งวัน เพลงนี้มีการแสดงทั้งในละครบรูสเวยน์ฉบับปี 1945 และภาพยนตร์ฉบับปี 1956 และได้รับการบันทึกเสียงซ้ำโดยนักร้องหลายคน เช่น แฟรงก์ ซินาตรา, จูดี การ์แลนด์, เอลวิส เพรสลีย์, แอนดี วิลเลียมส์, ดอริส เดย์ รวมไปถึงพิงก์ พลอยด์ ในปี ค.ศ. 1963 เพลงนี้ได้รับการบันทึกเสียงโดยวงเจร์รีแอนด์เดอะพีซเมกเกอร์ วงดนตรีจากลิเวอร์พูลในการควบคุมของจอร์จ มาร์ติน ประสบความสำเร็จขึ้นถึงอันดับหนึ่งซิงเกิลของสหราชอาณาจักร และได้รับการยอมรับเป็นเพลงเชียร์ของสโมสรฟุตบอลลิเวอร์พูล กระทั่งตัวอักษรชื่อเพลง "You'll Never Walk Alone" ก็ยังถูกนำมาติดตั้งที่ประตูทางเข้าสนามกีฬาแอนฟีลด์ สนามเหย้าของสโมสร</doc>
