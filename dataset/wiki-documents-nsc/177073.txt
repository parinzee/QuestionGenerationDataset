<doc id="177073" url="https://th.wikipedia.org/wiki?curid=177073" title="ซีหอง">ซีหอง ซีหอง (Xue Zong) เป็นที่ปรึกษาคนหนึ่งของซุนกวน เคยเจรจาโต้ตอบกับขงเบ้ง เมื่อโจโฉยกทัพใหญ่มาจะตีกังตั๋ง โลซกมาในนามของซุนกวนได้ยืมตัวขงเบ้งจากเล่าปี่เพื่อปรึกษาการศึก ฝ่ายโจโฉได้ส่งหนังสือถึงซุนกวนให้สวามิภักดิ์ มิฉะนั้นจะเข้ายึดกังตั๋ง เตียวเจียวและที่ปรึกษาคนอื่นๆ รวมทั้งซีหอง ได้แนะนำให้ซุนกวนยอมแพ้ แต่โลซกแนะนำเชิญให้ขงเบ้งมาให้คำแนะนำ ซุนกวนจึงให้โลซกเชิญมา โลซกได้พาขงเบ้งมาในที่ประชุมขุนนาง ระหว่างที่รอซุนกวน ขงเบ้งได้เจรจาโต้ตอบกับเตียวเจียว ยีหวน และโปเจ๋าที่โน้มน้าวให้ขงเบ้งแนะนำซุนกวนให้ยอมแพ้ แต่ขงเบ้งก็โต้กลับจนทำให้ทั้งสามเงียบไป ซีหองจึงลุกขึ้นพูดบ้างว่า ท่านรู้หรือไม่ว่าโจโฉเป็นใคร ขงเบ้งตอบว่า โจโฉเป็นโจรราชสมบัติ ท่านจะถามไปไย ซีหองโต้กลับว่า ท่านพูดแบบนี้ก็ไม่ควร บัดนี้ โจโฉมีอำนาจในแผ่นดิน 2 ใน 3 ส่วนแล้ว หากท่านคิดแข็งขืน ก็เหมือนเอาไข่ไปกระทบหิน หาประโยชน์มิได้เลย ขงเบ้งจึงต่อว่าซีหองว่ามิได้กตัญญูต่อแผ่นดิน และได้กล่าวเหตุผลอีกหลายประการจนซีหองเงียบไป จากนั้น ลกเจ๊ก เหยียมจุ้น และเทียตก ก็ได้เจรจาก็ขงเบ้งบ้าง แต่ขงเบ้งก็ตอบด้วยเหตุผลได้ทุกครั้งไป</doc>
