<doc id="794309" url="https://th.wikipedia.org/wiki?curid=794309" title="ซิดนีย์ ลาเนียร์">ซิดนีย์ ลาเนียร์ ซิดนีย์ คลอปตัน ลาเนียร์ (; 3 กุมภาพันธ์ ค.ศ. 1842 – 7 กันยายน ค.ศ. 1881) เป็นกวี นักดนตรีและนักวิชาการชาวอเมริกัน เกิดที่เมืองเมคอน รัฐจอร์เจีย เป็นบุตรของรอเบิร์ต แซมป์สัน ลาเนียร์และแมรี เจน แอนเดอร์สัน ซิดนีย์เข้าเรียนที่มหาวิทยาลัยโอเกิลทอร์ป แต่ต่อมาเกิดสงครามกลางเมืองอเมริกา จึงเข้าร่วมกับกองทัพฝ่ายสมาพันธรัฐ (ฝ่ายใต้) สู้รบในรัฐเวอร์จิเนียและเป็นพลขับเรือร่วมกับน้องชาย คลิฟฟอร์ด ลาเนียร์ ต่อมาซิดนีย์ถูกจับตัวและถูกคุมขังที่คุกทหารในรัฐแมรีแลนด์ และติดเชื้อวัณโรคจากที่นั่น หลังสงคราม ซิดนีย์ทำงานเป็นครู ก่อนจะย้ายไปอยู่ที่เมืองมอนต์กอเมอรี โดยทำงานเป็นเสมียนและนักเล่นออร์แกนในโบสถ์ ในปี ค.ศ. 1867 เขาแต่งงานกับแมรี เดย์ ทั้งคู่มีบุตรด้วยกัน 3 คน ซิดนีย์และครอบครัวย้ายกลับไปที่เมืองเมคอน โดยซิดนีย์ทำงานเป็นทนายความและเริ่มเขียนบทกวี ในช่วงสุดท้ายของชีวิต เขาเรียนและทำงานที่มหาวิทยาลัยจอนส์ฮอปกินส์ โดยเป็นผู้เชี่ยวชาญด้านผลงานของเชกสเปียร์และชอเซอร์ รวมถึงวรรณกรรมอังกฤษ ก่อนจะเสียชีวิตด้วยภาวะแทรกซ้อนจากวัณโรคในปี ค.ศ. 1881</doc>
