<doc id="324449" url="https://th.wikipedia.org/wiki?curid=324449" title="ไฟลท์ออฟเดอะบัมเบิลบี">ไฟลท์ออฟเดอะบัมเบิลบี ไฟลท์ออฟเดอะบัมเบิลบี () เป็นท่อนออร์เคสตราอินเทอร์ลูด จากผลงานประพันธ์ของนิโคไล ริมสกี-คอร์ซาคอฟ เป็นท่อนบรรเลงสั้นๆ ปิดท้ายองก์ที่ 3 ของโอเปร่าเรื่อง The Tale of Tsar Saltan () ที่ริมสกี-คอร์ซาคอฟแต่งขึ้นในช่วง ค.ศ. 1899-1900 ดัดแปลงจากบทกวีของอเล็กซานเดอร์ ปุชกิน เนื้อร้องในท่อนนี้กล่าวถึงเจ้าชายกวิดอน ซัลทาโนวิช ที่เป็นโอรสของพระเจ้าซาร์ ที่ถูกนกวิเศษเสกให้กลายเป็นผึ้ง แล้วบินจากไป เครื่องดนตรีที่บรรเลงในตอนนี้ เป็นการเล่นเลียนเสียงผึ้งบินหึ่งๆ ไฟลท์ออฟเดอะบัมเบิลบี ต้องเล่นด้วยจังหวะเร็วติดต่อกัน ซึ่งต้องมีการฝึกฝนมาเป็นพิเศษ จึงนิยมใช้บรรเลงแสดงความสามารถเฉพาะตัวของนักดนตรี นักดนตรีที่เคยนำดนตรีท่อนนี้มาแสดง เช่น แม็กซิม มรวิทซา (Maksim Mrvica) นักเปียโนชาวโครเอเชีย, หลาง หลาง นักเปียโนชาวจีน ใช้เล่นสาธิตการใช้งานเครื่องไอแพด ในปี 2010 รวมถึงวงดนตรีฮาร์ดร็อกโมโนวอร์ ในช่วงทศวรรษ 1930 วอลต์ ดิสนีย์ได้เลือกไฟลท์ออฟเดอะบัมเบิลบี เป็นเพลงหนึ่งที่จะบรรจุในภาพยนตร์ แฟนเทเชีย แต่ได้ถูกคัดออก ต่อมาเพลงนี้ได้ปรากฏในภาพยนตร์แอนิเมชันเรื่อง Melody Time ในปี 1948 ในปี 2003 ถูกนำไปใช้ประกอบภาพยนตร์ คิลบิล ของเควนติน ทาแรนติโน</doc>
