<doc id="98221" url="https://th.wikipedia.org/wiki?curid=98221" title="ราชครูจักรทอง">ราชครูจักรทอง ราชครูจักรทอง เป็นตัวละครในนิยายกำลังภายในเรื่องมังกรหยก ซึ่งแต่งโดยกิมย้ง ราชครูจักรทอง หรือ กิมลุ้น เป็นมหาสมณะศักดิ์สิทธิ์แห่งมองโกล ฉายา กิมลุ้นกงซือ (ราชครูจักรทอง) มีศักดิ์เป็นธรรมราชานิกายลามะแดนทิเบต เวลามาฉายในไทยมีการเรียกแตกต่างกันไปเล็กน้อย บ้างเรียกว่าจ้าวธรรมจักรทอง บ้างเรียกลามะจักรทอง ในนิยายฉบับแก้ไขล่าสุดใช้กิมลุ้นกงซือ ส่วนฉบับเดิมใช้ฉายานามว่ากิมลุ้นฮวบอ้วง โดยฮวบอ้วงแปลว่า ธรรมราชา กิมลุ้นแปลว่า จักรทอง รวมเป็น ธรรมราชาจักรทอง ปรากฏว่ามีนักอ่านระบุว่าผู้แต่งดูแคลนลัทธิพุทธะตันตระของธิเบต สร้างภาพลบต่อนิกายลามะ แท้ที่จริงท่านกิมย้งให้ความเคารพต่อลัทธิพุทธะตันตระของทิเบตไม่ด้อยกว่าสำนักนิกายใดในพุทธศาสนา ในเรื่องนี้เขียนให้ลามะเป็นตัวร้าย หามีเจตนาตั้งข้อรังเกียจไม่ เพื่อหลีกเลี่ยงความเข้าใจผิด ในฉบับแก้ไขปรับปรุงใหม่ล่าสุด ท่านกิมย้งจึงได้เปลี่ยนจาก ฮวบอ้วง (ธรรมราชา) เป็น กงซื้อ (ราชครู) ราชครูมองโกล ราชครูกิมลุ้นนั้น เข้ามามีบทบาทเฉพาะในมังกรหยกภาคสอง ในภาคแรกไม่เคยมีกล่าวถึงมาก่อน และในภาคดาบมังกรหยกก็ไม่มีกล่าวถึงอีกเช่นกัน ทั้งที่ราชครูกิมลุ้นเป็นอีกตัวละครที่มีพลังฝีมือสูงส่งทัดเทียมกับเหล่ายอดคนในยุคมังกรหยก นอกจากมีพลังฝีมือที่สูงล้ำ ยังมีภูมิรอบรู้อย่างกว้างขวาง มีสติปัญญาที่ไม่ธรรมดา เนื่องจากราชครูกิมลุ้นเป็นตัวละครใหม่ ก่อนที่จะเปิดตัวกิมลุ้นนั้น ท่านกิมย้งได้มีการเกริ่นถึงพลังฝีมือของเขา โดยเมื่อครั้งที่อั้งฉิกกงประทะกับห้าอัปลักษณ์แดนทิเบตได้มีความรู้สึกว่ากำลังภายในของทั้งห้ามีแนวทางที่มาอยู่บ้าง สามารถถ่ายทอดกำลังภายในถึงกันได้ ถึงกับเอ่ยปากชมว่า วิชาฝีมือนี้ยอดเยี่ยม หลังจากนั้นอาวเอี้ยงฮงมาประทะกำลังภายในผ่านห้าคนนี้ ก็ต้องเอ่ยปากชมอีกว่า ทั้งห้ามีพลังการฝึกปรือล้ำเลิศ แปลว่าต้องเป็นศิษย์ของยอดคน ห้าอัปลักษณ์แดนทิเบตนั้นเป็นศิษย์ของตาเอ่อปา ซึ่งตาเอ่อปาก็เป็นศิษย์ของราชครูกิมลุ้นอีกที หลังจากนั้นกิมลุ้นมาเปิดตัวครั้งแรกในตอนชุนนุมชาวยุทธ และได้แสดงพลังฝีมืออันน่าตระหนก พูดถึงพลังฝีมือของกิมลุ้นแล้ว อยู่ในระดับเดียวกับก๊วยเจ๋งเลยทีเดียว แม้ไม่ได้ผ่านประสบการณ์พิสดารมากมายอย่างก๊วยเจ๋ง แต่มีอายุสูงวัยกว่ายี่สิบปี เท่ากับมีพลังการฝึกปรือมากกว่ายี่สิบปี หากทั้งสองต่อสู้กันตัวต่อตัว ต้องดำเนินถึงพันกระบวนท่า ค่อยพิสูจน์ผลแพ้ชนะ กิมลุ้นใช้จักรเป็นอาวุธ โดยมีทั้งหมดห้าแบบคือจักรเงิน ทอง ทองเหลือง เหล็ก ตะกั่ว ขณะที่เผชิญศัตรูสำคัญสามารถใช้จักรทั้งห้าได้อย่างพร้อมเพรียง ฉายาของท่านถ้าจะให้ถูกแล้วควรจะเรียกว่า โหงวลุ้นกงซือ (ราชครูห้าจักร) มากกว่า แต่เท่าที่ผ่านมา ใช้เพียงจักรทองอันเดียวก็พิชิตทั่วหล้าได้ ผู้คนจึงเรียก กิมลุ้นกงซื้อ (ราชครูจักรทอง) นอกการการใช้จักรทั้งห้าเป็นอาวุธแล้ว ยังมีพลังนาคคชสารปัญญาบารมี ที่ฝึกฝนจนกล้าแกร่ง วิชานี้มีอยู่สิบสามขั้น กิมลุ้นฝึกได้ถึงขั้นสิบ ซึ่งเป็นขั้นที่ไม่มีใครเคยฝึกได้ถึง แม้จะเป็นตัวร้ายของเรื่อง แต่ถ้าพูดถึงนิสัยใจคอแล้วก็ไม่ถึงกับชั่วร้ายมากนัก เพียงแต่อยู่คนละฝั่งกับกลุ่มพระเอกเท่านั้น กิมลุ้นเป็นคนที่ชมชอบวิชาบู๊ มีความมั่นใจในพลังฝีมือของตนเองสูง มีความใจเย็น รอบคอบ รู้วิชาหลายแขนง เย่อหยิ่งและมีความมั่นใจในพลังฝีมือและสติปัญญาของตัวเอง มีหลายๆครั้งก็ใช้สติปัญญาดำเนินแผนการแยบยล แต่จะอย่างไรถ้าพูดถึงความเจ้าเล่ห์เพทุบายแล้วยังคงไม่เทียบเท่าอึ้งย้งหรือเอี้ยก้วย ส่วนความชั่วร้ายอำมหิตนั้นก็ยังคงไม่เทียบเท่าลี้มกโช้ว มีแต่พลังฝีมือที่สูงล้ำโดดเด่น หลังจากฝึกพลังนาคคชสารปัญญาบารมี ถึงขั้นสิบก็คาดว่าไม่มีใครต่อต้านได้อีกแล้วไม่มีประโยชน์ที่จะฝึกต่อไป ปัญหาใหญ่ในชีวิตของกิมลุ้นคือไม่มีลูกศิษย์ที่ถูกใจไว้ให้สืบทอดวิชาฝีมือ ท่านแม้จะมีลูกศิษย์อยู่สามคน แต่ว่าคนแรกเสียชีวิตไปก่อน คนที่สองคือตาเอ่อปามีสติปัญญาอ่อนด้อย ส่วนคนที่สามคือฮั่วตู แม้จะมีสติปัญญาดีแต่มีนิสัยคดโกงชั่วร้ายหักหลังอาจารย์ เมื่อได้พบก๊วยเซียงอยากจะรับเป็นศิษย์แต่ก็ไม่สำเร็จ ตราบจนสิ้นชีวิตท่านก็ยังหาลูกศิษย์ที่ถูกใจไม่ได้ วิชาฝีมือที่พร่ำพยายามศึกษามาก็เป็นอันสูญสิ้นไม่มีผู้สืบทอดที่ดีพอ</doc>
