<doc id="745313" url="https://th.wikipedia.org/wiki?curid=745313" title="เอลลี โกลดิง">เอลลี โกลดิง เอเลนา เจน "เอลลี" โกลดิง ( เกิด 30 ธันวาคม ค.ศ. 1986) เป็นนักร้องชาวอังกฤษ และนักดนตรีหลากหลายชิ้น เธอเริ่มอาชีพดนตรีเมื่อเธอพบโปรดิวเซอร์เพลง สตาร์สมิธ และแฟรงก์มิวสิก ต่อมาเธอพบกับเจมี ลิลลีไวต์ ซึ่งต่อมาเป็นผู้จัดการและฝ่ายคัดสรรและพัฒนาศิลปินของเธอ หลังจากเธอเซ็นสัญญากับสังกัดโพลีดอร์เรเคิดส์ในเดือนกรกฎาคม ค.ศ. 2009 โกลดิงออกอีพีชุดแรก แอนอินโทรดักชันทูเอลลี โกลดิง ในปีต่อมา ใน ค.ศ. 2010 เธอเป็นนักร้องคนที่สองที่ติดอันดับผลสำรวจ ซาวด์ออฟ... ประจำปีของบรรษัทแพร่ภาพกระจายเสียงอังกฤษ และชนะรางวัลคริทิกส์ช้อยส์อะวอร์ดในงานบริตอะวอดส์ในปีเดียวกัน เธอออกสตูดิโออัลบั้มแรกชื่อ ไลส์ ใน ค.ศ. 2010 อัลบั้มเปิดตัวที่อันดับหนึ่งบนชาร์ตอัลบั้มเพลงแห่งสหราชอาณาจักร และขายได้ 850,000 อัลบั้มในสหราชอาณาจักร เธอนำเพลง "ยัวร์ซอง" ของเอลตัน จอห์นมาขับร้องใหม่ ขึ้นอันดับที่สองในสหราชอาณาจักรในเดือนธันวาคม ค.ศ. 2010 และในวันที่ 29 เมษายน ค.ศ. 2011 เธอร้องเพลงนี้ในพระราชพิธีเสกสมรสระหว่างเจ้าชายวิลเลียมกับแคเธอริน มิดเดิลตัน ที่พระราชวังบักกิงแฮม เพลง "ไลส์" จำหน่ายในสหรัฐอเมริกาในเดือนมีนาคม ค.ศ. 2011 และขึ้นอันดับที่สองบนชาร์ตบิลบอร์ดฮอต 100 และได้รับการรับรองระดับทองคำขาว 5 ครั้งในสหรัฐอเมริกา โกลดิงออกสตูดิโออัลบั้มที่สอง แฮลเซียน จำหน่ายในเดือนตุลาคม ค.ศ. 2012 "เอนีธิงคูดแฮปเพิน" เป็นซิงเกิลแรกจากอัลบั้ม แฮลเซียนเปิดตัวที่อันดับที่สองในชาร์ตอัลบั้มแห่งสหราชอาณาจักร และเมื่อผ่านไป 65 สัปดาห์ อัลบั้มขึ้นอันดับหนึ่ง แฮลเซียนเปิดตัวที่อันดับที่ 9 บนชาร์ตบิลบอร์ด 200 อัลบั้ม แฮลเซียนเดส์ เป็นอัลบั้มรุ่นปรับปรุงใหม่ ออกจำหน่ายในวันที่ 23 สิงหาคม ค.ศ. 2013 มีซิงเกิล "เบิร์น" ซึ่งเป็นซิงเกิลแรกที่ขึ้นอันดับหนึ่งในสหราชอาณาจักร ในงานประกาศรางวัลบริตอะวอดส์ 2014 เธอได้รับรางวัลสาขานักร้องเดี่ยวหญิงชาวอังกฤษ นับถึงปลายปี ค.ศ. 2013 เธอขายอัลบั้มได้ 4 ล้านอัลบั้ม และซิงเกิล 15 ล้านซิงเกิลทั่วโลก</doc>
