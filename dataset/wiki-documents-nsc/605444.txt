<doc id="605444" url="https://th.wikipedia.org/wiki?curid=605444" title="ปลาปอมปาดัวร์เขียว">ปลาปอมปาดัวร์เขียว ปลาปอมปาดัวร์เขียว (; ) ปลาน้ำจืดชนิดหนึ่ง ในวงศ์ปลาหมอสี (Cichlidae) เป็นปลาปอมปาดัวร์ชนิดหนึ่ง แม้จะมีชื่อว่าเขียว แต่ทว่าสีพื้นลำตัวของปลาปอมปาดัวร์เขียวมักออกไปทางโทนสีเขียวอมเหลือง และมีลักษณะที่แตกต่างจากปลาปอมปาดัวร์ชนิดอื่น ๆ ที่เห็นได้ชัดเจน คือ มีจุดสีแดงคล้ายสนิมขนาดเล็กขึ้นกระจายอยู่ตามลำตัว ซึ่งจุดเหล่านี้เป็นลักษณะที่พบได้บ่อยในปลาปอมปาดัวร์เขียวโดยปลาแต่ละตัวอาจจะมีจำนวนจุด และการกระจายมากน้อยแตกต่างออกไปตามแต่ละตัว แต่อย่างน้อยจะต้องมีปรากฏลักษณะจุดเช่นนี้บริเวณรอบครีบทวารเสมอ โดยปลาตัวใดที่มีจุดดังกล่าวมากและเห็นชัดเจน โดยที่มีลวดลายสีเขียวมรกตขึ้นชัดเจนตามบริเวณแนวครีบหลังและครีบท้องด้วย จะเรียกว่า "Red spotted green" ปลาปอมปาดัวร์เขียว พบในแหล่งน้ำที่เป็นน้ำสีชา หรือ "Black Water" เช่นเดียวกับปลาปอมปาดัวร์เฮคเคล (S. discus) แต่จะพบในสภาพที่มีความเป็นกรดเป็นด่าง หรือ pH น้อยกว่า คือ ประมาณ 5.0-6.0 จึงไม่พบว่าปลาปอมปาดัวร์ทั้งสองชนิดนี้อยู่ในแหล่งน้ำเดียวกันเลย นอกจากนี้แล้ว ปลาปอมปาดัวร์เขียวมีแหล่งกระจายพันธุ์เทียบกับปลาปอมปาดัวร์ชนิดอื่นแคบกว่า ดังนั้น จึงเป็นปลาที่ถูกจับนำมาขายในตลาดปลาสวยงามน้อยที่สุดในบรรดาปลาปอมปาดัวร์ทั้งหมดการจำแนก การจำแนก. ปลาปอมปาดัวร์เขียว ยังถูกจำแนกออกเป็นชนิดย่อยได้อีก 3 ชนิด ได้แก่- S. a. aequifasciatus (ปลาปอมปาดัวร์เขียว หรือ Green discus) - S. a. axelrodi (ปลาปอมปาดัวร์น้ำตาล หรือ Brown discus) - S. a. haraldi (ปลาปอมปาดัวร์น้ำเงิน หรือ Blue discus) แต่ทว่าการจำแนกเช่นนี้ยังไม่เป็นที่ยุติ เนื่องจากในระยะหลังนี้ได้มีนักมีนวิทยาบางคนได้เสนอให้ปรับเปลี่ยนวิธีการจำแนกชนิดของปลาปอมปาดัวร์เสียใหม่ โดยเสนอให้แยกปลาปอมปาดัวร์เขียวออกเป็นชนิดต่างหาก และรวมปลาปอมปาดัวร์น้ำตาลและปลาปอมปาดัวร์น้ำเงินเป็นชนิดเดียวกัน คือ S. haraldi</doc>
