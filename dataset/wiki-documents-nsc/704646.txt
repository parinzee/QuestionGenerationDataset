<doc id="704646" url="https://th.wikipedia.org/wiki?curid=704646" title="ฟัลคอน 9">ฟัลคอน 9 ฟัลคอน 9(อังกฤษ: Falcon 9) เป็นชื่อตระกูลพาหนะขนส่งทางอวกาศที่ออกแบบและสร้างโดยสเปซเอ็กซ์ ซึ่งมีสำนักงานใหญ่อยู่ในเมืองฮาวทอร์น, แคลิฟอร์เนีย ตระกูลจรวดนี้ประกอบด้วยฟัลคอน 9 v1.0 และฟัลคอน 9 v1.1 และฟัลคอน 9-อาร์ ทั้งสองส่วนของจรวด ขับดันโดยเครื่องยนต์จรวดที่ใช้ออกซิเจนเหลว และน้ำมันก๊าดแบบ RP-1 เป็นเชื้อเพลิง ฟัลคอน 9 รุ่นปัจจุบัน มีระวางบรรทุก 13,150 กิโลกรัมขึ้นสู่วงโคจรต่ำของโลก และ 4,850 กิโลกรัมขึ้นสู่วงโคจรค้างฟ้า จรวดทั้ง 3 แบบ มีประสิทธิภาพอยู่ในระดับกลางของระบบขนส่งอวกาศ จรวดฟัลคอน 9 และยานดรากอนชนะข้อเสนอภารกิจขนส่งสัมภาระขึ้น/ลงจากสถานีอวกาศนานาชาติ ในชื่อภารกิจ Commercial Resupply Services (CRS) ภายใต้โครงการ Commercial Orbital Transportation Services (COTS) ของนาซา และได้เริ่มเที่ยวบินแรกของภารกิจดังกล่าวเมื่อเดือนตุลาคม พ.ศ. 2555 จรวดฟัลคอนรุ่นแรก (v1.0) ทำการบินได้เพียง 5 เที่ยวบินเท่านั้น ก่อนจะปลดระวางไปเมื่อปี พ.ศ. 2556 โดยสเปซเอ็กซ์ใช้ฟัลคอน 9 v1.1 แทนรุ่นเดิม เริ่มทำการบินทดสอบในเดือนกันยายน พ.ศ.2556 และจะใช้รูปแบบของรุ่น 1.1 นี้เป็นหลักในการพัฒนาพาหนะขนส่งทางอวกาศ ชื่อ ฟัลคอน เฮฟวี นอกจากนี้จรวดฟัลคอนยังสามารถขนส่งมนุษย์ไปยังสถานีอวกาศนานาชาติในสัญญา Commercial Crew Transportation Capability อีกด้วย</doc>
