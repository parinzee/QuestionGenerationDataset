<doc id="615402" url="https://th.wikipedia.org/wiki?curid=615402" title="ทิโมธี แบรดลีย์">ทิโมธี แบรดลีย์ ทิโมธี แบรดลีย์ หรือ ทิม แบรดลีย์ () นักมวยชาวแอฟริกันอเมริกัน ปัจจุบันเป็นอดีตแชมป์โลกในรุ่นเวลเตอร์เวต (147 ปอนด์) ขององค์กรมวยโลก (WBO) ทิโมธี แบรดลีย์ มีชื่อเต็มว่า ทิโมธี เรย์ แบรดลีย์ จูเนียร์ (Timothy Ray Bradley, Jr) เกิดเมื่อวันที่ 29 สิงหาคม ค.ศ. 1983 ที่เมืองปาล์มสปริงส์ และต่อมาได้อพยพและย้ายมาอยู่ที่คาเธอเดรลซิตี รัฐแคลิฟอร์เนีย แบรดลีย์ ทำสถิติการชกไม่เคยแพ้หรือเสมอแก่ใครทั้งหมด 8 ครั้ง จนกระทั่งในปี ค.ศ. 2005 สามารถคว้าแชมป์โลกเยาวชนของสภามวยโลก (WBC) ในรุ่นซูเปอร์ไลต์เวต (140 ปอนด์) มาครองได้ ก่อนที่จะได้เป็นแชมป์โลกตัวจริงขององค์กรมวยโลก (WBO) ด้วยการเอาชนะคะแนน จูเนียร์ วิตเตอร์ นักมวยชาวอังกฤษ ได้ถึงเมืองนอตติงแฮม ประเทศอังกฤษ ในปี ค.ศ. 2008 แบรดลีย์ ทำสถิติการชกที่ไม่แพ้แก่ใคร (ไม่มีผลตัดสิน 1 ครั้ง) ไปอีก 5 ครั้ง จึงเดิมพันตำแหน่งแชมป์โลกกับแชมป์โลกในรุ่นเดียวกันของ WBC คือ เดวอน อเล็กซานเดอร์ นักมวยชาวอเมริกันที่มีสถิติไม่เคยแพ้หรือเสมอแก่ใครเหมือนกัน ผลการชก ปรากฏว่าแบรดลีย์เป็นฝ่ายเอาชนะคะแนนไปได้ และต่อมาก็สามารถป้องกันตำแหน่งด้วยเอาชนะทีเคโอยก 8 โจเอล คาซามายอร์ นักมวยชื่อดังชาวคิวบา ที่ลาสเวกัสได้อีกด้วย ต่อมา แบรดลีย์ จึงได้มีโอกาสพิสูจน์ตนเองอย่างแท้จริงกับ แมนนี่ ปาเกียว นักมวยชาวฟิลิปปินส์ ผู้เป็นเจ้าของตำแหน่งแชมป์โลกถึง 8 รุ่น ในวันที่ 9 มิถุนายน ค.ศ. 2012 ในการชกครั้งนี้ แม้ปาเกียวจะไม่สามารถชกหรือน็อกแบรดลีย์ได้ แต่ก็ไม่สามารถที่จะชกได้อย่างจะแจ้ง และเมื่อครบ 12 ยก รูปการณ์ดูเสมือนว่าปาเกียวน่าจะเป็นฝ่ายเอาชนะไปได้ แต่ปรากฏว่า กรรมการทั้ง 3 คนต่างให้คะแนนแบรดลีย์ชนะไปได้อย่างเป็นเอกฉันท์ ท่ามกลางเสียงวิพากษ์วิจารณ์เป็นอย่างหนัก ทำให้ทาง WBO ได้ให้กรรมการชุดใหม่ทั้งหมด 5 คน ชมเทปการชกของคู่นี้และให้คะแนนอีกครั้ง ปรากฏว่าคราวนี้ กรรมการต่างให้คะแนนปาเกียวเป็นฝ่ายชนะไปอย่างเป็นเอกฉันท์ แต่ทว่าก็ไม่สามารถที่จะเปลี่ยนแปลงผลการตัดสินไปได้ ทิโมธี แบรดลีย์ ป้องกันตำแหน่งแชมป์กับ รุสลัน โปรวอดนิค็อฟ นักมวยชาวรัสเซียในวันที่ 17 มีนาคม ค.ศ. 2013 ปรากฏว่าในยกแรก โปรวอดริค็อฟสามารถชกแบรดลีย์ลงไปนอนกับพื้นเวทีได้ แต่กรรมการก็ไม่นับ และในยกสุดท้ายก็เป็นฝ่ายถูกถลุงซะจนเกือบจะเอาตัวไม่รอด จนเมื่อครบ 12 ยก ปรากฏว่าแบรดลีย์เป็นฝ่ายเอาชนะคะแนนโปรวอดนิค็อฟไปได้อย่างฉิวเฉียด ซึ่งถ้าหากว่ากรรมการได้นับ 8 แบรดลีย์ในยกแรกแล้ว จะทำให้คะแนนของโปรวอดนิค็อฟเป็นฝ่ายชนะไปทันที ในวันที่ 13 ตุลาคม ปีเดียวกัน แบรดลีย์ ได้ป้องกันตำแหน่งกับ ฮวน มานูเอล มาร์เกวซ นักมวยชาวเม็กซิกันชื่อดัง ที่เป็นผู้เอาชนะทีเคโอปาเกียวมาได้อย่างสวยงามก่อนหน้านั้น ครั้งนี้แบรดลีย์ได้พัฒนาการชกของตนเองขึ้นมา เมื่อเป็นฝ่ายสามารถชกมาร์เกวซได้อย่างจะแจ้งกว่าเห็นได้ชัด และเกือบจะได้นับมาร์เกวซในปลายยกสุดท้ายด้วยซ้ำ จึงเป็นฝ่ายเอาชนะคะแนนไปได้ ในวันที่ 13 เมษายน ค.ศ. 2014 แบรดลีย์ มีกำหนดชกอีกครั้งเป็นครั้งที่ 2 กับ แมนนี่ ปาเกียว ที่ลาสเวกัส โดยแบรดลีย์เปิดเผยว่า ชัยชนะของตนในครั้งแรกคราวนั้น ตนเป็นฝ่ายถูกวิจารณ์เยอะ จนเกือบจะฆ่าตัวตายเลยทีเดียว และผลการชกออกมา ปรากฏว่าแบรดลีย์เป็นฝ่ายแพ้คะแนนไปแบบเอกฉันท์ 118-110, 116-112 และ 116-112</doc>
