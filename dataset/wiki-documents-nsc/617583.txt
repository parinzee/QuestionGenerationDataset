<doc id="617583" url="https://th.wikipedia.org/wiki?curid=617583" title="หนึ่งฤทัย สระทองเวียน">หนึ่งฤทัย สระทองเวียน หนึ่งฤทัย สระทองเวียน หรือ โค้ชหนึ่ง (1 มกราคม พ.ศ. 2515 — ) เป็นอดีตหัวหน้าผู้ฝึกสอนฟุตบอลหญิงทีมชาติไทย ผู้ได้รับการจารึกในประวัติศาสตร์ฟุตบอลในประเทศไทย ในฐานะผู้ฝึกสอนฟุตบอลหญิงทีมชาติไทย ซึ่งเป็นผู้หญิงคนแรกที่ทำหน้าที่ดังกล่าว นอกจากนี้ เธอได้รับการกล่าวว่าเป็นอดีตนักฟุตบอลกองหน้าหมายเลขหนึ่งของฟุตบอลหญิงทีมชาติไทย รวมถึงเป็นผู้สร้างนักฟุตบอลหญิงที่เข้าร่วมติดทีมชาติไว้เป็นจำนวนมากประวัติ ประวัติ. หนึ่งฤทัย สระทองเวียน สำเร็จการศึกษาระดับมัธยมต้นจากโรงเรียนกำแพงแสนวิทยา และระดับมัธยมปลายจากโรงเรียนพระปฐมวิทยาลัย จากนั้น เธอได้สำเร็จการศึกษาในระดับปริญญาตรีจากคณะศึกษาศาสตร์ มหาวิทยาลัยเกษตรศาสตร์ และระดับปริญญาโทจากคณะวิทยาศาสตร์การกีฬา มหาวิทยาลัยเกษตรศาสตร์ โดยเธอได้เป็นนักกีฬาฮอกกี้หญิงทีมชาติไทยเมื่อครั้งที่ศึกษาอยู่มหาวิทยาลัยดังกล่าว ก่อนที่จะได้รับการทาบทามจากชาญวิทย์ ผลชีวิน ให้เข้าร่วมทีมฟุตบอลหญิงทีมชาติไทยในเวลาต่อมา ด้านผลงานการฝึกสอน หนึ่งฤทัยได้รับการยกย่องว่าเป็นผู้ฝึกสอนฟุตบอลที่มีฝีมือ โดยเธอเคยทำการฝึกสอนทีมวิทยาลัยบัณฑิตเอเชียซึ่งสามารถคว้าแชมป์ในหลายรายการ รวมถึงเคยเป็นผู้ฝึกสอนฟุตบอลเยาวชนระดับทีมชาติไทยมาแล้วเช่นกัน เดือนมกราคม พ.ศ. 2552 หนึ่งฤทัยได้ทำหน้าที่เป็นผู้ฝึกสอนให้แก่ทีมฟุตบอลหญิงของวิทยาลัยบัณฑิตเอเชีย ในการแข่งขันกีฬามหาวิทยาลัยแห่งประเทศไทย ครั้งที่ 36 ที่จัดขึ้น ณ มหาวิทยาลัยรามคำแหง ส่วนในเดือนธันวาคม พ.ศ. 2556 หนึ่งฤทัยได้รับมอบหมายจากนวลพรรณ ล่ำซำ ให้ทำหน้าที่เป็นผู้ช่วยผู้ฝึกสอนฟุตบอลหญิงทีมชาติไทย เมื่อครั้งที่จตุพร ประมลบาล ทำหน้าที่เป็นผู้ฝึกสอน ปี พ.ศ. 2557 หนึ่งฤทัย สระทองเวียน ได้รับการแต่งตั้งเป็นหัวหน้าผู้ฝึกสอนฟุตบอลหญิงทีมชาติไทย แทนจตุพร ประมลบาล ที่ได้ประกาศลาออกในปีดังกล่าว เดือนมีนาคม พ.ศ. 2557 หนึ่งฤทัยได้ทำหน้าที่หัวหน้าทีมผู้ฝึกสอน นำทีมฟุตบอลหญิงทีมชาติไทยเดินทางเข้าแข่งขันฟุตบอลที่จังหวัดต่าง ๆ ในภาคตะวันออกเฉียงเหนือของไทย และในเดือนพฤษภาคม ของปีเดียวกัน เธอได้ทำหน้าที่เป็นหัวหน้าผู้ฝึกสอนฟุตบอลหญิงทีมชาติไทย ในการแข่งขันฟุตบอลหญิงเอเชียนคัพ 2014 ที่จัดขึ้น ณ นครโฮจิมินห์ ประเทศเวียดนาม โดยเป็นผู้หญิงเพียงคนเดียว ที่ทำหน้าที่หัวหน้าผู้ฝึกสอนฟุตบอลทีมชาติของรายการนี้ เพื่อชิงสิทธิ์เข้าแข่งขันฟุตบอลโลกหญิง 2015 ที่ประเทศแคนาดา เดือนมิถุนายน พ.ศ. 2557 เธอได้ทำหน้าที่เป็นหัวหน้าผู้ฝึกสอนฟุตบอลหญิงทีมชาติไทยรุ่นอายุไม่เกิน 14 ปี ในการแข่งขัน เอเอฟซี ยู 14 เกิร์ล ริจินอล แชมเปียนชิพ 2014 ที่จัดขึ้น ณ ประเทศเวียดนาม ในเดือนกันยายน พ.ศ. 2558 หนึ่งฤทัยได้ประกาศลาออกจากการเป็นหัวหน้าผู้ฝึกสอนฟุตบอลหญิงทีมชาติไทยหลังจากเกมที่พบกับ เวียดนามในศึกโอลิมปิกรอบคัดเลือก โดยไทยเป็นฝ่ายแพ้จึงทำให้ตกรอบคัดเลือกรอบสองชีวิตส่วนตัว ชีวิตส่วนตัว. ด้านอุปนิสัยส่วนตัว ครั้งหนึ่ง ทั้งศิลาวรรณ อินต๊ะมี, นภัทร สีเสริม และดวงนภา ศรีตะลา ต่างเคยเปิดเผยถึงโค้ชหนึ่งฤทัยผ่านสื่อว่า เป็นผู้ฝึกสอนที่ใจดี และไม่ค่อยดุ หนึ่งฤทัย สระทองเวียน มีทีมฟุตบอลที่ชื่นชอบคือฟุตบอลทีมชาติสเปน และฟุตบอลทีมชาติบราซิล เนื่องด้วยมีรูปแบบการเล่นที่สวยงามรวมถึงการเคลื่อนไหวที่หลากหลาย นอกจากนี้ เธอยังมีนักฟุตบอลในดวงใจคือเลียวเนล เมสซี ซึ่งเป็นนักกีฬาฟุตบอลทีมชาติอาร์เจนตินา เนื่องด้วยแม้จะมีร่างกายค่อนข้างเล็ก แต่ก็มีทักษะและเทคนิคในการต่อสู้กับนักฟุตบอลที่มีร่างใหญ่ได้เครื่องราชอิสริยาภรณ์เครื่องราชอิสริยาภรณ์. - พ.ศ. 2553 - เครื่องราชอิสริยาภรณ์อันเป็นที่เชิดชูยิ่งช้างเผือก ชั้นตริตาภรณ์ช้างเผือก (ต.ช.)</doc>
