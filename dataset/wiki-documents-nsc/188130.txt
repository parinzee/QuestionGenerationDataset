<doc id="188130" url="https://th.wikipedia.org/wiki?curid=188130" title="ศิริจันทร์ อิศรางกูร ณ อยุธยา">ศิริจันทร์ อิศรางกูร ณ อยุธยา ศิริจันทร์ อิศรางกูร ณ อยุธยา (เกิด พ.ศ. 2475) เป็นนักร้องอาวุโส ที่มีชื่อเสียงจากเพลงลูกทุ่ง โดยเฉพาะเพลง "สาวชาวสวน" ของครูไพบูลย์ บุตรขัน นอกจากนี้ยังเป็นผู้ร้องเพลงปลุกใจ "หนักแผ่นดิน" และ "สุดแผ่นดิน" ของพันโทบุญส่ง หักฤทธิ์ศึก คู่กับสิบโท อุบล คงสิน เมื่อ พ.ศ. 2518 ศิริจันทร์ อิศรางกูร ณ อยุธยา เป็นบุตรสาวของขุนศิริรัชดากร (หม่อมหลวงแฉล้ม อิศรางกูร) อดีตผู้ตรวจราชการกรมสรรพสามิต จบการศึกษาชั้นมัธยม 6 จากโรงเรียนสตรีศรีสุริโยทัย จากนั้นเริ่มร้องเพลงตามวงดนตรีย่านพระโขนง ร้องเพลงสากล และเพลงของสวลี ผกาพันธุ์ เมื่ออายุได้ 20 ปี ศิริจันทร์สอบเข้ารับราชการทหารบก ร่วมวงดนตรีกองดุริยางค์ทหารบก และได้อัดแผ่นเสียงเพลงแรก คือเพลง "เกลียดแสงจันทร์" แต่งโดยครูเปรื่อง ชื่นประโยชน์ ต่อมาในปี พ.ศ. 2499 ได้บันทึกเสียงเพลง "สาวชาวสวน" ของครูไพบูลย์ บุตรขัน ได้รับความนิยมเป็นอย่างสูง แล้ด้วยน้ำเสียงที่มีสไตล์ออดอ้อน ทำให้ได้ร้องเพลงอีกหลายเพลง ที่ชื่อเพลงขึ้นต้นด้วยคำว่า "สาว-" เช่น สาวชาวไร่ สาวชาวนา สาวคลองอ้อม ศิริจันทร์ ได้กลับมาร่วมงานกับครูไพบูลย์ บุตรขันอีกครั้ง โดยขับร้องเพลง "สาวชาวทุ่ง" ประกอบภาพยนตร์เพลง ที่ในเรื่องขับร้องโดยเพชรา เชาวราษฎร์ เพลงนี้ได้รับรางวัลรองชนะเลิศ รางวัลแผ่นเสียงทองคำพระราชทาน ศิริจันทร์ อิศรางกูร ณ อยุธยา เป็นเพื่อนสนิทกับวงจันทร์ ไพโรจน์ โดยร้องเพลงประจำอยู่ที่ร้านวงจันทร์ ของวงจันทร์ ไพโรจน์ตั้งแต่สมัยยังรับราชการอยู่ และเมื่อเกษียณอายุราชการในปี พ.ศ. 2535 ก็ได้มาร้องเพลงประสานเสียงคู่กัน และออกผลงานด้วยกัน ชื่อชุด "สองจันทร์"</doc>
