<doc id="888917" url="https://th.wikipedia.org/wiki?curid=888917" title="การลงประชามติเอกราชกาตาลุญญา พ.ศ. 2560">การลงประชามติเอกราชกาตาลุญญา พ.ศ. 2560 สภาบริหารแคว้นปกครองตนเองกาตาลุญญาในประเทศสเปนพยายามจะจัดการลงประชามติว่าด้วยเอกราชของกาตาลุญญาในวันที่ 1 ตุลาคม พ.ศ. 2560 ตามที่มีการเสนอเป็นครั้งแรกในเดือนมิถุนายน พ.ศ. 2560 สภานิติบัญญัติของแคว้นได้ให้ความเห็นชอบกฎหมายการลงประชามติดังกล่าวในสมัยการประชุมสมัยหนึ่งเมื่อวันที่ 6 กันยายน พ.ศ. 2560 พร้อมกับกฎหมายที่ระบุว่าเอกราชจะมีผลผูกพันกับคะแนนเสียงข้างมากปรกติ โดยไม่กำหนดจำนวนขั้นต่ำของผู้มาใช้สิทธิ์ออกเสียง บรรดากลุ่มและพรรคฝ่ายค้านในสภานิติบัญญัติของแคว้นปฏิเสธที่จะมีส่วนร่วมในสมัยการประชุมดังกล่าวและเรียกร้องให้สมาชิกของตนคว่ำบาตรการออกเสียงในญัตตินี้ ยกเว้นกลุ่มกาตาลุญญา ใช่ เป็นไปได้ () ที่งดออกเสียงแต่สนับสนุนการลงประชามติแม้จะมองว่าไม่มีผลผูกพันก็ตาม กฎหมายลงประชามติดังกล่าวไม่ชอบด้วยธรรมนูญการปกครองตนเองของแคว้นกาตาลุญญาซึ่งกำหนดให้ใช้เสียงข้างมากสองในสามในสภานิติบัญญัติของแคว้นสำหรับการเปลี่ยนแปลงที่เกี่ยวข้องกับสถานะของกาตาลุญญา ส่วนการลงประชามติเองก็ไม่ชอบด้วยรัฐธรรมนูญสเปนเช่นกัน ในวันที่ 7 กันยายน พ.ศ. 2560 ศาลรัฐธรรมนูญสเปนมีมติยับยั้งการลงประชามติตามที่สำนักงานอัยการของรัฐได้ร้องขอไป แต่ฝ่ายบริหารของแคว้นกาตาลุญญากล่าวว่าคำสั่งศาลไม่มีผลกับกาตาลุญญา และดำเนินการรวบรวมเสียงสนับสนุนจากเทศบาล 750 แห่ง จากทั้งหมด 948 แห่งในแคว้น รวมทั้งได้รับการสนับสนุนบางส่วนจากเทศบาลนครบาร์เซโลนา เหตุการณ์เหล่านี้นำไปสู่วิกฤตการณ์รัฐธรรมนูญสเปนและส่งผลให้มีปฏิบัติการของตำรวจเพื่อหยุดยั้งการลงประชามติ รัฐบาลสเปนคัดค้านการลงประชามติใด ๆ ที่ว่าด้วยการกำหนดการปกครองด้วยตนเองของกาตาลุญญา โดยยืนกรานว่ารัฐธรรมนูญสเปนไม่อนุญาตให้จัดการออกเสียงลงคะแนนว่าด้วยเอกราชไม่ว่าในภูมิภาคใด ๆ ก็ตามในประเทศ และถือว่าการจัดให้มีประชามติเป็นการกระทำที่ผิดกฎหมายหากปราศจากความยินยอมของรัฐบาล ซึ่งเป็นการตีความที่คณะกรรมการประกันบทกฎหมายแห่งกาตาลุญญาเห็นชอบเช่นกัน ถึงกระนั้น ฝ่ายบริหารของแคว้นกาตาลุญญาก็ยืนยันว่าการออกเสียงจะยังคงมีขึ้นในวันที่ 1 ตุลาคม โดยอ้างสิทธิ์ในการกำหนดสถานะการปกครองด้วยตนเอง จนถึงขณะนี้ฝ่ายบริหารของแคว้นได้พยายามหาเสียงสนับสนุนจากนานาชาติแต่ยังไม่สำเร็จ โดยเฉพาะอย่างยิ่ง บรรดาประเทศหุ้นส่วนของสเปนในยุโรปถือว่าสถานะของกาตาลุญญาเป็นเรื่องภายในของสเปนอย่างเคร่งครัด ฝ่ายบริหารของแคว้นกาตาลุญญาได้ตั้งเป้าหมายที่จะขัดขวางการดำเนินการตามกฎหมายในนามของรัฐบาลสเปนด้วยการผลักดันกฎหมายการลงประชามติผ่านคะแนนเสียงข้างมากปรกติ (ซึ่งไม่คำนึงถึงสัดส่วน) ในสภานิติบัญญัติของแคว้นเมื่อเดือนกันยายน โดยประกาศว่าจะปฏิบัติตามความถูกต้องตามกฎหมายของ "กาตาลุญญาเท่านั้น" (ต่างกับความถูกต้องตามกฎหมายของสเปนโดยทั่วไป) โซรายา ซาเอนซ์ เด ซานตามาริอา รองนายกรัฐมนตรีสเปน ได้เตือนฝ่ายบริหารของแคว้นล่วงหน้าแล้วว่ารัฐบาลสเปนจะยับยั้งกฎหมายการลงประชามติทันทีที่กฎหมายดังกล่าวผ่านสภานิติบัญญัติของแคว้น</doc>
