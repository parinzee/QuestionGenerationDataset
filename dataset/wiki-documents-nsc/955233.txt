<doc id="955233" url="https://th.wikipedia.org/wiki?curid=955233" title="ลู้ก ฮาวเวิร์ด">ลู้ก ฮาวเวิร์ด ลู้ก ฮาวเวิร์ด (, 28 พฤศจิกายน ค.ศ. 1772 – 21 มีนาคม ค.ศ. 1864) เป็นนักเคมีและนักอุตุนิยมวิทยาสมัครเล่นชาวบริติช เกิดที่กรุงลอนดอน เป็นบุตรของรอเบิร์ต ฮาวเวิร์ดกับเอลิซาเบธ ลีแทม ฮาวเวิร์ดเรียนที่โรงเรียนเควกเกอร์ในเมืองเบอร์ฟอร์ด มณฑลอ๊อกซฟอร์ดเชอร์ก่อนจะทำงานเป็นเภสัชกร ในปี ค.ศ. 1796 เขาร่วมมือกับวิลเลียม อัลเลนก่อตั้งโรงงานยาในลอนดอน ซึ่งต่อมากลายเป็นบริษัทยาฮาวเวิร์ดแอนด์ซันส์ ภายหลังบริษัทนี้ถูกควบรวมกิจการโดยบริษัทลาพอร์ตอินดัสตรีส์ในปี ค.ศ. 1961 นอกจากงานด้านเภสัชกรรม ฮาวเวิร์ดยังสนใจในวิทยาศาสตร์หลายสาขา แต่ผลงานที่สำคัญที่สุดของเขาคือการวางระบบการเรียกชื่อเมฆในปี ค.ศ. 1802 ฮาวเวิร์ดประยุกต์แนวคิดการเรียกชื่อสิ่งมีชีวิตด้วยภาษาละตินจากคาโรลัส ลินเนียสและแบ่งเมฆออกเป็น 3 กลุ่มใหญ่ได้แก่ คิวมูลัส, สเตรตัสและเซอร์รัส ภายหลังราล์ฟ อะเบอร์ครอมบีและฮิวโก ฮิลเดอแบรนด์ ฮิลเดอแบรนส์สัน นักอุตุนิยมวิทยาชาวสกอตและสวีเดนนำไปปรับปรุงและใช้จนเป็นที่แพร่หลาย ด้านชีวิตส่วนตัว ฮาวเวิร์ดแต่งงานกับมาเรียเบลลา เอเลียตในปี ค.ศ. 1797 ทั้งสองมีบุตรด้วยกันหลายคนรวมถึงจอห์น เอเลียต ฮาวเวิร์ด นักเคมีผู้ศึกษาการรักษามาลาเรียด้วยควินิน ฮาวเวิร์ดเสียชีวิตที่กรุงลอนดอนในปี ค.ศ. 1864</doc>
