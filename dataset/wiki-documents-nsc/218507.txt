<doc id="218507" url="https://th.wikipedia.org/wiki?curid=218507" title="ดอกไม้ป่า (วงดนตรี)">ดอกไม้ป่า (วงดนตรี) ดอกไม้ป่า เป็นกลุ่มนักร้องดูโอหญิงสัญชาติไทย เดิมมีสมาชิกคือ โชติมา ช่วงวิทย์ และ ปัทมา มนต์รังสี โดยมีผลงานเพลง "ทุยใจดำ" เป็นที่รู้จัก = ประวัติ = วงดอกไม้ป่า เกิดจากความคิดของคุณ มนตรี ผลพันธิน ที่ต้องการจะหานักร้องคู่ประสานเสียงเป็นคู่ที่สองต่อจากวง เดอะฮอตเปปเปอร์ซิงเกอร์ส โดยมี โชติมา ช่วงวิทย์ (ตุ้ม) บุตรสาวของชวลีย์ ช่วงวิทย์ นักร้องชื่อดังของวงสุนทราภรณ์ เป็นสมาชิกเริ่มต้น โดย โชติมา เป็นผู้ชักชวนให้ ปัทมา มนต์รังสี (อ้อม) มาร่วมวง เมื่อดอกไม้ป่า จรดปากกาเซ็นสัญญากับ วีที โปรโมชั่น ก่อนเป็นนิธิทัศน์แล้ว ทางวงจึงเริ่มผลิตผลงานเพลงอัลบั้มชุดแรกในปีพ.ศ. 2525 มีชื่อชุดว่า "ทุยใจดำ" โดยเพลงแรกที่ได้รับการโปรโมทก็คือ "ทุยใจดำ" ตามมาด้วย "สิ้นเยื่อขาดใย" โดยคุณมนตรี ผลพันธิน เป็นผู้แต่งคำร้องและเรียบเรียงเสียงประสานทั้งหมดโดยใช้ทำนองเพลงจีน ถือว่าชุดนี้ประสบความสำเร็จอย่างล้นหลาม และทำให้ดอกไม้ป่า ได้รับรางวัลทีวีตุ๊กตาทองมหาชน เพลงประสานเสียงยอดนิยม ปีพ.ศ. 2526 ดอกไม้ป่า ผลิตงานเพลงอัลบั้มชุดที่ 2 ชื่อ "ระบำยอดหญ้า" ตอกย้ำความสำเร็จได้เป็นอย่างดี โดยเพลงชื่อเดียวกับอัลบั้มและเพลงอื่น ๆ อาทิ "มองให้เต็มตา" , "หนาวลมขมรัก" ดังเปรี้ยงปร้าง และปีถัดมาจึงวางจำหน่ายอัลบั้มชุดที่ 3 ชื่อ "เดือนหงายใจเหงา" แต่เพลงชื่อเดียวกับอัลบั้มไม่โด่งดังเท่า "น้ำตาในสายฝน" ภายหลังจึงเปลี่ยนชื่ออัลบั้มเป็น "น้ำตาในสายฝน" และชุดที่ 4 โธ่!..ผู้ชาย ซึ่งชุดนี้ใช้ทำนองเพลงสากล เปลี่ยนไปจากเดิมที่เคยใช้ทำนองเพลงจีนเป็นหลัก ชุดนี้มีเพลงที่ได้รับความสนใจ เช่น "ช่างร้ายนัก" , "พังพอนกับงู" , "ฝัน" และเพลง "ความรัก" ที่ช่วงสุดท้ายของเพลงมีการร้องสวนกันไปมา นอกจากนี้ ดอกไม้ป่า ยังได้ร่วมงานเพลงกับ รวี รัตติกาล ในชุด "ดอกไม้กับแสงตะวัน" ถือเป็นครั้งแรกที่ โชติมา กับ ปัทมา แยกเสียงแยกคู่กันร้องกับ รวี รัตติกาล โดย โชติมา ร้องคู่กับ รวี ในเพลง "เสกมนต์รัก" ขณะที่ ปัทมา ร้อง "เพลงจากใจ" และก่อนที่สมาชิกทั้งสองจะแยกวงกันไป เนื่องจากหมดสัญญากับนิธิทัศน์ ประกอบกับกระแสความนิยมที่ลดลง ดอกไม้ป่า มีอัลบั้มรวมเพลงฮิตออกมาอีก 1 ชุด[2] ในปีพ.ศ. 2533 โชติมา กับ ปัทมา ได้รับการติดต่อจาก นิธิทัศน์ อีกครั้งให้กลับมารวมตัวกันใหม่ เพื่อโปรเจ็กต์พิเศษชื่อ "ซูเปอร์ฮิตสเปเชี่ยล" ทั้งสองได้บันทึกเสียงร่วมกันอีกครั้งโดยนำเพลงที่เคยได้รับความนิยมกลับมาทำดนตรีใหม่ ทำให้อัลบั้ม "ซูเปอร์ฮิตสเปเชี่ยล" ชุดนี้ได้รับความสนใจและประสบความสำเร็จ คลายความคิดถึงของแฟนเพลงเก่า ๆ ได้เป็นอย่างดี จากการที่ยังคงได้รับความสนใจจากแฟนเพลง นิธิทัศน์ จึงได้ผลิตผลงานชุดใหม่ของ ดอกไม้ป่า ออกมาอีกในชุด "สาวคาราโอเกะ" โดยมีการเปลี่ยนแปลงสมาชิกใหม่เป็น ประไพพรรณ สังขจันทร์ หรือ หนุ่ย นักร้องดีเด่นแห่งประเทศไทย ปี 2531 ของสยามกลการ เข้ามาแทนที่ ปัทมา ที่เดินทางกลับไปใช้ชีวิตในต่างแดน ถือได้ว่าเสียงร้องของ ประไพพรรณ เข้ากันได้ดีกับ โชติมา โดยมีบางเพลงในอัลบั้ม อาทิ "เมืองลับแล" , "ขอบใจเพื่อน" ที่บันทึกเสียงจนฟังดูใกล้เคียงคู่ โชติมา-ปัทมา มากที่สุด ในช่วงที่ ดอกไม้ป่า จับคู่กันระหว่าง โชติมา-ประไพพรรณ ยังมีเพลงพิเศษที่บันทึกเสียงเพิ่มอีก 2 ซิงเกิ้ล ได้แก่ "ปลาบู่ทอง" และ "คู่ทรหด" ทั้งสองเพลงถูกรวมอยู่ในอัลบั้มรวมเพลงอื่น ๆ ของนิธิทัศน์ และหลังจากอัลบั้ม "สาวคาราโอเกะ" แล้ว ดอกไม้ป่า คู่ โชติมา-ประไพพรรณ ยังมีผลงานร่วมกันอีกชุด คือ "จำได้บ่" ชุดนี้ถือได้ว่ามีบทเพลงไทยทำนองจีน ที่ไพเราะหลายเพลง แต่อัลบั้มไม่ประสบความสำเร็จเพราะขาดช่องทางการประชาสัมพันธ์ เป็นที่สังเกตว่า ปกในของอัลบั้ม "จำได้บ่" ยังมีการกล่าวถึงอัลบั้มประสานเสียงเพลงสากลที่วางแผนจะจัดจำหน่ายตามออกมา ชื่อ "Wild Flowers Chorus" แต่ในที่สุดก็ไม่ปรากฏอัลบั้มชุดนี้บนแผงเทปและซีดี ในช่วงพักวง ดอกไม้ป่า ก่อนมาถึงโปรเจ็กต์ "ซูเปอร์ฮิตสเปเชี่ยล" ของนิธิทัศน์ โชติมา เคยจับคู่ร้องกับ คณิตตา จิตต์เจริญ หรือ อี้ เจ้าของเพลงดัง "เจ็บพอแล้ว" ออกอั้ลบั้มในชื่อ "ทับทิมสยาม" โดยนำบทเพลงลูกทุ่งที่โด่งดังในอดีตมาขับร้องใหม่ ใส่ลูกเล่นประสานเสียงตามแนวทางของดอกไม้ป่า อัลบั้มชุดนี้มีความไพเราะน่าฟังในอีกรูปแบบหนึ่ง ฟังแล้วนึกถึงดอกไม้ป่า เพราะมี โชติมา เป็นเสียงนำที่ชัดเจน บัดนี้คู่ โชติมา กับ คณิตตา กลับมารวมตัวกันใหม่แล้ว โดยโชว์ตัวและออกงานคู่กัน ทั้งสองมีผลงานบันทึกเสียงร่วมกันในรูปแบบมิวสิควีดีโอคาราโอเกะ เพื่อใช้สำหรับธุรกิจคาราโอเกะ แต่ไม่วางจำหน่าย นอกจากนี้ในปี 2554 ยังได้บันทึกเสียงร่วมกันในเพลงชื่อ "How do you do" เพลงไทยในชื่อฝรั่งโดยมีบุตรสาวของ โชติมา ร่วมร้องด้วย ล่าสุดในเดือเมษายน 2559 ดอกไม้ป่า คู่ โชติมา-คณิตตา ออกซิงเกิ้ลใหม่ "เพลงของเรา" ผลงานของ The Kits กับค่ายเพลงใหม่ชื่อ "การะเวก" ได้รับการเผยแพร่บนเว็บไซต์ ยูทูป เมื่อวันที่ 8 มีนาคม 2559 มิวสิควีดีโอเผยแพร่เมื่อวันที่ 9 พฤษภาคม 2559 = สมาชิก = โชติมา ช่วงวิทย์ (ตุ้ม) เกิด 05 ตุลาคม พ.ศ. 2497 (63 ปี) ปัทมา มนต์รังสี (อ้อม) เกิด 10 สิงหาคม พ.ศ. 2501 (59 ปี) คณิตตา จิตต์เจริญ (อี้) เกิด 09 สิงหาคม พ.ศ. 2500 (60 ปี) ประไพพรรณ สังขจันทร์ (หนุ่ย) = ผลงานเพลง = "ชุด ทุยใจดำ1. ทุยใจดำ 2. สิ้นเยื่อขาดใย 3. ชมไพรในฝัน 4. รักร้าง 5. ฝน 6. เมื่อวานนี้ 7. ช้ำ 8. รักยามรวย 9. ชื่นชมสมรัก 10. เต็มใจรัก "ชุด ระบำยอดหญ้า1. ระบำยอดหญ้า 2. หนาวลมขมรัก 3. มองให้เต็มตา 4. เต่ากับกระต่าย 5. สัตว์โลกผู้น่ารัก 6. เพลงรักดอกไม้ป่า 7. เอี้ยงจ๋าอย่าร้องไห้ 8. รักทรมาน 9. ซื่อรัก 10. หลงคอย "ชุด เดือนหงายใจเหงา ภายหลังเปลี่ยนชื่อเป็นชื่อชุด น้ำตาในสายฝน1. น้ำตาในสายฝน 2. อยากมีแฟนสวย ต้องใจเย็นเย็น 3. บอกแล้วไง 4. ปู 5. ถอนใจไม่ขึ้น 6. บ้านเรา 7. สาวชนบท 8. ช่างเขาเถิด 9. นานแค่ไหนเอี้ยงจะคอย 10. เดือนหงายใจเหงา "ชุด โธ่!ผู้ชาย1. โธ่!ผู้ชาย 2. ดวงตา 3. รักต้องเรียน 4. ผู้ชายใจดำ 5. ไฟสิ้นเชื้อ 6. พังพอนกับงู 7. ช่างร้ายนัก 8. ให้ฉันเป็นเพื่อนใจ 9. ฝัน 10. ความรัก "ชุด ดอกไม้กับแสงตะวัน เป็นแขกรับเชิญ รวี รัตติกาล "ชุด เพลงฮิตเงินล้านจากดอกไม้ป่า "ชุด ซูเปอร์ฮิตสเปเชี่ยล "ชุด สาวคาราโอเกะ "ชุด จำได้บ่ ซิงเกิ้ล "ปลาบู่ทอง" ซิงเกิ้ล "คู่ทรหด" ซิงเกิ้ล "How do you do" ซิงเกิ้ล "เพลงของเรา" = ผลงานโฆษณา =1. ยาดม VAPEX 2. โฟมล้างหน้า SMOOTH E 3. แป้งพัฟ POND'S 4. เครื่องสำอาง CUTE PRESS 5. เครื่องสำอาง STILA 6. แป้ง MISTINE 7. ยาสีฟันเดนทิสเต้ 8. กิฟฟารีน 9. วิช ชิลด์เทค 10. ผ้าอนามัย โซฟี 11. เครื่องสำอาง SCARCARE</doc>
