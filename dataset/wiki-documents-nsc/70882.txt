<doc id="70882" url="https://th.wikipedia.org/wiki?curid=70882" title="ไควกอน จินน์">ไควกอน จินน์ ไควกอน จินน์ () เป็นตัวละครในเรื่องแต่งชุดสตาร์ วอร์ส แสดงโดยเลียม นีสัน มีบทบาทสำคัญเป็นตัวละครหลักใน และเนื้อหาในจักรวาลขยายอีกจำนวนมาก ไควกอน จินน์เป็นอาจารย์เจไดที่เป็นที่เคารพนับถือ แต่ก็เป็นผู้มีแนวคิดสวนกระแสอย่างมาก เป็นพาดาวันของเคานท์ดูกู และผู้ฝึกสอนโอบีวัน เคโนบี ผู้จะกลายเป็นอัศวินเจไดที่ยิ่งใหญ่ในกาลต่อมา ไควกอนมักจะมีเหตุให้ต้องขัดแย้งกับสภาเจไดอยู่เสมอ โดยเฉพาะกับเหล่าอาจารย์เจไดที่มีแนวคิดเคร่งครัด เขาให้ความสนใจในการศึกษาและรับใช้พลังเป็นสำคัญที่สุด เขามักจะทำให้เจไดคนอื่นๆ ประหลาดใจในความแหกคอกของเขา รวมถึงการปฏิเสธตำแหน่งในสภาเจได อย่างไรก็ดี ไควกอน จินน์ ก็ได้รับการยอมรับนับถือจากเจไดจำนวนมากว่าเป็นผู้ทรงภูมิและมีปัญญาเฉียบแหลมที่สุดคนหนึ่ง อาจนับได้ว่าไควกอน จินน์ เป็นนักรบ และปราชญ์ผู้มีความเชี่ยวชาญในหลายสาขา ทั้งสถาปัตยกรรมและวิศวกรรมยานยนต์อวกาศจำนวนมาก รวมทั้งยังให้ความสำคัญกับรายละเอียดเล็กๆ น้อยๆ อย่างที่เห็นใน เอพพิโซด 1 เขาสวมใส่ชุดคลุมของชาวไร่ความชื้นเพื่อทำตัวให้กลมกลืนกับชนท้องถิ่นของมอส เอสปา และยังเป็นผู้มีท่วงท่าในการต่อสู้ด้วยกระบี่แสงที่งดงามสมบูรณ์ที่สุดคนหนึ่ง ไควกอนปฏิบัติหน้าที่ให้กับสาธารณรัฐ ให้กับนิกายเจได และให้กับพลังตราบจนสิ้นชีวิต มีส่วนร่วมปฏิบัติการต่อสู้กับโจรก่อการร้ายเนบูลา ฟรอนท์ และมีชื่อเสียงจากเหตุการณ์การรุกรานนาบู ไควกอน จินน์ เป็นผู้ค้นพบผู้ถูกเลือก (อนาคิน สกายวอล์คเกอร์) บนทาทูอีนระหว่างวิกฤตการณ์นี้และมีส่วนร่วมอย่างมากในการทำให้อนาคินได้รับการฝึกในฐานะเจได แม้กระทั่งหลังจากที่เขาเสียชีวิตจากการต่อสู้กับดาร์ธ มอลแล้ว ไควกอนก็ยังมีบทบาทสำคัญมากต่ออนาคตของเจได ร่างพลังของไควกอนกลับมาอีกครั้งเพื่อถ่ายทอดความรู้ในวิถีแห่งพลังที่เขาบรรลุให้กับโอบีวัน ในระหว่างที่โอบีวันมาพำนักบนดาวทาทูอีนเพื่อเฝ้าดูลุคเบื้องหลัง เบื้องหลัง. จากข้อมูลที่เปิดเผยออกมาใน The Art of Star Wars Episode I: The Phantom Menace (งานศิลป์จากสตาร์ วอร์ส เอพพิโซด 1: ภัยซ่อนเร้น) นั้น มีการคิดสร้างสรรค์ตัวละครไควกอน จินน์ขึ้นมาในช่วงเตรียมงานสร้างภาพยนตร์ โดยเห็นได้จากมีภาพงานศิลป์ต้นแบบที่แสดงให้เห็นว่าโอบีวันปฏิบัติหน้าที่ลำพังขณะอยู่บนยานสหพันธ์ฯ และขณะพบจาร์ จาร์ บิงคส์ และแม้เมื่อตัวละครนี้ถูกสร้างขึ้นมาแล้ว ในช่วงแรกลูคัสก็ยังให้ตัวละครนี้เป็นเจไดหนุมอายุน้อยกว่านี้ ดังที่มีงานศิลป์ต้นแบบแสดงให้เห็นตัวละครโอบีวันมีอายุมากกว่า ตัวละครไควกอน จินน์แสดงโดยเลียม นีสันในภาพยนตร์ มีการใช้เสียงของเลียม นีสันในภาพยนตร์เล็กน้อย และในภาพยนตร์การ์ตูน มีการให้เสียงโดย Fred Tatasciore และในเกม ก็ให้เสียงโดย James Warwick แต่เดิมนั้นมีกำหนดว่าจะให้มีเสียงของจินน์ปรากฏในภาพยนตร์ซิธชำระแค้นด้วย จากที่เคยมีการเปิดเผยว่าเลียม นีสันจะมีส่วนร่วมในภาพยนตร์เรื่องนี้ ตามข่าวเมื่อต้นปี ค.ศ. 2005 อย่างไรก็ดี ฉากนี้ถูกตัดออกจากเรื่อง และเลียม นีสัน ก็ไม่ได้มาให้เสียงในฉากนี้ ฉากที่โยดากับไควกอน จินน์สนทนากันนั้นยังปรากฏอยู่ในบทภาพยนตร์และหนังสือนิยาย นอกจากนี้ตัวละครไควกอน จินน์ยังถูกกล่าวถึงในเกมซิธชำระแค้นฉบับ Gameboy Advance/Nintendo DS ด้วย ยังมีข้อสับสนอยู่เกี่ยวกับว่าไควกอน จินน์เคยมีศิษย์มาแล้วกี่คนกันแน่ แหล่งข้อมูลทุกแหล่งยืนยันตรงกันว่าจินน์เคยฝึกซานาทอสก่อน หลังจากนั้นจึงได้ฝึกเคโนบี แต่บางครั้งก็มีการอ้างอิงถึงศิษย์พาดาวันคนก่อนหน้าซานาทอสด้วย ความไม่เข้ากันนี้ได้รับการแก้ไขในข้อมูล Databank ของจินน์บนเว็บไซต์ starwars.com ซึ่งกล่าวว่า "ไควกอนยังคงหมกมุ่นกับความล้มเหลวของเขาต่อไปอีกหลายปี ละทิ้งความสำเร็จในฐานะครูก่อนหน้านี้ทั้งหมด และมักเอ่ยถึงซานาทอสว่าเป็นศิษย์ 'คนแรก' "</doc>
