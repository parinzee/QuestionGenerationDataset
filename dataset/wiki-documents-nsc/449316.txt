<doc id="449316" url="https://th.wikipedia.org/wiki?curid=449316" title="เลิฟทูเลิฟยูเบบี">เลิฟทูเลิฟยูเบบี เลิฟทูเลิฟยูเบบี () เป็นเพลงของดอนนา ซัมเมอร์ นักร้องชาวอเมริกันในปี ค.ศ. 1975 เป็นผลงานที่สร้างชื่อเสียงให้เธอในระดับโลก และยังเป็นชื่อผลงานอัลบัมแรกของเธอที่วางจำหน่ายในสหรัฐอเมริกา หลังจากที่ก่อนหน้านั้นเธอใช้ชีวิตอยู่ในเยอรมนี และมีผลงานอัลบัมแรกชื่อ Lady of the Night ที่ประสบความสำเร็จเพียงระดับหนึ่งในยุโรป ในปี ค.ศ. 1975 ซัมเมอร์ได้แต่งคำร้องเพลงชื่อ เลิฟทูเลิฟยูเบบี และให้จอร์จีโอ โมเดอเรอร์ และพีท เบลลอตต์ แต่งทำนองให้ โมเดอเรอร์เสนอให้เพลงนี้ใช้ทำนองดิสโก และเสนอให้ใช้เสียงครวญครางขณะสุขสมทางเพศประกอบ เนื้อร้องฉบับดั้งเดิมมีเนื้อหาทางเพศล่อแหลม จนซัมเมอร์ปฏิเสธไม่ยอมขับร้องด้วยตัวเอง แต่ในที่สุดเธอก็ตัดสินบันทึกเสียงเพลงนี้ในแบบเดโม เพื่อเป็นตัวอย่างให้นักร้องคนอื่นนำไปบันทึกเสียงใหม่ ใช้ชื่อเพลงว่า "เลิฟทูเลิฟยู" (Love to Love You) วางจำหน่ายในยุโรป นีล โบการ์ต ประธานบริษัทแผ่นเสียงคาซาบลังกาเรเคิดส์ ได้ฟังเทปเดโมดังกล่าวและตัดสินใจที่จะวางจำหน่ายซิงเกิลเพลงนี้ โดยเสนอให้โมเดอเรอร์ขยายเพลงนี้ให้ยาวขึ้น ซิงเกิลฉบับเต็มบันทึกเสียงในห้องที่หรี่ไฟสลัว ซัมเมอร์นอนอยู่บนพื้นห้องบันทึกเสียง และด้นคำร้องสด โดยเธอให้สัมภาษณ์กับรายการ Behind the Music ทางช่องวีเอชวันในภายหลังว่า เธอจินตนาการตัวเองเป็นมาริลิน มอนโรขณะอยู่ระหว่างการแสดงฉากสุขสมทางเพศ ซิงเกิลเต็มมีความยาวเกือบ 17 นาที บีบีซีบันทึกว่าเป็นซิงเกิลที่เซ็กซีที่สุดในขณะนั้น โดยมีเสียง "แสร้ง" ถึงจุดเสียวสุดยอดทางเพศ ถึง 23 ครั้ง วางจำหน่ายโดยเปลี่ยนมาใช้ชื่อ "เลิฟทูเลิฟยูเบบี" (Love to Love You Baby) ประสบความสำเร็จในระดับนานาชาติ เป็นซิงเกิลแรกของซัมเมอร์ที่ติดชาร์ตอเมริกันท็อป 40 ขึ้นถึงอันดับ 2 บิลบอร์ดฮอต 100 เป็นเวลาสองสัปดาห์ และขึ้นอันดับหนึ่งเพลงแดนซ์/ดิสโก ของสหรัฐเป็นเวลา 4 สัปดาห์ อัลบัมจำหน่ายได้มากกว่า 500,000 แผ่นในสหรัฐ</doc>
