<doc id="407460" url="https://th.wikipedia.org/wiki?curid=407460" title="เปียโนคอนแชร์โตหมายเลข 1 (ไชคอฟสกี)">เปียโนคอนแชร์โตหมายเลข 1 (ไชคอฟสกี) เปียโนคอนแชร์โตหมายเลข 1 ในบันไดเสียง บี-แฟลต ไมเนอร์ โอปุสที่ 23 () ผลงานประพันธ์ของปิออตร์ อิลิช ไชคอฟสกี ซึ่งแต่งขึ้นระหว่างเดือนพฤศจิกายน ค.ศ. 1874 ถึงกุมภาพันธ์ ค.ศ. 1875 เป็นหนึ่งในผลงานที่มีชื่อเสียงที่สุดของไชคอฟสกี และเป็นเปียโนคอนแชร์โตชิ้นหนึ่งที่เป็นที่รู้จักกันดีที่สุด เดิมไชคอฟสกีตั้งใจแต่งผลงานชิ้นนี้ให้นิโคไล รูบินสไตน์ นักเปียโนชาวรัสเซียที่เป็นเพื่อนสนิท โดยดัดแปลงมาจากทำนองเพลงที่นักดนตรีตาบอดเล่นขอทานในตลาด ใกล้เมืองเคียฟที่ไชคอฟสกีอาศัยอยู่ แต่เมื่อรูบินสไตน์ได้ฟังผลงานในครั้งแรก กลับไม่ชื่นชอบ แสดงอาการเฉยเมย และปฏิเสธที่จะเป็นผู้บรรเลงในรอบปฐมทัศน์ สร้างความผิดหวังให้กับไชคอฟสกีเป็นอย่างมาก ต่อมาไชคอฟสกีได้แก้ไขท่วงทำนองใหม่ในปี ค.ศ. 1879 และอีกครั้งในปี ค.ศ. 1888 หลังจากผิดหวังจากรูบินสไตน์ ไชคอฟสกีได้ติดต่อกับฮานส์ ฟอน บือโลว์ วาทยกรและนักเปียโนชาวเยอรมัน ให้เป็นผู้บรรเลงรอบปฐมทัศน์แทน ขณะนั้นบือโลว์กำลังเตรียมออกตระเวนแสดงในสหรัฐอเมริกา การแสดงรอบปฐมทัศน์ของเปียโนคอนแชร์โตชิ้นนี้ จึงจัดแสดงที่บอสตัน รัฐแมสซาชูเซตส์ เมื่อวันที่ 25 ตุลาคม ค.ศ. 1875 โดยบือโลว์เป็นนักแสดงเดี่ยวเปียโน ท้ายที่สุดแล้ว ไชคอฟสกีจึงได้อุทิศผลงานชิ้นนี้ให้กับบือโลว์ คอนแชร์โตบทนี้ ประกอบด้วย 3 มูฟเมนต์- I. Allegro non troppo e molto maestoso – Allegro con spirito - II. Andantino semplice – Prestissimo - III. Allegro con fuoco</doc>
