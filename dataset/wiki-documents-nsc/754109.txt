<doc id="754109" url="https://th.wikipedia.org/wiki?curid=754109" title="เดอะยังแอนด์เดอะเรสต์เลส">เดอะยังแอนด์เดอะเรสต์เลส เดอะยังแอนด์เดอะเรสต์เลส ( หรือย่อว่า Y&R) เป็นละครโทรทัศน์อเมริกันสร้างโดยวิลเลียม เจ. เบลล์ และลี ฟิลิป เบลล์ ของช่องซีบีเอส ละครมีฉากในเมืองสมมุติ เจนัวซิตี ในรัฐวิสคอนซิน ซึ่งไม่เกี่ยวข้องใด ๆ กับหมู่บ้านในเจนัวซิตี รัฐวิสคอนซินในชีวิตจริง ละครออกอากาศตอนแรกในวันที่ 26 มีนาคม ค.ศ. 1973 เดอะยังแอนด์เดอะเรสต์เลสมีความยาว 30 นาทีต่อตอน 5 ตอนต่อสัปดาห์ ละครขยายเวลาออกอากาศเป็น 1 ชั่วโมงในวันที่ 4 กุมภาพันธ์ ค.ศ. 1980 ใน ค.ศ. 2006 ละครเริ่มออกอากาศตอนอังกอร์ในคืนวันธรรมดาทางโซปเน็ตจนถึง ค.ศ. 2013 เมื่อละครย้ายไปที่ช่องทีวีจีเอ็น (ปัจจุบันคือช่องป็อป) ช่องป็อปยังคงแพร่ภาพตอนอังกอร์ในคืนวันธรรมดา เริ่มตั้งแต่วันที่ 1 กรกฎาคม ค.ศ. 2013 ละครได้ถูกนำไปออกอากาศต่างประเทศด้วย เดิมเดอะยังแอนด์เดอะเรสต์เลสมีแก่นเนื้อเรื่องที่ครอบครัวหลัก 2 ครอบครัว ได้แก่ ครอบครัวบรุกส์ซึ่งมีฐานะดี และครอบครัวฟอสเตอร์ ซึ่งเป็นครอบครัวคนงาน</doc>
