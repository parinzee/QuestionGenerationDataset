<doc id="259042" url="https://th.wikipedia.org/wiki?curid=259042" title="การเสียชีวิตของไมเคิล แจ็กสัน">การเสียชีวิตของไมเคิล แจ็กสัน วันที่ 25 มิถุนายน ค.ศ. 2009 ไมเคิล แจ็กสัน เสียชีวิตจากภาวะหัวใจวายเฉียบพลัน สาเหตุจากยานอนหลับโปรโพฟอล ณ บ้านพักของเขา นอร์ธคาโรลวูดไดรฟ์ ย่านโฮล์มบีฮิลส์ ในนครลอสแอนเจลิสแพทย์ประจำตัว คอนราด เมอเรย์ กล่าวว่าเขาพบแจ็กสันอยู่ในห้องโดยเขาหยุดหายใจและชีพจรเต้นอ่อนอย่างมาก จึงทำการนวดหัวใจผายปอดกู้ชีพเพื่อช่วยเหลือแต่ไม่เป็นผล หลังจากนั้นสายด่วนแจ้งเหตุฉุกเฉิน 911 ได้รับการติดต่อเมื่อเวลา 12:21 น. แจ็กสันได้รับการรปฐมพยาบาลโดยแพทย์ในที่เกิดเหตุ และถูกนำตัวส่งศูนย์การแพทย์โรนัลด์ เรแกน มหาวิทยาลัยแคลิฟอร์เนีย ลอสแอนเจลิส ซึ่งได้ประกาศว่าเขาเสียชีวิตในเวลาต่อมา วันที่ 28 สิงหาคม พนักงานสอบสวนแห่งลอสแอนเจลิสได้ระบุว่าการเสียชีวิตของเขามาจากการถูกฆาตกรรมโดยช่วงเวลาไม่นานก่อนหน้านั้น มีรายงานว่าแจ็กสันได้รับยากลุ่มโปรโพฟอล ได้แก่ ลอราเซแพม และมิดาโซแลมในปี 2011 แพทย์ประจำตัวของเขาถูกพิพากษาว่ามีความผิดและได้รับโทษจำคุกเป็นเวลา 2 ปี ในข้อหาฆ่าคนตายโดยไม่เจตนา การเสียชีวิตของไมเคิล แจ็กสันสร้างความตกตะลึงและเรียกปฏิกิริยาจากคนทั่วทุกมุมโลก ก่อให้เกิดประวัติการณ์ของการจราจรทางอินเทอร์เน็ตอย่างไม่เคยมีมาก่อน ยอดจำหน่ายเพลงของเขาและวงเดอะแจ็กสันไฟฟ์เพิ่มขึ้นอย่างรวดเร็ว เป็นปรากฏการณ์ที่สื่อสิ่งพิมพ์และอิเล็กทรอนิกส์ทั่วโลกต่างพุ่งขึ้นสูงที่สุดในรอบทศวรรษโดยก่อนหน้านี้ แจ็กสันมีความตั้งใจที่จะดำเนินการแสดงคอนเสิร์ตคัมแบ็กของเขาไปกับผู้ชมหนึ่งล้านคน ที่กรุงลอนดอน O2 Arena ตั้งแต่เดือนกรกฎาคม 2009 จนถึงเดือนมีนาคม 2010 งานพิธีไว้อาลัยได้จัดขึ้นเมื่อวันที่ 7 กรกฎาคม ค.ศ. 2009 ที่สเตเปิลส์ เซ็นเตอร์ ในลอสแอนเจลิส ซึ่งเป็นสถานที่ใช้ฝึกซ้อมสำหรับการแสดงคอนเสิร์ตในคืนวันก่อนที่เขาจะเสียชีวิต พิธีไว้อาลัยนี้ได้รับการถ่ายทอดสดออกอากาศไปทั่วโลกโดยมีผู้ชมมากกว่าพันล้านคนในปี 2010 บริษัทโซนี่มิวสิกเอ็นเตอร์เทนเมนต์ ตกลงนามทำสัญญากับกองทุนจัดการมรดกเป็นจำนวน 250 ล้านดอลลาร์สหรัฐ เพื่อสิทธิในการจัดจำหน่ายผลงานหลังเสียชีวิตของเขาจนถึงปี 2017 รวมถึงการปล่อยอัลบั้มตลอดทศวรรษ นับเป็นสัญญาที่มีมูลค่าสูงสุดที่เคยมีมาในประวัติศาสตร์อุตสาหกรรมดนตรี การเสียชีวิตของไมเคิล แจ็กสัน จัดอยู่ในอันดับ 1 ของรายการ VH1/VH1 Classic's ในหัวข้อ "100 เหตุการณ์ที่ช็อคที่สุดในโลกดนตรี"พฤติการณ์ช่วงเวลาเกิดเหตุ พฤติการณ์ช่วงเวลาเกิดเหตุ. ช่วงเวลาประมาณ 18:30 น. ของวันพุธที่ 24 มิถุนายน แจ็กสันเดินทางมาถึงที่หมายสำหรับการฝึกซ้อมที่ สเตเปิลส์เซ็นเตอร์ สอดคล้องตามที่ เอ็ด อลองโซ นักมายากลซึ่งอยู่ที่นั่น ระบุว่าแจ็กสันพูดติดตลกถึงโรคกล่องเสียงอักเสบและไม่ได้มีการซ้อมจนถึงเวลา 21:00 น. พร้อมกล่าวว่า "เขาดูเฉียบขาดและมีเรี่ยวแรงที่ดี แม้ไม่ได้ร้องเพลงอย่างเต็มกำลังแต่เขาก็ยอดเยี่ยมเหมือนที่เคย" อลองโซ ได้ระบุเพิ่มเติมว่ามีการซ้อมจนล่วงเวลาเที่ยงคืนที่ผ่านมาเช้าวันรุ่งขึ้น แจ็กสันยังไม่ได้ออกมาจากห้องนอนของเขาช่วงเวลาต่อมาก่อนบ่าย คอนราด เมอเรย์ แพทย์ส่วนตัวได้เข้ามาในห้องนอนพบว่าเขาอยู่บนเตียงและหยุดหายใจ ก่อนจะพบว่าเขายังมีชีพจรเต้นอ่อนๆและร่างกายยังคงอบอุ่นเมอเรย์พยายามที่จะกู้ชีพเป็นเวลา 5 ถึง 10 นาที จนถึงจุดที่ตระหนักได้ว่าเขาต้องการที่จะเรียกขอความช่วยเหลือ เมอเรย์ระบุว่าเขาถูกขัดขวางเนื่องจากในบ้านไม่มีโทรศัพท์พื้นฐานและยังบอกว่าเขาไม่สามารถใช้โทรศัพท์มือถือของตนเองในการโทรแจ้ง 911 เนื่องจากไม่ทราบที่อยู่ที่แน่ชัด เขากล่าวว่าตนเองได้โทรหารักษาความปลอดภัยแต่ก็ไม่ได้รับคำตอบใดๆ ในที่สุดจึงได้วิ่งลงมายังชั้นล่าง ตะโกนขอความช่วยเหลือและบอกพ่อครัวเพื่อเรียกหน่วยรักษาความปลอดภัยขึ้นมายังห้องพักตามเวลาที่รักษาความปลอดภัยโทรแจ้ง 911 ทนายความของเมอเรย์ระบุว่าเวลาได้ผ่านไปแล้วอย่างน้อย 30 นาที รายงานคำแถลงระบุว่าแพทย์ประจำตัว คอนราด เมอเรย์ ได้ทำการนวดหัวใจผายปอดกู้ชีพอย่างผิดวิธีมาตรฐาน ในช่วงระหว่างเทปซึ่งบันทึกช่วงเวลาโทรแจ้งเหตุฉุกเฉินที่ปล่อยออกมาวันที่ 26 มิถุนายน เพียงหนึ่งวันหลังจากการเสียชีวิตของแจ็กสัน เช่น การปฐมพยาบาลบนเตียงซึ่งไม่ได้เป็นพื้นแข็งตามวิธีการคืนชีพมาตรฐาน ทนายความแพทย์กล่าวว่า เมอเรย์ใช้มือหนึ่งข้างประคองใต้ร่างแจ็กสันและใช้มืออีกข้างหนึ่งในการกดหน้าอก ทั้งที่ปกติแล้ว ตามมาตรฐานการกู้ชีพอย่างถูกต้อง ต้องใช้มือสองข้างในการปั้มหัวใจ โฆษกแผนกดับเพลิงลอสแอนเจลิสได้แถลงว่า 911 ได้รับแจ้งเหตุเมื่อเวลา 12:21 น. โดยทีมแพทย์ได้ไปถึงแจ็กสันเมื่อเวลา 12:26 น. และพบว่าเขาหยุดหายใจ ทีมแพทย์ได้ปฏิบัติการนวดหัวใจผายปอดกู้ชีพในบ้านพักเป็นเวลา 42 นาทีทนายความของเมอเรย์อ้างว่าแจ็กสันยังคงมีชีพจรเมื่อเขาถูกนำตัวออกจากบ้านพักและขึ้นรถพยาบาลอย่างไรก็ตาม แผนกดับเพลิงลอสแอนเจลิสได้ให้คำอธิบายที่ต่างออกไปว่าทีมแพทย์ได้พบว่าแจ็กสันอยู่ในภาวะ "หัวใจหยุดเต้น"และพวกเขาไม่สังเกตถึงความเปลี่ยนแปลงใดๆในช่วงเวลาบนเส้นทางขณะไปโรงพยาบาลแผนกดับเพลิงลอสแอนเจลิสได้ส่งตัวแจ็กสันไปยัง ศูนย์การแพทย์โรนัลด์ เรแกน มหาวิทยาลัยแคลิฟอร์เนียหลังจากที่รถพยาบาลมาถึงโรงพยาบาลในเวลาประมาณ 13:14 น. ทีมแพทย์ได้พยายามคืนชีพเขาเป็นเวลามากกว่า 1 ชั่วโมง แต่ก็ไม่ประสบผลสำเร็จ การเสียชีวิตของไมเคิล แจ็กสัน ได้รับประกาศยืนยันอย่างเป็นทางการ เมื่อเวลา 14 นาฬิกา 26 นาที ตามเวลาท้องถิ่น รวมอายุได้ 50 ปีการสอบสวนรายงานการชันสูตร การสอบสวน. รายงานการชันสูตร. ร่างของเขาถูกนำขึ้นเฮลิคอปเตอร์ไปยังสำนักงานชันสูตรศพลอสแอนเจลิส ขั้นตอนดำเนินการชันสูตรใช้เวลากว่า 3 ชั่วโมง มีขึ้นในวันถัดมาในความรับผิดชอบของพนักงานสอบสวนแห่งลอสแอนเจลิสโดยหัวหน้าแพทย์นิติเวช Lakshmanan Sathyavagiswaranซึ่งต่อมาครอบครัวของแจ็กสันได้ดำเนินการเตรียมชันสูตรศพครั้งที่ 2 เพื่อเร่งหาผลข้อมูลเกี่ยวกับสาเหตุการเสียชีวิตของเขาหลังจากที่การชันสูตรเบื้องต้นเสร็จสิ้น เครก ฮาร์วีย์ หัวหน้าผู้ตรวจสอบสำนักงานชันสูตรกล่าวว่าไม่พบเครื่องพิสูจน์ถึงการบาดเจ็บหรือผิดกฎหมาย วันที่ 28 สิงหาคม พนักงานสอบสวนแห่งลอสแอนเจลิส ได้ออกแถลงอย่างเป็นทางการถึงสาเหตุการเสียชีวิตของแจ็กสันว่ามาจากการถูกฆาตกรรม เจ้าหน้าที่ชันสูตรศพประจำพื้นที่ระบุว่า เขาเสียชีวิตอันเนื่องมาจากการรวมกันของยาหลายชนิดในร่างกาย โดยสารเสพติดที่สำคัญที่สุดคือ โปรโพฟอล ที่มีฤทธิ์ระงับความรู้สึก และลอราเซแพม คลายความกังวล ส่วนสารเสพติดอื่นๆที่พบได้น้อยกว่าในร่างกาย ได้แก่ มิดาโซแลม ,ไดอาซีแฟม,ลิโดเคน และเอฟีดรีน ซึ่งล้วนเป็นสารเสพติดประเภทช่วยในการนอนหลับ และคลายความเครียด โดยเจ้าหน้าที่ชันสูตรได้ส่งผลทางพิษวิทยาที่เสร็จสมบูรณ์เป็นรายงานส่วนตัวตามคำร้องของเจ้าหน้าที่ตำรวจและอัยการเขตต่อมาวันที่ 1 ตุลาคม สถานีออกอากาศอังกฤษ ได้รายงานถึงบันทึกผลการชันสูตรโดยเปิดเผยว่าเขามี "สุขภาพที่ดีมาก"สำหรับอายุของเขาและหัวใจยังคงแข็งแรง เอกสารระบุว่าปัญหาสุขภาพที่สำคัญที่สุดของแจ็กสันคือการอักเสบเรื้อรังที่ปอด แต่นั่นไม่ใช่สาเหตุที่นำไปสู่การเสียชีวิต อวัยวะอื่นๆที่สำคัญของเขายังเป็นปกติ และไม่พบการแข็งตัวของหลอดเลิอดแดงยกเว้นการสะสมของคราบจุลินทรีย์เล็กน้อยในหลอดเลือดแดงที่ขารายงานการชันสูตรระบุว่าเขามีน้ำหนัก 136 ปอนด์ (62 กิโลกกรัม) และความสูง 5 ฟุต 9 นิ้ว (175 ซม.) ซึ่งเท่ากับดัชนีมวลกาย 20.1ฟ็อกซ์นิวส์ สถานีโทรทัศน์ข่าวสหรัฐระบุว่าข้อมูลนี้ยืนยันถึงข่าวลือที่ว่าแจ็กสันผอมแห้งขณะที่สำนักข่าวเอพีระบุว่า น้ำหนักตัวของเขาอยู่ในช่วงที่ยอมรับได้หน่วยงานบังคับใช้กฎหมาย หน่วยงานบังคับใช้กฎหมาย. แม้จะไม่ได้ประกาศออกมาโดยทันทีว่าพวกเขาสงสัยถึงการกระทำความผิด กรมตำรวจลอสแอนเจลิสเริ่มสอบสวนความผิดปกติและรายละเอียดของรูปคดีอย่างเต็มที่ภายในวัน หลังจากการเสียชีวิตของแจ็กสัน โดยวันที่ 28 สิงหาคม กรมตำรวจลอสแอนเจลิสได้ประกาศว่าคดีนี้จะถูกส่งไปยังพนักงานอัยการผู้อาจยื่นฟ้องในคดีอาญาดังกล่าวนั้น</doc>
