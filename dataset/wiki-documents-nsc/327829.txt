<doc id="327829" url="https://th.wikipedia.org/wiki?curid=327829" title="กิตติ ทองลงยา">กิตติ ทองลงยา กิตติ ทองลงยา () (6 ตุลาคม พ.ศ. 2471-12 กุมภาพันธ์ พ.ศ. 2517) เป็นนักสัตววิทยาชาวไทย เชี่ยวชาญด้านนกและสัตว์เลี้ยงลูกด้วยนม ที่มีชื่อเสียงจากการค้นพบสัตว์ใกล้สูญพันธุ์สองชนิดชีวิต ชีวิต. กิตติ ทองลงยา เกิดที่กรุงเทพมหานคร เป็นบุตรคนโตของนายดาบเกียรติ (ยูเกียง) ทองลงยา อดีตสมาชิกสภาผู้แทนราษฎรคนแรกของจังหวัดกาญจนบุรีกับนางอบ ทองลงยา เกิดเมื่อวันที่ 6 ตุลาคม พ.ศ. 2471 กิตติ ทองลงยา จบการศึกษาที่คณะวิทยาศาสตร์จากจุฬาลงกรณ์มหาวิทยาลัย เมื่อปี พ.ศ. 2496 หลังจากจบการศึกษาได้เข้าทำงานที่สมาคมวิทยาศาสตร์แห่งประเทศไทยในตำแหน่งผู้ดูแลพิพิธภัณฑ์วิทยาศาสตร์ ปี พ.ศ. 2500 ได้ลาออกมาประกอบอาชีพอิสระในงานด้านอนุรักษ์วิทยาและศึกษาด้านอนุกรมวิธาน เกี่ยวกับสัตว์ป่าในประเทศไทย ในเวลาเดียวกันก็ได้ร่วมงานกับสมาคมนิยมไพร จัดทำเอกสารเกี่ยวกับการอนุรักษ์ทรัพยากรธรรมชาติออกเผยแพร่ ปี พ.ศ. 2505 ได้เข้าร่วมทำงานในสถาบันวิจัยการแพทย์ องค์การสนธิสัญญาป้องกันเอเชียอาคเนย์ (ส.ป.อ.) โดยมีหน้าที่ค้นหาพาหะที่นำโรคและสัตว์ป่าที่เป็นแหล่งสะสมโรคที่เกี่ยวกับมนุษย์ ในปี พ.ศ. 2508 ได้เข้าทำงานในตำแหน่งภัณฑารักษ์สัตว์มีกระดูกสันหลังบนบก ศูนย์รวบรวมวัสดุอุเทศแห่งประเทศไทย สถาบันวิจัยวิทยาศาสตร์ประยุกต์แห่งประเทศไทย กิตติ ทองลงยา เสียชีวิตเมื่อวันที่ 12 กุมภาพันธ์ พ.ศ. 2517ผลงาน ผลงาน. กิตติ ทองลงยาเป็นผู้ค้นพบค้างคาวคุณกิตติ ค้างคาวและสัตว์เลี้ยงลูกด้วยนมขนาดเล็กที่สุดในโลกในปี พ.ศ. 2516 กิตติตายด้วยเหตุหัวใจวายก่อนที่ค้างคาวจะได้รับการจัดจำแนกโดยเพื่อนร่วมงานชาวอังกฤษ จอห์น อี. ฮิลล์ (John E. Hill) ผู้ตั้งชื่อค้างคาวตามชื่อกิตติเพื่อเป็นเกียรติแก่กิตติผู้ค้นพบค้างคาวชนิดนี้เป็นคนแรก นอกจากนี้กิตติยังค้นพบนกเจ้าฟ้าหญิงสิรินธร (Pseudochelidon sirintarae) ในปี พ.ศ. 2512 นกนางแอ่นที่พบบริเวณบึงบอระเพ็ด และได้พระราชทานนามจากสมเด็จพระเทพรัตนราชสุดาฯ สยามบรมราชกุมารีมาตั้งเป็นชื่อวิทยาศาสตร์ ซึ่งนกชนิดนี้อาจสูญพันธุ์ไปแล้วในปัจจุบัน ตัวอย่าง 2 ตัวอย่างแรกของนกเด้าลมแม่น้ำโขง (Motacilla samveasna) ในประเทศไทยก็ถูกเก็บได้โดยกิตติ ทองลงยาในเดือนธันวาคม พ.ศ. 2515 เขายังร่วมแต่ง Bats from Thailand and Cambodia และเริ่มการศึกษาอนุกรมวิธานของค้างคาวในประเทศไทยที่ตีพิมพ์หลังจากการตายของเขาคือ The Bats and Bat's Parasites of Thailand</doc>
