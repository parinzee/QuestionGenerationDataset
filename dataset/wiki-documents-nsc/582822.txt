<doc id="582822" url="https://th.wikipedia.org/wiki?curid=582822" title="การปฏิวัติเดือนตุลาคม">การปฏิวัติเดือนตุลาคม การปฏิวัติเดือนตุลาคม (, ) หรือชื่ออย่างเป็นทางการว่า การปฏิวัติสังคมนิยมแห่งเดือนตุลาคมอันยิ่งใหญ่ (, ) และเรียกโดยทั่วไปว่า ตุลาคมแดง, การลุกฮือเดือนตุลาคม หรือ การปฏิวัติบอลเชวิก เป็นการยึดอำนาจรัฐ ซึ่งมีความสำคัญส่วนหนึ่งของการปฏิวัติรัสเซีย ค.ศ. 1917 ลักษณะเหตุการณ์เป็นการก่อการกบฏด้วยอาวุธในกรุงเปโตรกราดเมื่อวันที่ 25 ตุลาคม ค.ศ. 1917 (ปฏิทินจูเลียนหรือปฏิทินแบบเก่า ซึ่งตรงกับวันที่ 7 พฤศจิกายน ค.ศ. 1917 ในปฏิทินเกรโกเรียนหรือปฏิทินแบบใหม่) เมื่อเรือลาดตระเวนอะวโรระยิงปืนใหญ่เพื่อบอกสัญญาณให้พวกบอลเชวิกยึดสถานที่สำคัญในเปโตรกราด เหตุการณ์ดังกล่าวเกิดหลังจากการปฏิวัติเดือนกุมภาพันธ์ในปีเดียวกัน การปฏิวัติดังกล่าวในกรุงเปโตรกราดโค่นรัฐบาลชั่วคราวรัสเซียและให้อำนาจแก่ชาวโซเวียตท้องถิ่นซึ่งมีบอลเชวิกครอบงำ หลังจากการปฏิวัติได้มีการสถาปนาสหพันธ์สาธารณรัฐสังคมนิยมโซเวียตรัสเซียทันที นับเป็นประเทศแรกที่ประกาศตนว่าเป็นรัฐสังคมนิยม เนื่องจากการปฏิวัติดังกล่าวมิได้รับการยอมรับนอกกรุงเปโตรกราดจึงเกิดสงครามกลางเมืองรัสเซีย (ค.ศ. 1917 – 1922) ตามมา และมีการสถาปนาสหภาพโซเวียตในปี ค.ศ. 1922 การปฏิวัติดังกล่าวมีบอลเชวิกเป็นผู้นำ ซึ่งใช้อิทธิพลในสภาโซเวียตเปโตรกราดเพื่อจัดระเบียบกองทัพ กำลังองครักษ์แดงบอลเชวิก ภายใต้คณะกรรมาธิการปฏิวัติทหาร เริ่มยึดที่ทำการรัฐบาลในวันที่ 24 ตุลาคม ค.ศ. 1917 (แบบเก่า) วันรุ่งขึ้น พระราชวังฤดูหนาว (ที่ทำการรัฐบาลชั่วคราวซึ่งตั้งอยู่ในกรุงเปโตรกราด) จึงถูกยึด</doc>
