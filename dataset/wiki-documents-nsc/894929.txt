<doc id="894929" url="https://th.wikipedia.org/wiki?curid=894929" title="ประดิษฐ์ กัลย์จาฤก">ประดิษฐ์ กัลย์จาฤก ประดิษฐ์ กัลย์จาฤก เจ้าของฉายา "ราชาโลกบันเทิง" เกิดเมื่อวันที่ 16 มีนาคม พ.ศ. 2470 เป็นทายาทคนสุดท้องต่อจากดวงแข จำนง ศศี และเพ็ญแข ของนายวีระและนางทองคำ กัลย์จาฤก และเป็นบุตรบุญธรรมของขุนพิทักษ์และภรรยา นอกจากจะเป็นที่รู้จักในฐานะ นักพากษ์ นักแสดง ผู้กำกับ ผู้อำนวยการแสดง ผู้ผลิตและผู้อำนวยการผลิตละครวิทยุ, โทรทัศน์และภาพยนตร์แล้ว ท่านยังเป็นนักเขียนที่มีผลงานมากมายอาธิ แฝดล่องหน ปะการังสีดำ ห้องหุ่น ปอบผีฟ้า สุสานคนเป็น คนตาทิพย์ และ เพชรตาแมว เป็นต้น แต่ที่สำคัญท่านเป็นผู้ก่อตั้งกันตนา (บ.กันตนา กรุ๊ปในปัจจุบัน) ร่วมกับภรรยาสมสุข กัลย์จาฤก ซึ่งมีบุตรด้วยกันรวม 5 คนคือ สิทธานต์ จาฤก ปนัดดา นิรัตติศัย และจิตรลดาการเข้าสู่วงการบันเทิง การเข้าสู่วงการบันเทิง. ประดิษฐ์ กัลย์จาฤก ก้าวเข้าสู่วงการบันเทิงในปี พ.ศ. 2486 ด้วยการเป็นนักร้องในวง ศิลปจาฤก ที่เริ่มเดินสายเปิดการแสดงต่างจังหวัดของพี่สาวเพ็ญแข ซึ่งเป็นที่รู้จักในฐานะศิลปินนักร้องนักแสดงในตอนนั้น ต่อมาในปี พศ.2489 เมื่อเพ็ญแข กัลย์จาฤกกลับไปยึดการแสดงละครร้องประจำที่เวิ้งนครเขษมและศาลาเฉลิมไทย ประดิษฐ์ก็ตามไปร้องเพลงสลับฉากและเริ่มเป็นนักแสดงที่นั่นด้วยการรับบท 'ทหารยืนเสา' ต่อมาเขาก้าวไปรับจ้างพากย์หนังกลางแปลงให้บริษัทเอเซียภาพยนตร์ ซึ่งในตอนนั้นมีนายเอิบ กันตถาวรเป็นผู้จัดการอยู่ การได้พบและร่วมงานกับนายเอิบจึงถือเป็นจุดเริ่มต้นของงานละครวิทยุและจุดกำเนิดของชื่อ กันตนา ในเวลาต่อมา หลังจากเป็นนักพากย์ได้ไม่นาน ครูเอิบชอบใจในนำ้เสียงที่กังวานจึงชวนให้ประดิษฐ์มาเล่นละครเป็นพระเอกให้คณะกันตถาวร ในขณะที่ประดิษฐ์เล่นละครอยู่กับคณะกันตถาวรนั่นเองที่เขาได้พบรักกับสมสุข อินทรทูต (สินสุข) และทั้งคู่ได้สมรสกันเมื่อวันที่ 28 เมษายน 2493 และในช่วงเวลานั้นก็เป็นช่วงที่ผงซักฟอกแฟ้บและยาสีฟันคอลเกตเริ่มบุกตลาดเมืองไทยใหม่ๆ ซึ่งทุ่มงบโฆษณาประชาสัมพันธ์ผ่านสื่อวิทยุอย่างมาก ส่งผลให้กิจการวิทยุไทยเริ่มรุ่งเรืองเป็นอย่างมาก ครูเอิบจึงสนับสนุนให้ประดิษฐ์ก่อตั้งคณะละครวิทยุขึ้นใหม่อีกคณะหนึ่ง ในปีพ.ศ.2494 กันตนา จึงได้ถือกำเนิดขึ้นในวงการบันเทิงเมืองไทย 'หญิงก็มีหัวใจ' ของคณะกันตนาจากบทประพันธ์ของประดิษฐ์ กัลย์จาฤก และบทละครวิทยุโดย กุสุมา สินสุข (นามปากกาของภรรยาที่ประดิษฐ์ตั้งให้) เป็นละครวิทยุที่ได้รับความนิยมเป็นอย่างมาก และเป็นจุดเรื่ามต้นของการก้าวสู่งานด้านละครโทรทัศน์ของกันตนา ด้วยการนำเอา 'หญิงก็มีหัวใจ' มาทำเป็นละครโทรทัศน์ ออกอากาศทาง ททบ.7 ขาวดำ (ช่อง5 ปัจจุบัน) 'ผีพยาบาท' เป็นภาพยนตร์เรื่องแรกของกันตนาในการเริ่มก้าวเข้าสู่วงการภาพยนตร์ไทยในปี พ.ศ. 2503 หลังจากนั้นกันตนากลายเป็นผู้ผลิตภาพยนตร์รายใหญ่ ผลิตภาพยนตร์ออกสู่ตลาดอย่างต่อเนื่องอาธิ ลูกกรอก และเพชรตาแมว นอกจากนั้นบทละครวิทยุของกันตนาอีกหลายต่อหลายเรื่องก็ถูกซื้อเพื่อนำไปสร้างเป็นภาพยนตร์และละครโทรทัศน์โดยผู้ผลิตภาพยนตร์และละครโทรทัศน์อีกหลายราย ปี พ.ศ.2519 ประดิษฐ์และสมสุข ก่อตั้ง "คณะส่งเสริมศิลปิน" เพื่อเปิดโอกาสให้ผู้ผลิตหน้าใหม่ใด้เข้ามาผลิตละครทางเลือกใหม่แนวสร้างสรรค์สังคม ออกอากาศทางสถานีโทรทัศน์กองทัพบกช่อง 5 คณะส่งเสริมศิลปินมีผลงานละครหลายเรื่องที่โดดเด่น โดยเฉพาะละครชุดเรื่อง 'บาปบริสุทธิ์' ที่กลายเป็นตำนานในประวัติศาสตร์วงการโทรทัศน์ไทย ปี พ.ศ.2523 ประดิษฐ์ก่อตั้งบริษัท กันตนา วีดีโอ โปรดักชั่น จำกัด และดำรงตำแหน่งเป็นประธานกรรมการบริษัท บุกเบิกริเริ่มการผลิตละครโทรทัศน์ และโฆษณา ด้วยระบบ วิดีโอ และนอกจากนั้นยังเป็นบริษัทแรกที่ผลิตสารคดีสั้นที่มีความยาว 1-3 นาทีเรื่องแรกๆของวงการโทรทัศน์ไทยคือสารคดีเรื่อง 'โลกกว้างทางแคบ' ชุด 'เรื่องกินเรื่องใหญ่' เพื่อรองรับการขยายธุรกิจบันเทิง รวมไปถึงธุรกิจการผลิตสปอตโฆษณาด้วยระบบวิดีโอ จึงมีการก่อสร้างสำนักงานบริษัทกันตนา ณ ถนนรัชดาภิเษก ในปี พ.ศ.2527 พร้อมกันกับบริษัทในเครืออีกหลายบริษัท ต่อมาในปี พ.ศ.2532 เปิดตัวบริษัท กันตนา โมชั่นพิคเจอร์ หรือ กันตนาภาพยนตร์ โดยสร้าง "แม่เบี้ย" เป็นภาพยนตร์ประเดิมบริษัท ต่อด้วยเรื่อง วิมานมะพร้าว และเปิดมิติใหม่ให้วงการภาพยนตร์ไทยในปี พ.ศ.2536 ด้วยภาพยนตร์แนววิทยาศาสตร์แฝงปรัชญา จากผลงานกำกับการแสดงของบุตรชายคนเล็ก นิรัตติศัย กัลย์จาฤก เรื่อง กาเหว่าที่บางเพลง ซึ่งเป็นภาพยนตร์ใช้ทุนสร้าง 50 ล้านบาทจึงได้รับความนิยมอย่างกว้างขวางทั้งในและต่างประเทศ ซึ่งสร้างความภูมิใจให้แก่ประดิษฐ์เป็นอย่างมาก ปี พ.ศ.2533 บริษัท กันตนา จำกัด ร่วมกับบริษัท โตเอะ จำกัด จากประเทศญี่ปุ่น จัดตั้งบริษัท กันตนาแอนนิเมชั่น ขึ้นเพื่อผลิตงานแอนนิเมชั่นป้อนตลาดทั้งในประเทศและระดับสากล ตลอดเวลากว่า 50 ปีที่ประดิษฐ์ กัลย์จาฤก ได้เป็นผู้บุกเบิกอยู่ในวงการบันเทิงไทยเขาได้รับรางวัลเกียติยศถึง 16 รางวัลจากการทุ่มเทให้กับครอบครัวและการสร้างสรรค์สาระบันเทิง รวมไปถึงกิจกรรมเพื่อสาธารณประโยชน์ต่างๆอีกมากมาย และนอกจากนั้นในปี พ.ศ.2539 ประดิษฐ์ยังได้รับพระราชทานปริญญากิตติมศักดิ์ศิลปศาสตร์บัณฑิต สาขาวิทยุและโทรทัศน์ จากสถาบันราชภัฏสวนดุสิต อีกด้วยประดิษฐ์ประสบความสำเร็จได้ด้วยการปฏิบัติตามบัญญัติ 9 ประการคือ รักเกียรติ มั่นคง ตรงเวลา สามัคคี มีสัจจะ มานะอดทน สนงาน สร้างสรรค์ และมนุษย์สัมพันธ์</doc>
