<doc id="836911" url="https://th.wikipedia.org/wiki?curid=836911" title="มหาสมุทรและสุสาน">มหาสมุทรและสุสาน มหาสมุทรและสุสาน (อังกฤษ: The Island Funeral) คือภาพยนตร์ไทยขนาดยาวกำกับโดยพิมพกา โตวิระ เขียนบทโดยพิมพกา โตวิระ และก้อง ฤทธิ์ดี นำแสดงโดย ศศิธร พานิชนก อุกฤษ พรสัมพันธ์สุข และยศวัศ สิทธิวงค์ เล่าเรื่องการเดินทางของไลลา หญิงสาวมุสลิมที่เดินทางจากกรุงเทพฯ ไปยังจังหวัดปัตตานี เพื่อไปเยี่ยมป้าที่ไม่ได้เจอกันเป็นเวลานาน และเพื่อค้นหารากเหง้าของตัวตนและจิตวิญญาณของตัวเอง โดยเรื่องราวในภาพยนตร์เกิดขึ้นในช่วงกลางปี พ.ศ. 2553 ซึ่งเป็นช่วงเวลาที่ความไม่สงบในจังหวัดชายแดนภาคใต้ยังคงคุกรุ่น และความขัดแย้งทางการเมืองในกรุงเทพฯ ก็กำลังเกิดขึ้นอย่างรุนแรง ภาพยนตร์เรื่องนี้เข้าฉายครั้งแรกในเทศกาลภาพยนตร์นานาชาติโตเกียว ประเทศญี่ปุ่น เมื่อวันที่ 28 ตุลาคม 2558 และเข้าฉายในประเทศไทยเป็นครั้งแรกภายใต้โครงการอันล็อกอินดีส์ เมื่อวันที่ 21 กรกฎาคม 2559 ในโรงภาพยนตร์เครือเอสเอฟเนื้อเรื่องย่อ เนื้อเรื่องย่อ. ภาพยนตร์เรื่องนี้เล่าเรื่องของไลลา (ศศิธร พานิชนก) หญิงสาวมุสลิมที่เติบโตในกรุงเทพฯ ที่ตัดสินใจออกเดินทางไปจังหวัดปัตตานี เพื่อไปเยี่ยมป้าไซนับ (เกียรติสุดา ภิรมย์) ญาติที่เหลืออยู่เพียงคนเดียวของพ่อและไม่ได้พบกันเป็นเวลานาน โดยมีซูกู้ด (อุกฤษ พรสัมพันธ์สุข) น้องชายของไลลา และต้อย (ยศวัศ สิทธิวงค์) เพื่อนสนิทของซูกู้ดร่วมเดินทางไปด้วย การเดินทางของทั้งสามเกิดขึ้นในช่วงเดือนพฤษภาคม พ.ศ. 2553 ซึ่งเป็นช่วงเวลาที่เหตุการณ์ความไม่สงบในจังหวัดชายแดนภาคใต้ยังคงคุกรุ่น ส่วนในกรุงเทพฯ ก็เกิดเหตุการณ์การสลายการชุมนุมของกลุ่มแนวร่วมประชาธิปไตยต่อต้านเผด็จการแห่งชาติ ด้วยความที่หมู่บ้าน "อัลคัฟ" ที่ไซนับอาศัยอยู่เป็นหมู่บ้านที่ไม่ปรากฏอยู่บนแผนที่ ทั้งสามจึงไม่รู้เส้นทาง และขณะเดียวกัน ต้อยก็เกิดความหวาดระแวงต่อผู้คนในพื้นที่และกลัวว่าจะเกิดเหตุการณ์ความรุนแรงขึ้นกับตน การเดินทางอย่างไม่รู้ทิศทางของทั้งสามนำพวกเขาไปพบกับสุรินทร์ (พัฒนพงษ์ ศรีบุญเรือง) ทหารรับจ้างชาวอีสานที่ถูกส่งมาปฏิบัติภารกิจในปัตตานี พวกเขาได้ขอร้องให้สุรินทร์ช่วยนำทางไปยังอัลคัฟ สุรินทร์ตอบตกลงพวกเขาทั้งสี่จึงเดินทางไปพร้อมกัน เส้นทางที่ไปนำทางพวกเขาไปยังเรือลำหนึ่งที่ไซนับส่งให้มารับหลานสาวของตน ทั้งสามแยกทางกับสุรินทร์ ณ ที่นั้น และลงเรือเดินทางไปยังเกาะลึกลับแห่งหนึ่ง บนเกาะแห่งนั้น พวกเขาได้พบกับไซนับและชุมชนขนาดเล็กที่ไซนับดูแลอยู่ ไซนับเล่าให้ทั้งสามฟังว่า ชุมชนแห่งนี้เป็นแหล่งรวมผู้คนจากหลากหลายศาสนาและวัฒนธรรม ทุกคนอยู่ร่วมกันอย่างสงบ มีอิสระในการใช้ชีวิต และปราศจากการควบคุมของอำนาจรัฐ แต่อีกไม่นานชุมชนแห่งนี้ก็จะสิ้นสุดลง เพราะเมื่อใดก็ตามที่คนจาก "แผ่นดินใหญ่" ค้นพบเกาะแห่งนี้ พวกเขาก็จะมองว่าชุมชนนี้เป็นฝ่ายเดียวกับผู้ก่อความไม่สงบในจังหวัดชายแดนภาคใต้และนำไปสู่การกวาดล้างชุมชนในที่สุด รุ่งเช้าของอีกวัน พวกเขาทั้งสามก็เดินทางออกจากเกาะดังกล่าว พร้อมกับอานัส (วัลลภ รุ่งกำจัด) ชายหนุ่มจากชุมชนของไซนับ ที่ขอร่วมเดินทางไปกรุงเทพฯ กับพวกเขาด้วยนักแสดงนักแสดง. - ศศิธร พานิชนก แสดงเป็น ไลลา - อุกฤษ พรสัมพันธ์สุข แสดงเป็น ซูกู้ด - ยศวัศ สิทธิวงค์ แสดงเป็น ต้อย - พัฒนพงษ์ ศรีบุญเรือง แสดงเป็น สุรินทร์ - เกียรติสุดา ภิรมย์ แสดงเป็น ไซนับ - วัลลภ รุ่งกำจัด แสดงเป็น อานัสการเข้าฉาย การเข้าฉาย. ภาพยนตร์เรื่องนี้ได้รับเลือกให้เข้าฉายในเทศกาลภาพยนตร์นานาชาติ ดังต่อไปนี้- เทศกาลภาพยนตร์นานาชาติโตเกียว ครั้งที่ 28 ประเทศญี่ปุ่น - เทศกาลภาพยนตร์นานาชาติรอตเทอร์ดาม 2016 ประเทศเนเธอร์แลนด์ - เทศกาลภาพยนตร์กอเทนเบิร์ก 2016 ประเทศสวีเดน - เฮลซิงกิซีเนเออ์เชีย 2016 ประเทศฟินแลนด์ - เทศกาลภาพยนตร์นานาชาติฮ่องกง ครั้งที่ 40 เขตปกครองพิเศษฮ่องกง - เทศกาลภาพยนตร์อิสระนานาชาติบัวโนสไอเรส ประเทศอาร์เจนตินา - เทศกาลภาพยนตร์วัลเลตตา ประเทศมอลตา - เทศกาลภาพยนตร์นานาชาติซีแอตเทิล 2016 สหรัฐอเมริกา - เทศกาลภาพยนตร์นานาชาติเซี่ยงไฮ้ ครั้งที่ 19 ประเทศจีน- Aichi Triennale 2016 ประเทศญี่ปุ่น - เทศกาลศิลปะนานาชาติสิงคโปร์ 2016 ประเทศสิงคโปร์ - เทศกาลภาพยนตร์นานาชาติเมลเบิร์น 2016 ประเทศออสเตรเลีย - เทศกาลภาพยนตร์ฮัมบวร์ค 2016 ประเทศเยอรมนี - ซีพีเอชพิกซ์ 2016 ประเทศเดนมาร์ก - เทศกาลภาพยนตร์นานาชาติฮานอย 2016 ประเทศเวียดนาม - เทศกาลภาพยนตร์นานาชาติลีดส์ 2016 ประเทศอังกฤษ - เทศกาลภาพยนตร์นานาชาติดารัมซาลา 2016 ประเทศอินเดีย - เทศกาลภาพยนตร์เอเชียแซนดีเอโก 2016 สหรัฐอเมริกา ส่วนในประเทศไทย ภาพยนตร์เรื่องนี้เข้าฉายครั้งแรกภายใต้โครงการอันล็อกอินดีส์ เมื่อวันที่ 21 กรกฎาคม 2559 ในโรงภาพยนตร์เครือเอสเอฟรางวัล</doc>
