<doc id="309688" url="https://th.wikipedia.org/wiki?curid=309688" title="ไมเคิล คลาร์ก ดันแคน">ไมเคิล คลาร์ก ดันแคน ไมเคิล คลาร์ก ดันแคน (อังกฤษ: Michael Clarke Duncan) นักแสดงผิวดำชาวอเมริกันร่างยักษ์ เกิดเมื่อวันที่ 10 ธันวาคม ค.ศ. 1957 ที่ชิคาโก รัฐอิลลินอยส์ ในครอบครัวที่แตกแยกและยากจน โดยอาศัยอยู่กับแม่ ก่อนจะมาเป็นนักแสดงนั้น เคยทำงานเป็นกรรมกรขุดเจาะถนนและบอดี้การ์ดให้เหล่าคนดังในแวดวงฮอลลีวู้ดมาก่อน เช่น วิล สมิธ, มาร์ติน ลอเรนซ์, เจมี ฟ็อกซ์, แอลแอล คูล เจ และเดอะโนทอเรียสบีไอจี ด้วยรูปร่างที่สูงถึง 6 ฟุต 5 นิ้ว (196 เซนติเมตร) น้ำหนัก 315 ปอนด์ (142 กิโลกรัม) ชีวิตการแสดงของไมเคิล คลาร์ก ดันแคน เริ่มต้นขึ้นในปี ค.ศ. 1995 และเริ่มมีชื่อเสียงจากการร่วมแสดงในภาพยนตร์ไซไฟฟอร์มใหญ่แห่งปี ค.ศ. 1998 คือ Armageddon ร่วมกับนักแสดงที่มีชื่อเสียงหลายคน เช่น บรูซ วิลลิส, สตีฟ บูเซมี, ลิฟ ไทเลอร์, เบน แอฟเฟล็ก ด้วยการรับท แบร์ นักขุดเจาะน้ำมันร่างยักษ์ ลูกทีมของแฮร์รี สแตมเปอร์ ที่รับบทโดย บรูซ วิลลิส ต่อมาในปี ค.ศ. 1999 ไมเคิล คลาร์ก ดันแคน ได้มีชื่อเข้าชิงรางวัลออสการ์สาขานักแสดงประกอบชายยอดเยี่ยม ประจำปี ค.ศ. 2000 จากการรับบทเป็น จอห์น ค็อฟฟี่ นักโทษผิวดำร่างยักษ์ที่มีพลังวิเศษ ที่ถูกข้อหาฆ่าข่มขืนเด็กหญิงผิวขาว 2 คน ในเรื่อง The Green Mile คู่กับ ทอม แฮงค์ ซึ่งการแสดงครั้งนี้ของไมเคิล คลาร์ก ดันแคน นั้นทำได้อย่างดีเยี่ยม ด้วยการเป็นนักโทษชายที่มีรูปร่างใหญ่โตดูน่ากลัว ด้วยน้ำหนักตัวขณะถ่ายทำถึง 360 ปอนด์ (163 กิโลกรัม) แต่กลับมีจิตใจที่สุภาพ อ่อนโยน และขี้กลัวเหมือนเด็ก ๆ นอกจากรางวัลออสการ์แล้ว ก็ยังมีชื่อเข้าชิงหลายรางวัลในสาขาเดียวกันนี้จากหลายรางวัล เช่น รางวัลลูกโลกทองคำ, รางวัลสมาพันธ์นักแสดง, รางวัลนักวิจารณ์บรอดคาสต์, รางวัลแซทเทิร์น และรางวัลแบล็ค รีล อวอร์ด เป็นต้น ในปี ค.ศ. 2000 ไมเคิล คลาร์ก ดันแคน ได้กลับมาร่วมงานแสดงอีกครั้งกับ บรูซ วิลลิส ในภาพยนตร์ตลกเรื่อง The Whole Nine Yards ด้วยการรับบทเป็น มือปืนร่างยักษ์ ผลงานในระยะหลัง ๆ ได้แก่ Planet of the Apes ของทิม เบอร์ตัน ร่วมกับ มาร์ก วาห์ลเบิร์ก ในปี ค.ศ. 2001, The Scorpion King ในปี ค.ศ. 2002 ร่วมกับ เดอะ ร็อก นักมวยปล้ำชื่อดัง, The Island ในปี ค.ศ. 2005 ร่วมกับ ยวน แม็คเกรเกอร์, สกาเล็ต โยแฮนสัน, Street Fighter: The Legend of Chun-Li ด้วยการรับบทเป็น บัลร็อค ในปี ค.ศ. 2009 เป็นต้น นอกจากนี้แล้วยังมีผลงานพากษ์ภาพยนตร์การ์ตูนอีกด้วย จากน้ำเสียงที่ทุ้มต่ำเป็นเอกลักษณ์ เช่น Kung Fu Panda ในปี ค.ศ. 2008 เป็นต้น ไมเคิล คลาร์ก ดันแคน เสียชีวิตอย่างกระทัหนจากอาการหัวใจล้มเหลวเมื่อเช้าวันที่ 3 กันยายน ค.ศ. 2012 ที่โรงพยาบาลในลอสแอนเจลิส หลังจากเข้ารับการรักษาตัวตั้งแต่เดือนกรกฎาคม รวมอายุได้ 54 ปี</doc>
