<doc id="949991" url="https://th.wikipedia.org/wiki?curid=949991" title="จักรวาร เสาธงยุติธรรม">จักรวาร เสาธงยุติธรรม จักรวาร เสาธงยุติธรรม (ชื่อเล่น หนึ่ง) เป็นนักดนตรี โปรดิวเซอร์ดนตรี ผู้กำกับดนตรี นักเรียบเรียงเพลงชาวไทย เป็นที่รู้จักจากรายการ The Mask Singer หน้ากากนักร้อง และ I Can See Your Voice Thailand นักร้องซ่อนแอบ จักรวารเติบโตในย่านสลัมคลองเตย พ่อชื่อ สนั่น เสาธงยุติธรรม ทำงานที่การท่าเรือแห่งประเทศไทย ยังเป็นครูสอนนักร้องให้กับไวพจน์ เพชรสุพรรณและชัยชนะ บุญนะโชติ แต่ขาพิการ กระดูกสันหลังหักจากอุบัติเหตุโดนตู้คอนเทนเนอร์ใหญ่ทับ ส่วนแม่เป็นแม่บ้าน คุณตาชื่อ บุญชุบ รุ่งศิริ เจ้าของคณะลิเกดังทางภาคใต้ รับแม่เป็นลูกบุญธรรมตั้งแต่เล็ก ส่วนคุณปู่ประสงค์ เสาธงใหญ่ เป็นมุสลิม เล่นลำตัดอยู่ภาคกลาง จักรวารเริ่มเล่นดนตรีจากคีย์บอร์ดโดยคุณพ่อเป็นคนซื้อให้ ในวัยเด็กช่วยงานขนเครื่องดนตรี ช่วงประถมฯ พ่อทำวงลูกทุ่งให้ ชื่อว่า "จิ๊บจ๊อย" ออกเล่นตามงานต่าง ๆ ทั้งงานโกนจุก ขึ้นบ้านใหม่ งานวัด งานมหรสพ ฯลฯ ทำเช่นนี้ราว 4-5 ปี คาบเกี่ยวระหว่างก่อนและช่วงเรียนวิทยาลัยนาฏศิลป์ และยังมีคณะมายากลชื่อ "หนึ่งสยาม" เล่นตามคาเฟ่ละแวกสำโรง บางนา เมื่อเรียนที่วิทยาลัยนาฏศิลป์ จักรวารเลือกสาขาศิลปสากลด้วยวิชาเอกไวโอลิน ระหว่างเรียนก็เล่นดนตรีตามคาเฟ่ และเริ่มเรียนเปียโนด้วยตัวเอง และเรียนจบปริญญาตรี เอกเปียโนสถาบันเดิม แล้วเข้ามาทำงานที่ จีเอ็มเอ็ม แกรมมี่ ทำงานผู้กำกับดนตรี ผู้เรียบเรียงเพลง และโปรดิวเซอร์ให้ศิลปินอย่าง ธงไชย แมคอินไตย์, ชลาทิศ ตันติวุฒิ, อำพล ลำพูน, ดา เอ็นโดรฟิน, กรู๊ฟไรเดอร์ส, ไทยเทเนี่ยม, มาลีวัลย์ เจมีน่า, นันทิดา แก้วบัวสาย, สบชัย ไกรยูรเสน, นัท มีเรีย, คริสติน่า อากีล่าร์, ทาทา ยัง และมีงานอื่น ๆ ด้วยเช่น เป็นหนึ่งในทีมสอนของ ปราชญ์มิวสิค สอนวิชา Jazz Piano, Advanced Piano และ Music Education นอกจากนั้นยังเป็นอาจารย์พิเศษ สอนที่วิทยาลัยนาฏศิลปอยู่เกือบ 2 ปี สอนทฤษฎีโน้ต รวมวง สอนทุกชั้น ตั้งแต่ต้น 1 ถึงสูง 2 ทางด้านรายการโทรทัศน์ จักรวาลมีส่วนร่วมในหลายรายการ ทั้งในด้านกรรมการและโปรดิวเซอร์ เช่น เดอะแบนด์ไทยแลนด์, Bao Young Blood ดนตรีสร้างคุณค่าชีวิต, เปลี่ยนหน้าท้าโชว์ Sing Your Face Off, The Mask Singer หน้ากากนักร้อง, I Can See Your Voice Thailand นักร้องซ่อนแอบ และ The Producer นักปั้นมือทอง</doc>
