<doc id="280618" url="https://th.wikipedia.org/wiki?curid=280618" title="ฟืร์นังดู ปือไรรา">ฟืร์นังดู ปือไรรา ฟืร์นังดู ปือไรรา (; 10 พฤษภาคม ค.ศ. 1950 - 10 กรกฎาคม ค.ศ. 1985) เป็นช่างภาพอิสระชาวดัตช์เชื้อสายโปรตุเกสที่เสียชีวิตไปพร้อมกับการอัปปางของเรือเรนโบว์วอร์เรียร์ ที่เมืองออกแลนด์ ประเทศนิวซีแลนด์ เนื่องจากถูกสายลับหน่วยอำนวยการความมั่นคงภายนอก () ของฝรั่งเศส ลอบวางระเบิด เมื่อเดือนกรกฎาคม ค.ศ. 1985 รัฐบาลฝรั่งเศสได้เตรียมทำการทดลองระเบิดนิวเคลียร์ใต้ดินที่เกาะโมรูโรอา บริเวณเฟรนช์โปลินีเซีย กรีนพีซได้ส่งเรือเรนโบว์วอร์เรียร์มายังน่านน้ำมหาสมุทรแปซิฟิกเพื่อประท้วง โดยเดินทางจากวานูอาตู เข้าเทียบท่าที่ออกแลนด์ เพื่อเตรียมตัวเดินทางต่อไปยังโมรูโรอา สายลับฝรั่งเศสได้ลักลอบส่งนักประดาน้ำสองคนเข้ามาวางระเบิดใต้ท้องเรือจำนวนสองลูก บริเวณใบพัดและห้องเครื่อง หลังจากระเบิดลูกแรกทำงาน ขณะที่ลูกเรือคนอื่นพากันหนีเอาตัวรอด ปือไรราได้วิ่งกลับเข้าไปที่ห้องพักใต้ท้องเรือเพื่อขนกล้องถ่ายภาพและอุปกรณ์ออกมา เมื่อระเบิดลูกที่สองทำงาน เขาถูกแรงกระแทกหมดสติและจมน้ำเสียชีวิต ทางการนิวซีแลนด์ได้จับตัวสายลับฝรั่งเศสสองคน ชื่อ ดอมีนิก พรีเยอร์ (Dominique Prieur) และอาแล็ง มาฟาร์ (Alain Mafart) ขณะกำลังหลบหนีโดยปลอมตัวเป็นสามีภรรยา ใช้หนังสือเดินทางปลอมสัญชาติสวิส ส่วนสายลับคนอื่นล้วนหลบหนีไปได้ สายลับทั้งสองถูกดำเนินคดีข้อหาฆาตกรรม ถูกตัดสินจำคุกสิบปี แต่รัฐบาลฝรั่งเศสได้ใช้อิทธิพลต่อรองให้ส่งตัวกลับมารับโทษในฝรั่งเศส และได้รับอิสรภาพ พร้อมกับการเลื่อนยศในเวลาต่อมา ยี่สิบปีหลังเหตุการณ์วินาศกรรม พลเรือเอก ปีแยร์ ลาก็อสต์ หัวหน้าหน่วยอำนวยการความมั่นคงภายนอก ผู้รับผิดชอบปฏิบัติการ ได้ออกมาเปิดเผยว่า ปฏิบัติการนี้มีชื่อว่า "ปฏิบัติการซาตาน" () ได้รับความเห็นชอบและอนุมัติจากนายฟร็องซัว มีแตร็อง ประธานาธิบดีฝรั่งเศส และกล่าวว่าปฏิบัติการครั้งนี้มีเป้าหมายเพียงเพื่อให้เรือเรนโบว์วอร์เรียร์เสียหายจนใช้การไม่ได้ ไม่ได้ต้องการสังหารชีวิตผู้ใด</doc>
