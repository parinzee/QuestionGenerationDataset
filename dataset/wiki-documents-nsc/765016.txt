<doc id="765016" url="https://th.wikipedia.org/wiki?curid=765016" title="รุ่นพี่">รุ่นพี่ รุ่นพี่ เป็นภาพยนตร์ไทยแนวสยองขวัญ และโรแมนติก เขียนบทและกำกับโดยวิศิษฏ์ ศาสนเที่ยง มีจันทิมา เลียวศิริกุลเป็นผู้อำนวยการผลิต และ เอ็ม เทอร์ตี้ไนน์ เป็นผู้ผลิต ภาพยนตร์เรื่องนี้สร้างมาจากนวนิยายชื่อเดียวกันซึ่งแต่งโดยวิศิษฏ์ ศาสนเที่ยงอีกเช่นกัน หนังสือเปิดตัวเมื่อเดือนพฤศจิกายน 2558 ก่อนการฉายภาพยนตร์ราว 1 เดือน ภาพยนตร์นี้ว่าด้วยความสัมพันธ์ระหว่างหญิงสาวผู้มีพลังพิเศษกับวิญญาณชายหนุ่มที่รอความช่วยเหลือเพราะเกี่ยวข้องกับคดีฆาตกรรมลึกลับ มีความยาวรวม 115 นาที ใช้ระยะเวลาการสร้างตั้งแต่การเขียนบท เลือกนักแสดง ถ่ายทำ และตัดต่อรวมแล้วกว่า 3 ปี ออกฉายพร้อมกันทั่วประเทศในวันพฤหัสบดีที่ 3 ธันวาคม พ.ศ. 2558 ส่วนสถานที่ถ่ายทำฉากส่วนใหญ่ของภาพยนตร์ที่เป็นวังพรรณวดีและโรงเรียนคอนแวนต์นั้นคือวัดนักบุญยอแซฟ จังหวัดพระนครศรีอยุธยาเนื้อเรื่องย่อ เนื้อเรื่องย่อ. วังพรรณวดี เป็นวังที่ประทับของหม่อมเจ้าหญิงพรรณวดี รัศมี พระธิดาของพระเจ้าวรวงศ์เธอ พระองค์เจ้าทศพลนฤบาล เป็นหญิงสูงศักดิ์ผู้มีฐานะและเพียบพร้อม แต่เบื้องหลังกลับมีนิสัยเกรี้ยวกราดและโหดร้าย วันหนึ่งภายในวังเกิดเหตุฆาตกรรมขึ้น หม่อมเจ้าหญิงพรรณวดีถูกสังหารอย่างโหดเหี้ยม ครานั้นคนสวนของวังตกเป็นผู้ต้องหา เขาถูกประหารชีวิตโดยที่ยังคงยืนยันความบริสุทธ์ของตัวเองจนวาระสุดท้าย 50 ปีผ่านไป วังพรรณวดีกลายสภาพมาเป็นโรงเรียนคอนแวนต์ เรื่องราวต่างๆ ที่เคยเกิดขึ้นก็ค่อยๆ จางหายไปตามกาลเวลา อทิติ หญิงสาวนิสัยเก็บตัวและไม่สุงสิงกับใคร ได้ย้ายเข้ามาเรียนที่โรงเรียนแห่งนี้ ด้วยพฤติกรรมที่แปลกประหลาดทำให้เธอแปลกแยกจากเพื่อนคนอื่นๆ แท้จริงแล้ว อทิติได้กลิ่นและได้ยินเสียงของวิญญาณ พลังพิเศษนี้ทำให้เธอได้รู้จักวิญญาณชายหนุ่มที่มาขอความช่วยเหลือจากเธอให้ช่วยสืบคดีของหม่อมเจ้าหญิงพรรณวดี และฆาตกรอาจยังมีชีวิตอยู่ อทิติทนต่อการรบเร้าของชายหนุ่มไม่ไหว เธอตกลงช่วยเขา ชายหนุ่มให้อทิติเรียกเขาว่า "รุ่นพี่" เพียงไม่นานความสัมพันธ์บางอย่างของทั้งสองก็เริ่มก่อตัวขึ้นแม้เธอจะมองไม่เห็นเขาเลยก็ตาม เธอเริ่มตามสืบจากหลักฐานที่หลงเหลือเพียงไม่กี่อย่าง จนพบผู้ต้องสงสัยสองคนคือหมอเสนอ และนางวิภา ภรรยาของนายประพันธ์ผู้ล่วงลับ ทั้งคู่ต่างให้ร้ายกันและกันอย่างไม่ลดรา ก่อนที่วิภาจะปลิดชีพตัวเองอย่างน่าสยดสยอง เหตุการณ์นำพาไปสู่ความสับสน ความกลัว และความสูญเสีย อทิติต้องพบกับอันตรายอีกมากมาย ฆาตกรและผู้เกี่ยวข้องยังคงวนเวียนอยู่ใกล้ตัวเธอ พร้อมกันนั้นเธอก็สัมผัสได้ถึงความรู้สึกดีๆ ที่เธอมีให้เขา หญิงสาวได้แต่หวังว่าท้ายที่สุดแล้วเธอและเขาจะสามารถก้าวล่วงมิติที่ขวางกั้นไว้มาพบกันนักแสดงนักแสดง. - ญานนีน ภารวี ไวเกล รับบท อทิติ (ม่อน) - พงศกร โตสุวรรณ รับบท รุ่นพี่ - ณัฐธิชา นามวงษ์ รับบท พิญญภริศนา (แอ้น / ไจแอนท์) - รวีโรจน์ เลิศพิภพเมธา รับบท น.พ.มโน (หมอโน) - คาร่า พลสิทธ์ รับบท หม่อมเจ้าหญิงพรรณวดี รัศมี - พรพรรณ เกษมมัสสุ รับบท ซิสเตอร์ฮานนาห์ / ศรัณณรัศ รัศมี (หนูแดง) - สอาด เปี่ยมพงษ์สานต์ รับบท หมอเสนอ - เปียทิพย์ คุ้มวงศ์ รับบท วิภา - สุทธิภา คงแนวดี รับบท เพียงฟ้า - ณภิญา กุลเนตุ รับบท มาแมร์ออร์เดย์เพลงประกอบเพลงประกอบ. - เธอเดินเข้ามา – พลอยชมพู - ฉันรักเธอทุกเวลา - พงศกร โตสุวรรณการตอบรับและการต่อยอด การตอบรับและการต่อยอด. ในประเทศไทย ภาพยนตร์เรื่องรุ่นพี่ทำรายได้เปิดตัว 13.87 ล้านบาท มากเป็นอันดับที่ 2 ในสัปดาห์แรกที่ออกฉาย โดยได้เข้าฉายในโรงภาพยนตร์มากถึง 112 แห่งทั่วประเทศ ในสัปดาห์ที่ 2 ภาพยนตร์ทำรายได้เพิ่ม 6.91 ล้านบาท มาเป็นอันดับที่ 3 ประจำสัปดาห์ โดยมีโรงภาพยนตร์ที่ออกฉาย 79 แห่ง สัปดาห์ที่ 3 ภาพยนตร์ทำรายได้เพิ่มอีก 1.96 ล้านบาท และในสัปดาห์ที่ 4-5 ทำรายได้ 0.79 และ 0.22 ล้านบาทตามลำดับ รวมรายได้ทั้งหมด 23.54 ล้านบาท ภาพยนตร์เรื่องรุ่นพี่ฉายยังประเทศต่าง ๆ 10 ประเทศ ได้แก่ มาเลเซีย สิงคโปร์ อินโดนีเซีย บรูไน ฟิลิปปินส์ พม่า ลาว เวียดนาม กัมพูชา และไต้หวัน และกำลังอยู่ระหว่างการเจรจาอีก 1 ประเทศ คือ ฮ่องกง โดยนักแสดงนำ พลอยชมพู ได้เดินทางไปงานเปิดตัวภาพยนตร์ที่ประเทศอินโดนีเซียด้วยตัวเอง เมื่อวันที่ 9 มกราคม 2559 นวนิยายภาคต่อของภาพยนตร์ คือ รุ่นน้อง เป็นเนื้อเรื่องที่อทิติเข้าเรียนปี 1 คณะแพทยศาสตร์ต้องเผชิญหน้ากับคดีที่เกิดขึ้นภายในมหาลัย เมื่อเธอได้พบกับศพของฆาตกรต่อเนื่องฉายา "มนุษย์กินคนแห่งนครปฐม" ที่แม้จะถูกประหารไปแล้วเมื่อสี่สิบปีก่อน เธอกลับได้กลิ่นแปลกๆจากคดีนี้ ซึ่งพาเธอเข้าสู่ความลับที่ถูกปกปิดไว้เมื่อสี่สิบปี และอาจทำให้คนรอบตัวตกอยู่ในอันตราย เมื่อเธอตัดสินใจที่จะไม่นิ่งเฉย และเริ่มสืบคดี อันตรายจากใครบางคนที่เกี่ยวข้องกับคดีเมื่อสี่สิบปีก่อน ก็เข้าคุกคามเธอและหมอโน ผู้ชายที่หวังดีและแอบชอบเธอมาตลอดรางวัล</doc>
