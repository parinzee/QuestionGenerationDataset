<doc id="743371" url="https://th.wikipedia.org/wiki?curid=743371" title="ดิงโก สิงห์">ดิงโก สิงห์ ดิงโก สิงห์ (Dingko Singh) เกิดเมื่อ 1 มกราคม พ.ศ. 2522 เป็นนักมวยสากลสมัครเล่นชาวอินเดียที่ได้เหรียญทองกีฬาเอเชียนเกมส์ พ.ศ. 2541 เป็นชาวมณีปุระ เขาได้รับรางวัลปัดมาศรีจากรัฐบาลอินเดียใน พ.ศ. 2556 สิงห์เกิดที่หมู่บ้านในพื้นที่ห่างไกลในรัฐมณีปุระ ต่อมาได้ชกมวยสากลสมัครเล่นจนติดทีมชาติอินเดีย ได้เหรียญทองมวยสากลสมัครเล่นชิงถ้วยพระราชทานคิงส์คัพใน พ.ศ. 2540 และได้รางวัลนักมวยยอดเยี่ยมด้วย ส่วนในกีฬาเอเชียนเกมส์ ในรอบรองชนะเลิศ สิงห์เป็นฝ่ายชนะสนธยา วงษ์ประเทศจากไทยอย่างพลิกความคาดหมาย และเกิดการประท้วงจากฝ่ายไทย แต่สิงห์ก็ได้ขึ่นชกในรอบชิงชนะเลิศ และเป็นฝ่ายชนะ ตีมูร์ ตุลยากอฟ จากอุซเบกิสถาน ได้เหรียญทองในที่สุด สิงห์ไม่ได้ขึ้นชกมวยสากลอาชีพ แต่หันไปรับราชการในกองทัพเรืออินเดียแทน และเป็นผู้ฝึกสอนมวยสากลให้กองทัพด้วย</doc>
