<doc id="352087" url="https://th.wikipedia.org/wiki?curid=352087" title="ภัยพิบัติเรืออับปางนอกเกาะคริสต์มาส">ภัยพิบัติเรืออับปางนอกเกาะคริสต์มาส หายนะเรืออับปางนอกเกาะคริสต์มาส เป็นอุบัติเหตุที่เรือบรรทุกผู้ลี้ภัยจำนวนกว่า 70 คนจมนอกชายฝั่งเกาะคริสต์มาส อันเป็นดินแดนส่วนหนึ่งของประเทศออสเตรเลียในมหาสมุทรอินเดีย เมื่อวันที่ 15 ธันวาคม พ.ศ. 2553 ทำให้มีผู้เสียชีวิต 30 คน ส่วนผู้รอดชีวิต 42 คนได้รับการช่วยเหลือ โดยเมื่อเวลา 6.30 น. ตามเวลาท้องถิ่น เรือได้เกิดชนเข้ากับโขดหินที่ฟลายอิงฟิชโคฟ ก่อนจะชนเข้ากับหน้าผาที่อยู่ใกล้เคียง ทำให้ความพยายามช่วยเหลือเป็นไปได้ด้วยความยากลำบาก ในระยะเวลากว่าหนึ่งชั่วโมง เรือที่ไม่มีกำลังได้เคลื่อนที่ไปข้างหน้าและถอยไปข้างหลังจากการที่คลื่นซัดซาดมันให้ออกห่างจากหน้าผา เรือจมลงเมื่อเวลาราว 6.00 น. ตามเวลาท้องถิ่น ผู้ที่ตกลงไปในทะเลจำนวนมากได้ยึดเกาะเอาของลอยในทะเลเมื่อเรือแตกออกเป็นส่วน ๆ อย่างรวดเร็ว ประชาชนท้องถิ่นพยายามช่วยเหลือเหยื่อโดยการโยนเสื้อชูชีพและวัตถุอื่น ๆ ให้ ผู้ลี้ภัยบางคนได้รับการบาดเจ็บจากเศษชิ้นส่วนเรือที่กำลังพังทลาย และบางส่วนสามารถใช้เสื้อชูชีพที่โยนมาจากชายฝั่งได้ ความพยายามช่วยเหลือโดยหน่วยงานศุลกากรและการป้องกันชายแดนออสเตรเลีย โดยได้จัดสรรเรือสองลำมาช่วยเหลือผู้รอดชีวิตอย่างน้อย 41 คน นอกจากนี้ สภาพอากาศที่เลวร้ายยังได้ทำให้ปฏิบัติการช่วยเหลือเป็นไปได้อย่างยากลำบาก ชุดดูแลผู้ป่วยวิกฤตจำนวนสองชุดจากหน่วยแพทย์เวหาออสเตรเลีย (Royal Flying Doctor Service of Australia) ได้บินออกจากเพิร์ธพร้อมกับความช่วยเหลือทางการแพทย์ เดิมเคยคาดกันว่าเรือดังกล่าวมีผู้โดยสาร 70 คน แต่บางแห่งอาจระบุว่าตัวเลขดังกล่าวอาจสูงถึง 100 คน ผู้โดยสารรวมไปถึงเด็ก สตรีและชายชาวอิรัก ชาวอิหร่านและชาวเคิร์ด ผลสะท้อนทางการเมืองของหายนะดังกล่าวดำเนินต่อไป โดยมีความกังวลเกี่ยวกับการเคลื่อนไหวของเรือและพฤติการณ์ที่ได้ทำไว้ การค้นหาผู้รอดชีวิตจากอุบัติเหตุเรืออับปางดังกล่าวยุติลงเมื่อวันที่ 18 ธันวาคม เมื่อแพทย์แนะนำว่าโอกาสพบผู้รอดชีวิตเพิ่มเป็นไปได้น้อย การรำลึกถึงผู้ที่สูญหายเกิดขึ้นระหว่างวันที่ 19-20 ธันวาคม</doc>
