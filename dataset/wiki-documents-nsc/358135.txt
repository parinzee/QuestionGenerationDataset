<doc id="358135" url="https://th.wikipedia.org/wiki?curid=358135" title="ยิปมัน 3 เปิดตำนานปรมาจารย์หมัดหย่งชุน">ยิปมัน 3 เปิดตำนานปรมาจารย์หมัดหย่งชุน ระวังสับสนกับภาพยนตร์อีกเรื่องเกี่ยวกับยิปมัน คือ Ip Man 3 ยิปมัน เปิดตำนานปรมาจารย์หมัดหย่งชุน ชื่อภาษาไทยของภาพยนตร์สัญชาติฮ่องกงเรื่อง The Legend is Born – Ip Man () นำแสดงโดย โต หยูฮัง, หยวนเปียว, หง จินเป่า, ฟาน ซิ่วหว่อง, หวงอี้, หลินเซี๊ยะ และ ยิปชุนเนื้อเรื่อง เนื้อเรื่อง. ฝ่อซาน ในปี ค.ศ. 1905 ยิปมัน และ เทียนซือ พี่ชายบุญธรรมเข้าสู่สำนักจินอู่ ซึ่งเป็นสำนักมวยหย่งชุนของ เฉินหว่านซุน (หง จินเป่า) โดยการฝากฝังของบิดายิปมัน ทั้งคู่จึงตั้งใจฝึกหย่งชุนซึ่งเป็นวิชากังฟูซึ่งผู้หญิงเป็นผู้ค้นคิด ซึ่งมีหัวใจคือการใช้ความอ่อนหยุ่นสยบความแข็งแกร่ง โดยที่เฉินหว่านซุนสั่งสอนทั้งคู่เสมอมาว่า ฝึกกังฟูเพื่อเสริมสร้างสุขภาพและช่วยเหลือผู้ที่อ่อนแอกว่า แต่ในปีถัดมา เฉินหว่านซุน ก็ถึงแก่กรรม สำนักจิงอู่จึงตกอยู่ในความดูแลของ อู๋จงซู (หยวนเปียว) ศิษย์คนโตของเฉินหว่านซุน ขณะที่ทั้งยิปมัน (โต หยูฮัง) และ เทียนซือ (ฟาน ซิ่วหว่อง) ก็เติบโตขึ้นเป็นหนุ่ม โดยมี เหม่ยเว้ย หญิงสาวอีกคนที่เข้าสำนักมาพร้อมกันแอบชอบยิปมันอยู่ ต่อมา ยิปมันได้ไปเรียนต่อที่โรงเรียนเซนต์สตีเฟ่น ที่ฮ่องกง ณ ที่นั่นยิปมันได้แสดงฝีมือหย่งชุนสั่งสอนฝรั่งที่ดูถูกชาวจีน ชื่อเสียงของยิปมันจึงเป็นที่ประจักษ์ ต่อมายิปมันได้เจอกับ เหลียงปึ๊ก (ยิปชุน) ซึ่งเป็นเสมียนแก่ ๆ คนหนึ่งในร้านขายยา ยิปมันได้ประลองฝีมือกับเหลียงปึ๊กแต่สู้ไม่ได้ เมื่อรู้ว่าเหลียงปึ๊กมีศักดิ์เป็นน้องชายของเฉินหว่านซุน แต่ทั้งคู่มีเรื่องทำให้ต้องผิดใจกัน เหลียงปึ๊กจึงเป็นฝ่ายหลบมาอยู่ที่ฮ่องกง เหลียงปึ๊กได้ใช้หย่งชุนในแบบที่สำนักจิงอู่ไม่ได้สอน คือ การใช้เท้าเตะสูง ยิปมันจึงฝึกกับเหลียงปึ๊กจนชำนาญขึ้น เมื่อยิปมันกลับมา ได้ใช้หย่งชุนแบบใหม่ที่เรียนมาจากเหลียงปึ๊กมาแสดงให้ทุกคนในสำนักดู ทุกคนตื่นเต้นดีใจและพน้อมจะเรียน แต่ทว่า จงซู ศิษย์พี่ใหญ่กลับไม่เห็นด้วย และหาว่าวิชาที่ยิปมันเรียนมานั้นเป็นวิชานอกรีต จนถึงขั้นจะขับยิปมันออกจากสำนัก ขณะเดียวกันนั้น ชาวญี่ปุ่นกำลังแผ่อิทธิพลมายังประเทศจีนโดยผ่านการค้าขาย คิตาโน่ (เคนยา ซาวาดะ) เป็นหัวหน้า หลี่มันโฮ ซึ่งเป็นหัวหน้าสมาคมการค้าของชาวจีนไม่เห็นด้วยกับพวกญี่ปุ่น ขณะที่ เทียนซือ ที่ได้รับเลื่อนตำแหน่งเป็นรองหัวหน้ากลับเห็นด้วย ต่อมาในงานแต่งงานของเทียนซือกับเหม่ยเว้ย คิตาโน่ส่งของขวัญมาให้แก่เทียนซือ ซึ่งเป็นปริศนา ในคืนนั้นเอง หลี่มันโฮ ถูกฆ่าตาย ยิปมันสงสัยว่าเป็นฝีมือของเทียนซือ แต่ยิปมันกลับถูกใส่ความว่าเป็นฆาตกร ซวงหวินชิง (หวงอี้) หญิงคนรักของยิปมัน ซึ่งเป็นบุตรสาวของรองนายกเทศมนตรี (หลินเซี๊ยะ) ได้ช่วยยิปมันเอาไว้ ต่อมา เหม่ยเว้ย พบว่าที่แท้แล้วเป็นฝีมือของเทียนซือจริง ๆ จึงถูกพวกญี่ปุ่นจับตัวไป ยิปมันจึงสู้กับเทียนซือ ซึ่งเทียนซือสารภาพว่าแท้จริงแล้วเขาเป็นนายทหารญี่ปุ่นปลอมตัวเข้ามา ยิปมันและจงซูจึงต้องต่อสู้กับพวกญี่ปุ่นที่บุกเข้ามาและใช้ดาบซามูไรเป็นอาวุธ ขณะที่ยิปมันมีแต่เพียงไม้พลองและต้องบุกเข้าไปช่วยเหม่ยเว้ย ท้ายที่สุดในปี ค.ศ. 1929 ยิปมันและหวินชิงได้แต่งงานกัน และมีลูกชายเล็ก ๆ คนหนึ่ง คือ อาชุน ยิปมันได้เปิดสำนักสอนมวยหย่งชุนขึ้นตามฝัน และอู๋จงซูยอมรับในวิชาหย่งชุนแบบที่ยิปมันใช้เบื้องหลัง เบื้องหลัง. The Legend is Born – Ip Man นับเป็นภาพยนตร์อีกเรื่องที่เป็นเรื่องราวชีวประวัติของยิปมัน ปรมาจารย์มวยหย่งชุนซึ่งมีตัวตนอยู่จริง ซึ่งมีชีวิตอยู่ระหว่างปี ค.ศ. 1893-ค.ศ. 1972 ซึ่งนับเป็นภาพยนตร์ที่เกี่ยวกับยิปมันเป็นเรื่องที่ 3 นับจาก Ip Man และ Ip Man 2 ที่เข้าฉายก่อนหน้านั้นไม่นาน และประสบความสำเร็จอย่างมากทั้ง 2 ภาค แต่สำหรับเรื่องนี้ ทีมงานผู้สร้างไม่ได้เกี่ยวข้องกับภาพยนตร์ก่อนหน้านั้น 2 ภาค ถึงแม้ว่าจะมีเนื้อหาเกี่ยวกับชีวประวัติของยิปมันเองก็ตาม ซึ่งเนื้อหาในเรื่องนี้จะเป็นเรื่องราวของยิปมันตั้งแต่วัยเด็กจนกระทั่งเติบใหญ่ เป็นอาจารย์หย่งชุนที่มีชื่อเสียง อันเป็นเรื่องราวก่อนภาพยนตร์ก่อนหน้านี้ 2 ภาค นักแสดงนำในเรื่อง มี โต หยูฮัง ซึ่งเป็นนักแสดงหน้าใหม่ ผู้เป็นแชมป์วูซูอายุน้อยที่สุดของฮ่องกง ที่เคยร่วมแสดงมาแล้วใน Ip Man และ Ip Man 2 ในบทประกอบ มารับบทเป็นยิปมัน พร้อมด้วยนักแสดงกังฟูที่มีชื่อเสียงอย่าง หง จินเป่า และ หยวนเปียว มารับบทประกอบ และยังได้ ยิปชุน ซึ่งเป็นบุตรชายตัวจริงของยิปมันมารับบทเป็น เหลียงปึ๊ก อาจารย์อาของยิปมัน ซึ่งยิปชุนในวัยถึง 86 ปีแล้ว และนับเป็นบทบาทการแสดงเป็นครั้งแรก สามารถแสดงได้ดี จนกระทั่งมีรายชื่อเข้าชิงรางวัลนักแสดงประกอบชายยอดเยี่ยมจาก Movie Channel Media Awards ครั้งที่ 7 พร้อมด้วย โต หยูฮัง และหวงอี้ก็มีชื่อเข้าชิงในสาขานักแสดงนำฝ่ายชายและฝ่ายหญิงด้วย ภาพยนตร์เข้าฉายที่ฮ่องกงในวันที่ 24 มิถุนายน ค.ศ. 2010 แต่สำหรับในประเทศไทยไม่ได้มีการฉายตามโรงภาพยนตร์ แต่มีการจำหน่ายและให้เช่าเป็นวีซีดีและดีวีดี ลิขสิทธิ์โดย อีวีเอส เอ็นเทอร์เทนเมนท์</doc>
