<doc id="208503" url="https://th.wikipedia.org/wiki?curid=208503" title="สุนทร สุจริตฉันท์">สุนทร สุจริตฉันท์ สุนทร สุจริตฉันท์ (ชื่อเล่น: จี๊ด) มีชื่อเสียงจากการเป็นนักร้องนำของวงดนตรี รอยัลสไปรท์ส อดีตนักแสดง และผู้ประกาศข่าว ทางช่อง 9 อ.ส.ม.ท. โดยยังคงรับงานเป็นพิธีกร และทำธุรกิจสร้างสรรค์ กิจกรรมส่งเสริมการตลาด (Organizer)ประวัติ ประวัติ. สุนทร เกิดที่อำเภอปากเกร็ด จังหวัดนนทบุรี ศึกษาระดับมัธยมที่โรงเรียนวัดเขมาภิรตาราม แล้วได้รับการชักชวนจาก สุชาติ คล้ายชัง หัวหน้าวงดนตรี จีไอ.คอนเนต ให้มาเล่นประจำตามสถานบันเทิงกลางคืน หลังจากร่วมวงได้ 3 ปี จึงย้ายไปอยู่วงโซลซิสเตอร์ ในตำแหน่งมือกลอง โดยตระเวนเล่นตามค่ายทหารอเมริกัน ในจังหวัดอุบลราชธานี จังหวัดอุดรธานี จังหวัดนครพนม และสัตหีบ จังหวัดชลบุรี ต่อมาเปลี่ยนชื่อวงเป็น แมคนิฟิเซ็นท์-เซเว่น (Magnificent-7) หรือ เอ็ม-เซเว่น (M-7) ซึ่งแปลว่าผู้ยิ่งใหญ่ทั้ง 7 ตามจำนวนนักดนตรีในวง จนกระทั่งทหารอเมริกัน ถอนทัพออกจากประเทศไทย ในปี พ.ศ. 2518 วงเอ็ม-7 จึงกลับมายังกรุงเทพมหานคร ช่วงเวลานั้น อดิศักดิ์ ประคุณหังสิต นักร้องนำวงดนตรี รอยัลสไปรท์ส ลาออกไปทำงานธนาคาร อำนาจ ศรีมา (หัวหน้าวง) และ เสริมเวช ช่วงยรรยง (ผู้ประสานงาน) จึงได้ชักชวนสุนทร มาเป็นนักร้องเพลงสากล จากนั้น วงรอยัลสไปรท์ส ก็เล่นตามไนต์คลับ อย่างอะลีบาบา และโรงแรมดุสิตธานี ต่อมา วงรอยัลสไปรท์ นำเพลงลูกทุ่งมาเรียบเรียงใหม่ เป็นแนวดิสโก ในชื่ออัลบั้ม ดิสโก้ลูกทุ่ง 1 โดยสุนทรร้องเพลง หนุ่มหมอแคน ซึ่งกระแสผู้ฟังให้การตอบรับเป็นอย่างดี รอยัลสไปรท์สจึงมีผลงานชุดต่อมา โดยแต่งเนื้อร้องภาษาไทย มาลงเข้ากับทำนองเพลงสากล คืออัลบั้ม เจงกิสข่าน และ อะลีบาบา และมีผลงานออกมาเรื่อยๆ อย่าง ยิ้มแป้น สวยในซอย รักสิบล้อรอสิบโมง และ ลมจ๋า จนกระทั่งได้ร่วมแสดงภาพยนตร์ไทย ซึ่งกำกับโดย ไพจิตร ศุภวารี โดยมี ทูน หิรัญทรัพย์ และ จารุณี สุขสวัสดิ์ เป็นคู่พระนาง ส่วนสุนทร กับภัทรา ทิวานนท์ เป็นคู่รอง และสมาชิกของวงทุกคน ร่วมแสดงด้วย ต้นปี พ.ศ. 2529 ออกอัลบั้ม หยุดโลก กับรอยัลสไปรท์ส ทำให้โด่งดังสุดขีด และในปลายปีเดียวกัน วงออกอัลบั้ม สู่อวกาศ แต่ไม่ประสบความสำเร็จ รอยัลสไปรท์ส จึงต้องพักงานชั่วคราว โดยสุนทร เข้าทำงานธุรกิจวิทยุ กับบริษัท มิสยู เอ็นเตอร์เทนเม้นท์ จำกัด จัดรายการวิทยุ เพลงคิดถึงคุณ ทางเอฟเอ็ม 90 เมกะเฮิร์ตซ์ (ต่อมาย้ายไปที่ เอฟเอ็ม 98 และ 97.5 เมกะเฮิร์ตซ์ ตามลำดับ) นอกจากนี้ สุนทรยังได้รับการเลือกตั้ง ให้เป็นสมาชิกสภาเทศบาลนครนนทบุรี (ต่อมาได้รับเลือกรวม 3 สมัย เป็นเวลา 12 ปี) และเป็นผู้ประกาศข่าว ทางไทยทีวีสีช่อง 9 อ.ส.ม.ท. ต่อมา สุนทรก็ขยายงานธุรกิจ โดยก่อตั้ง บริษัท สุจริตโปรโมชั่น จำกัด ลงทุนทำอัลบั้มให้ ยุ้ย ญาติเยอะ หลังจากนั้น เป็นกรรมการผู้จัดการ บริษัท เอ็มสตาร์ จำกัด ในเครือมีเดีย ออฟ มีเดียส์ ดูแลงานเพลงให้ กิ่ง-ภัทรา ทิวานนท์ จิ้งหรีดขาว วงศ์เทวัญ และ แจ็ค-ธนพล เป็นต้น แต่หลังจากนั้น เกิดวิกฤตเศรษฐกิจ สุนทรจึงหันไปทำรายการ ไอทีวีลูกทุ่งสัญจร ทางสถานีโทรทัศน์ไอทีวี ต่อมาในปี พ.ศ. 2548 กลับมารวมตัวกับเพื่อนๆ วงรอยัลสไปรท์ส ออกผลงานชุด คนเก่งของฉัน ปัจจุบัน สุนทรใช้ชีวิตอยู่ที่บ้านเกิด อำเภอปากเกร็ด และบ้านพัก ที่อำเภอหางดง จังหวัดเชียงใหม่ เป็นที่ปรึกษาสันนิบาตเทศบาลแห่งประเทศไทย ดูแลเรื่องประชาสัมพันธ์ และงานสัมมนาวิชาการ ดำเนินธุรกิจ บริษัท ซัคเซสแทรค จำกัด บริการรับเหมาก่อสร้าง รับจัดกิจกรรมส่งเสริมการตลาด (Organizer) และงานรับปรึกษาประชาสัมพันธ์ และยังคงรับงานพิธีกร, งานพากย์, วิทยากร และอาจารย์สอนร้องเพลง ในสถาบันดนตรีมีฟ้า รวมทั้งงานร้องเพลง และงานเขียนหนังสือด้วย</doc>
