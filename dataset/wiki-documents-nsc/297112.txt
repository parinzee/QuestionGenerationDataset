<doc id="297112" url="https://th.wikipedia.org/wiki?curid=297112" title="สีดา (เพลง)">สีดา (เพลง) "สีดา" เป็น ซิงเกิลหนึ่งจากอัลบั้ม อย่างลึกซึ้งแด่คุณคนพิเศษ ของ ดนุพล แก้วกาญจน์ ออกวางแผงเมื่อปี พ.ศ. 2532 โดย อารี อุไร นามปากกาของ สุรพล โทณะวณิก เป็นผู้แต่งคำร้อง ซึ่งสร้างจากเรื่องชีวิตจริงของ "ประโนตย์ วิเศษแพทย์" สาวประเภทสอง โดยกล่าวถึงโศกนาฏกรรมความรักอย่างลึกซึ้งระหว่างชาย 2 คน แต่สุดท้ายต้องจบลงด้วยอัตวินิตบาตกรรม เป็นเหตุการณ์ที่สร้างความซาบซึ้งจนเป็นข่าวคราวบนหน้าหนังสือพิมพ์ เมื่อปี พ.ศ. 2510 ชื่อสีดาในบทเพลง คือตัวละครในวรรณคดีไทยเรื่องรามเกียรติ์ ซึ่งประโนตย์เคยแสดงในช่วงเรียนวิชานาฏศิลป์ แม้ไม่อาจทำให้ท่วงท่าการร่ายรำของเธองดงามมากนัก แต่สิ่งที่ทำให้เธอโดดเด่นที่สุดคือเรื่องความสวยที่สามารถถ่ายทอดความงดงามของนางสีดาอย่างยากจะหาผู้ใดในขณะนั้นเทียบได้ อารี อุไร ได้มีโอกาสชมการแสดงและความสวยของประโนตย์ ที่ยังคงประทับในความทรงจำ จึงนำเรื่องราวชีวิตดังกล่าวมาเขียนเป็นบทเพลง โดยได้มีการดัดแปลงบางส่วนของเรื่องออกไป ทำให้มีบางเสี้ยวของเหตุการณ์ต่างไปจากความเป็นจริง เพลง สีดา ทำนองมาจากเค้าโครงของเพลง Marilyn et John ของ Vanessa Paradis</doc>
