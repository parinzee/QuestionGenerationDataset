<doc id="935130" url="https://th.wikipedia.org/wiki?curid=935130" title="การประท้วงชายแดนกาซา พ.ศ. 2561">การประท้วงชายแดนกาซา พ.ศ. 2561 ชาวปาเลสไตน์หลายหมื่นคนเข้าร่วมการประท้วงชื่อ การเดินขบวนหวนคืนใหญ่ (Great March of Return) ในฉนวนกาซาใกล้กับชายแดนอิสราเอล เริ่มตั้งแต่วันที่ 30 มีนาคม 2561 ซึ่งเป็นวันแผ่นดิน (Land Day) ของชาวปาเลสไตน์ ผู้เดินขบวนส่วนใหญ่อยู่ในค่ายเต๊นต์ห่างจากชายแดนหลายร้อยเมตรและเดินขบวนอย่างสันติ แต่มีกลุ่มซึ่งประกอบด้วยชายหนุ่มเป็นส่วนใหญ่เดินเข้าใกล้ชายแดน ขว้างปาก้อนหินและโมโลตอฟค็อกเทล แล้วกลิ้งล้อรถยนต์จุดไฟใส่ทหารอิสราเอล ทหารอิสราเอลฆ่าชาวปาเลสไตน์ 27 คนตั้งแต่วันที่ 30 มีนาคม ซึ่งบางส่วนเป็นสมาชิกองค์การนักรบปาเลสไตน์หลายกลุ่ม กระทรวงสาธารณสุขกาซาที่กลุ่มฮามาสดำเนินการแถลงในวันที่ 30 มีนาคมว่ามีจำนวนผู้บาดเจ็บ 1,416 คนจากกระสุนจริง กระสุนยางและการได้รับพิษแก๊สน้ำตา ชาวปาเลสไตน์ 19 คนเสียชีิวิตในวันที่ 30 มีนาคมหรือเนื่องจากแผลตั้งแต่วันนั้น ฝ่ายสหประชาชาติระบุว่า วันที่ 30 มีนาคมเป็นวันที่มีผู้สูญเสียมากที่สุดในความขัดแย้งอิสราเอล–ปาเลสไตน์นับแต่การขัดกันด้วยอาวุธปี 2557 วันที่ 6 เมษายน กระทรวงฯ รายงานว่ามีชาวปาเลสไตน์เสียชีวิต 7 คน ได้รับบาดเจ็บ 1,350 คน และ 25 คนมีอาการสาหัส และผู้บาดเจ็บประมาณ 400 คนถูกกระสุนจริงยิง สมาคมเสี้ยววงเดือนแดงรายงานว่าได้รักษาผู้บาดเจ็บ 700 คนในวันที่ 6 เมษายน รวมผู้ถูกยิงด้วยกระสุนจริง 320 คน กำลังป้องกันอิสราเอลระบุว่า ชายสองคนที่ถูกฆ่าห่างจากรั้วชายแดนประมาณ 150 เมตรมีอาวุธปืนเล็กยาวเอเค 47 และระเบิดมือ และพยายามฝ่ารั้ว มีการวางแผนการประท้วงเป็นการรณรงค์หกสัปดาห์ตั้งแต่วันที่ 30 มีนาคมถึง 15 พฤษภาคม มีการตั้งค่ายประท้วงห้าแห่งตามจุดต่าง ๆ ตลอดชายแดนกาซา–อิสราเอล มีผู้เข้าร่วมการประท้วงวันที่ 30 มีนาคมจำนวนสามหมื่นคน เรียกร้องให้ผู้ลี้ภัยและผู้สืบสันดานปาเลสไตน์ได้รับอนุญาตให้กลับคืนอาณาเขตประเทศอิสราเอลปัจจุบัน ปัจจุบันค่ายยังอยู่ที่เดิม การประท้วงใหญ่ระลอกสองเริ่มในวันที่ 6 เมษายน 2561 ชาวปาเลสไตน์นำยางรถยนต์จำนวนมากไปด้วยเพื่อสร้างโล่ควันสำหรับการประท้วง พยานว่าชาวปาเลสไตน์ใช้ก้อนหินและโมโลตอฟค็อกเทล ส่วนทหารอิสราเอลใช้แก๊สน้ำตาและกระสุนจริง ทางการอิสราเอลระบุว่า ฮามาสใช้การประท้วงบังหน้าการเปิดฉากโจมตีต่ออิสราเอล ข้อมูลของอิสราเอลว่า มีสมาชิกกองพลน้อยกอสซัม (Qassam Brigade) ของฮามาสแปดคนถูกฆ่าด้วย ฮามาสระบุตัวผู้ตายห้าคนว่าเป็นสมาชิกกองพลน้อยกอสซัม การใช้กำลังถึงชีวิตของอิสราเอลถูกองค์การสิทธิมนุษยชนประณาม และเจ้าหน้าที่สหประชาชาติวิจารณ์ ฝ่ายผู้นำทหารและพลเรือนอิสราเอลยกย่องทหารอิสราเอลจากการกระทำนี้ ซึ่งอธิบายว่าเป็นมาตรการป้องกันที่จำเป็น ประเทศคูเวตเสนอถ้อยแถลงคณะมนตรีความมั่นคงแห่งสหประชาชาติเรียกร้องให้มีการสอบสวนการฆ่าผู้ประท้วงปาเลสไตน์ของอิสราเอลที่สหรัฐขัดขวาง</doc>
