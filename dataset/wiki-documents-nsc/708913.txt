<doc id="708913" url="https://th.wikipedia.org/wiki?curid=708913" title="คริสซี ทีเกน">คริสซี ทีเกน คริสทีน ไดแอน "คริสซี" ทีเกน (; เกิด 30 พฤศจิกายน พ.ศ. 2528) เป็นนางแบบชาวอเมริกัน มีชื่อเสียงจากการถ่ายนิตยสาร สปอตส์อิลลัสเตรตทิด ฉบับชุดว่ายน้ำ (Sports Illustrated Swimsuit Issue) เมื่อปี พ.ศ. 2553 และปรากฏบนหน้าปกครบรอบห้าสิบปีของนิตยสารดังกล่าวร่วมกับนีนา อักดัล และลิลลี่ อัลดริดจ์ เมื่อปี พ.ศ. 2557 ปัจจุบันเธอรับงานเป็นพิธีกรในรายการ ลิปซิงก์แบตเทิล (Lip Sync Battle) คู่กับแอลแอล คูล เจ ทางช่องสไปก์ทีวีประวัติ ประวัติ. คริสซี ทีเกน เกิดที่เมืองเดลตา รัฐยูทาห์ สหรัฐอเมริกา บิดามีเชื้อสายนอร์เวย์ กับวิไลลักษณ์ ไชยอุดม ไทเก้น มารดาชาวไทย บิดาประกอบอาชีพเป็นช่างไฟฟ้า ส่วนมารดาเกิดที่จังหวัดนครราชสีมา แต่ไปเติบโตที่จังหวัดศรีสะเกษ ก่อนย้ายมายังสหรัฐอเมริกาหลังสมรส จากการงานของบิดาทำให้ครอบครัวของเธอต้องย้ายบ้านอยู่บ่อยครั้ง ได้แก่ รัฐฮาวาย, รัฐไอดาโฮ และซีแอตเทิล รัฐวอชิงตัน จนเมื่อทีเกนอยู่ในช่วงวัยรุ่น ครอบครัวของเธอก็ย้ายมาที่ฮันติงตันบีช รัฐแคลิฟอร์เนีย ที่ต่อมาช่างภาพได้มาพบเธอขณะทำงานที่ร้านขายอุปกรณ์โต้คลื่นและชี้ชวนให้เป็นนางแบบการทำงาน การทำงาน. ทีเกนเริ่มรับงานนางแบบในสังกัดของไอเอ็มจีโมเดลส์ (IMG Models) ที่นิวยอร์ก ก่อนจะได้เป็นไอจีเอ็นเบ็บ (IGN Babe) ในปี พ.ศ. 2547 และยังได้เป็นนางแบบเสริมของเกมโชว์ ดีลออร์โนดีล (Deal or No Deal) ช่วงปี พ.ศ. 2549-2550 ซึ่งในปี พ.ศ. 2550 นั่นเธอได้ถ่ายแบบลงปฏิทินของนิตยสารแม็กซิม หลังจากนั้นเธอก็มีงานเข้ามาจำนวนมาก อาทิ งานโฆษณา และเป็นพิธีกรรับเชิญในรายการ อาทิ อเมริกาส์เน็กซต์ท็อปโมเดล (America's Next Top Model) และวอตช์วอทแฮปเพนไลฟ์ (Watch What Happens Live) และในปี พ.ศ. 2556 เธอได้เป็นพิธีกรในรายการเรียลลิตีโชว์ โมเดลเอมโพลอี (Model Employee) ทางช่องวายเอ็ชวัน แต่ผลงานที่สร้างชื่อเสียงให้แก่ทีเกนมากที่สุดคือการร่วมถ่ายแบบนิตยสารสปอตส์อิลลัสเตรตทิด ฉบับชุดว่ายน้ำ (Sports Illustrated Swimsuit Issue) จนได้ตำแหน่งเป็น "ดาวรุ่งแห่งปี" ซึ่งบรุกลิน เด็กเกอร์ เพื่อนนางแบบของเธอ เป็นผู้แนะนำนิตยสารที่ทีเกนถ่าย หลังจากนั้นทีเกนก็ถ่ายแบบนิตยสารนี้เรื่อยมา และได้ขึ้นปกครบรอบ 50 ปีของนิตยสารดังกล่าวร่วมกับนีนา อักดัล และลีลี อัลดริดจ์ เมื่อปี พ.ศ. 2557 นอกจากงานในวงการบันเทิงแล้ว ทีเกนยังเปิดบล็อกส่วนตัวที่มีงานเขียน และการทำอาหาร โดยเธอนำรายการอาหารต่าง ๆ จากการเดินทางทั่วโลกของเธอ และนำสูตรอาหารท้องถิ่นมาแนะนำแก่ผู้ติดตามบล็อก ซึ่งเธอเคยทำไก่ย่างแบบไทยมานำเสนอด้วย ซึ่งในปี พ.ศ. 2550 เธอได้ทำรายการ คริสซีทีเกนส์ฮังกรี (Chrissy Teigen's Hungry) ทางช่องคุกกิงแชนแนล ซึ่งเป็นเรื่องเกี่ยวกับรายการอาหารในงานแต่งของเธอกับคู่หมั้นคือจอห์น เลเจนด์ และมีภาพยนตร์เรื่อง คุกกีส์แอนด์คอกเทลส์ (Cookies and Cocktails) ที่เป็นเนื้อหาเกี่ยวกับการทำอาหารผ่านช่องคุกกิงแชนแนล ในปี พ.ศ. 2558 ทีเกนรับงานเป็นพิธีกรคู่กับแอลแอล คูล เจ ในรายการ ลิปซิงก์แบตเทิล (Lip Sync Battle) ทางช่องสไปก์ทีวีชีวิตส่วนตัว ชีวิตส่วนตัว. คริสซี ทีเกนได้หมั้นกับจอห์น เลเจนด์ นักร้องชาวอเมริกัน เมื่อเดือนธันวาคม พ.ศ. 2554 ที่ต่อมาทั้งสองได้สมรสกันเมื่อวันที่ 14 กันยายน พ.ศ. 2556 ที่โกโม ประเทศอิตาลี โดยเพลง ออลออฟมี ผลงานเพลงหนึ่งของเลเจนด์ ได้ทีเกนซึ่งเป็นคู่หมั้นในขณะนั้นเป็นแรงบันดาลใจ ทั้งสองมีบุตรสาวหนึ่งคือชื่อลูนา ซีโมน สตีเฟนส์ (Luna Simone Stephens; 14 เมษายน 2559) หรือชื่อภาษาไทยว่า "จันทร์เจ้า"</doc>
