<doc id="11758" url="https://th.wikipedia.org/wiki?curid=11758" title="สตาร์ วอร์ส (ภาพยนตร์)">สตาร์ วอร์ส (ภาพยนตร์) สตาร์ วอร์ส () (ต่อมาเปลี่ยนชื่อเป็น สตาร์ วอร์ส เอพพิโซด 4: ความหวังใหม่ ()) เป็นภาพยนตร์อเมริกันแนวมหากาพย์ละครอวกาศ ออกฉายในปี พ.ศ. 2520 เขียนบทและกำกับโดยจอร์จ ลูคัส เป็นภาพยนตร์ที่ออกฉายเป็นลำดับแรกสุดของมหากาพย์ภาพยนตร์สตาร์ วอร์ส ทั้ง 6 ภาค โดยมีภาคต่ออีก 2 ภาค ครบสมบูรณ์เป็นไตรภาคเดิม และภาคก่อนอีก 3 ภาคเป็นไตรภาคต้น รวมเป็นมหากาพย์ 6 ภาค ตามลำดับเวลาในเรื่องแล้วถือเป็นลำดับที่ 4 ของการเดินเรื่อง ภาพยนตร์เรื่องนี้ได้สร้างมาตรฐานใหม่ของการใช้เทคนิกพิเศษในการถ่ายทำภาพยนตร์ การตัดต่อแบบแหวกแนว และการเล่าเรื่องแนวแฟนตาซีวิทยาศาสตร์ ถือเป็นภาพยนตร์ที่ประสบความสำเร็จและเป็นแรงบันดาลใจมากที่สุดเรื่องหนึ่งตลอดกาล ภาพยนตร์เดินเรื่องใน "กาลครั้งหนึ่งนานมาแล้ว ณ กาแลกซี อันไกลแสนไกล" เล่าเรื่องของนักต่อสู้เพื่ออิสรภาพเรียกตัวเองว่า "พันธมิตรกบฏ" ที่วางแผนทำลายสถานีอวกาศดาวมรณะที่ทรงพลัง ซึ่งสร้างโดยจักรวรรดิกาแลกติกที่ชั่วร้าย ทำให้ชีวิตของเด็กหนุ่มชาวไร่ ลุค สกายวอล์คเกอร์ เปลี่ยนแปลงไปตลอดกาล เมื่อเขาบังเอิญได้เป็นเจ้าของหุ่นยนต์สองตนที่เก็บข้อมูลแผนผังดาวมรณะเอาไว้ เมื่อจักรวรรดิออกตามหาหุ่นยนต์ทั้งสองตนอย่างโหดร้าย ลุคจึงตัดสินใจออกเดินทางร่วมกับอาจารย์เจไดโอบีวัน เคโนบี เพื่อไปช่วยเหลือเจ้าของของหุ่นยนต์ทั้งสองคือเจ้าหญิงเลอาและช่วยกอบกู้กาแลกซีเอาไว้ ด้วยทุนสร้าง 11 ล้านดอลลาร์สหรัฐ ภาพยนตร์เรื่องนี้ออกฉายครั้งแรกเมื่อ 25 พฤษภาคม 1977 ทำรายได้เฉพาะในประเทศสหรัฐอเมริกา 460 ล้านเหรียญ และจากต่างประเทศอีก 314 ล้านเหรียญ เอาชนะคู่แข่งภาพยนตร์ทำรายได้สูงสุดอย่าง Jaws ไปได้ และยังคงดำรงตำแหน่งนี้ไปได้อีกจนถูกโค่นตำแหน่งโดย E.T. the Extra Terrestrial ใน ค.ศ. 1983 นับถึง ค.ศ. 2012 เมื่อปรับตามค่าเงินเฟ้อแล้วภาพยนตร์เรื่องนี้ถือเป็นภาพยนตร์ที่มีรายได้สูงสุดตลอดกาลเป็นลำดับที่ 2 ของสหรัฐอเมริกาและแคนาดา ได้รับรางวัลจำนวนมากรวมถึงได้เข้าชิงรางวัลออสการ์หลายสาขา รวมทั้งสาขาภาพยนตร์ยอดเยี่ยม และนักแสดงสมทบชายยอดเยี่ยมซึ่งอเล็ค กินเนส ในบทโอบีวัน เคโนบี ได้รับการเสนอชื่อเข้าชิง ภาพยนตร์เรื่องนี้ได้รับการจัดให้อยู่ในลำดับต้นๆ ของภาพยนตร์ยอดเยี่ยมตลอดกาลบ่อยครั้ง ได้รับการนำออกฉายซ้ำในหลายโอกาส บางครั้งมีการดัดแปลงเพิ่มเติม ฉบับที่เป็นที่จดจำคือฉบับพิเศษปี 1997, ฉบับดีวีดีปี 2004 และฉบับบลูเรย์ปี 2011 ซึ่งได้เพิ่มเติมฉากที่ถ่ายทำด้วยคอมพิวเตอร์กราฟิก เปลี่ยนแปลงบทพูด และเพิ่มฉากใหม่เข้าไปเนื้อเรื่องย่อ เนื้อเรื่องย่อ. เป็นเวลาสิบเก้าปีเต็มที่จักรวรรดิอันชั่วร้ายที่อยู่ใต้อำนาจของ จักรพรรดิพัลพาทีนได้ยึดครองกาแลกซี่มา มีเพียงกองทัพฝ่ายกบฏเท่านั้นที่ยังยืนหยัดต่อสู้ เจ้าหญิงเลอา ออร์กาน่า วุฒิสมาชิกแห่งอัลเดอราน ได้นำแบบแปลนของ ดาวมรณะ (สถานีอวกาศขนาดยักษ์ที่ทำลายดาวได้ทั้งดวง) ซึ่งมี ขโมยมาได้จากฐานลับเพื่อส่งต่อให้กับกองทัพของฝ่ายกบฏ แต่ทว่า ดาร์ธ เวเดอร์ ซิธลอร์ดผู้เป็นมือขวาของจักรพรรดินำกองกำลังของตนตามมาทันจนจับตัวองค์หญิงเอาไว้ องค์หญิงไม่มีทางเลือกจึงเอาแปลนใส่ไปในตัวหุ่น อาร์ทูดีทู(R2-D2) ลงไปบน ทาทูอีน ดาวแห่งทะเลทรายเพื่อขอความช่วยเหลือจาก โอบีวัน เคโนบี นายพลของสาธารณรัฐเดิม และซีทรีพีโอ (C-3P0) (หุ่นล่ามแปลภาษา)ได้ติดตามไปด้วย หลังจากถูกปล่อยจากแคปซูลช่วยชีวิตลงมาบนดาวทาทูอีนแล้วก็ถูก จาวัส ชนเผ่าเร่ร่อนขายของเก่าจับตัวไป ณ ที่หนึ่งบนทาทูอีน ลุค สกายวอล์กเกอร์ เด็กหนุ่มอายุย่างยี่สิบ เขาอาศัยอยู่กับลุงโอเวนและป้าเบรูในไร่ปรับความชื้นในดาวทาทูอีน เขาเป็นเด็กหนุ่มที่มีความสามารถด้านเครื่องจักรกลและมีความฝันที่จะออกผจญภัยในอวกาศ วันนี้เขากับลุงมาซื้อหุ่นยนต์จากพวกจาวัสเพื่อเอาไปใช้ในไร่บังเอิญอย่างยิ่งที่เขาซื้ออาร์ทูดีทูและซีทรีพีโอมาระหว่างกำลังตั้งเครื่อง ลุคเกิดไปเจอข้อความของเลอาเข้า "ช่วยด้วยโอบีวัน เคโนบี คุณคือความหวังเดียวของเรา" ทำให้เขานึกถึงเบน เคโนบี ฤๅษีที่อาศัยในทะเลทราย (เบนก็คือ โอบีวัน เคโนบีนั่นเอง แต่เพื่อความปลอดภัยจากพวกจักรวรรดิ เขาจึงเปลี่ยนชื่อเป็นเบน) ลุคจึงตั้งใจจะเอาหุ่นไปให้เบนดูระหว่างทาง ลุคถูกพวกมนุษย์ทราย (เผ่าเร่ร่อนในทะเลทราย) โจมตีแต่เบนก็มาช่วยทัน จากนั้นเบนได้พาลุคไปที่บ้าน ทว่าเมื่อกลับถึงบ้านลุคพบว่าลุงและป้าของเขาถูกกองพันพายุ (storm trooper) ทหารของจักรวรรดิ สังหาร ด้วยความเศร้าลุคจึงตัดสินใจออกเดินทางกับเบนเพื่อไปช่วยเจ้าหญิงเลอา ลุคกับเบนเดินทางมาถึง มอส เอสเล่ย ท่ายานอวกาศ ของดาวนี้ ด้วยพลังพิเศษของเบนทำให้ทั้งหมดหลบรอดจากการตรวจค้นของกองพันพายุมาได้ในบาร์เขาได้พบกับฮัน โซโล นักขนของเถื่อน และตกลงจ้างฮันพาพวกเขาไปอัลเดอราน ฮันจึงเอาเงินไปใช้หนี้ แจบบ้า เดอะ ฮัท แต่แจบบ้าได้ตั้งค่าหัวฮันไปแล้ว และส่ง กรีโด นักล่าค่าหัวชาวโรเดียนมาฆ่าฮันแต่ฮันก็รอดมาได้ ฮันมีเพื่อนอีกคนเป็นชาว วุคกี้ขนรุงรังชื่อชิวแบคก้า พอทั้งหมดหนีมาที่ยานมิลเลนเนียม ฟอลคอน ของฮันได้พวกเขาจึงเริ่มออกเดินทาง ระหว่างทาง เบนได้มอบดาบแสงให้กับลุคและฝึกเขาในวิถีแห่งอัศวินเจได ระหว่างนั้นบนดาวมรณะ ข้าหลวงแห่งจักรพรรดิ ทาร์คิน ได้มาสอบปากคำองค์หญิงถึงฐานที่มั่นของทัพกบฏ องค์หญิงไม่ยอมบอก ทาร์คินจึงขู่ว่าจะใช้ ดาวมรณะ ทำลายอัลเดอราน แต่เนื่องจากองค์หญิงเลอาจะทรยศพวกกบฏไม่ได้ จึงโกหกว่าฐานของพวกกบฏอยู่ที่ดาวแดนทูอิน (ความจริงเป็นฐานทัพร้างไปนานแล้ว) แต่ทาร์คินกลับอ้างว่าแดนทูอินนั้นไกลเกินกว่ารัศมีทำลายของดาวมรณะจะทำลายได้ เขาจึงสั่งให้ทำลายอัลเดอรานเพื่อทดสอบพลังของดาวมรณะ ขณะเดียวกัน เบนสัมผัสได้ถึงความตายของผู้คนจำนวนมากบนอัลเดอรานและเมื่อพวกเขามาถึงก็พบว่าอัลเดอรานเหลือแต่ซากเศษดาวแล้ว นอกจากนั้นยานของพวกเขายังถูกดูดเข้าไปในดาวมรณะอีกด้วย เบน อาสาไปปิดระบบพลังดึงดูดเพื่อหนี ส่วนลุคและพวกพบว่าองค์หญิงถูกจับอยู่ที่นี่จึงไปช่วย หลังจากเบนปิดระบบดึงดูดสำเร็จ เขาได้พบกับ เวเดอร์ ศิษย์เก่าซึ่งสัมผัสได้ถึงพลังของเขาและต่อสู้กัน ลุคซึ่งช่วยองค์หญิงสำเร็จพอดีได้มาเจอเบนซึ่งพ่ายแพ้ต่อเวเดอร์และร่างหายวับไปกับตา ลุคคิดจะแก้แค้นแต่คนอื่นห้ามไว้ พวกเขาหนีจากยานมรณะสำเร็จโดยหารู้ไม่ว่าในยานมีเครื่องติดตามซ่อนอยู่ ที่ฐานลับกบฏบนดาวยาวิน 4 การประชุมวางแผนทำลายดาวมรณะเริ่มต้นขึ้น และพบว่าจุดอ่อนของมันคือท่อระบายความร้อนของเตาพลังงานซึ่งสามารถใช้ยานขนาดเล็กเข้าไปโจมตีได้ แต่ในขณะนั้นเองที่ดาวมรณะได้มาถึงแล้วและกำลังเตรียมที่จะยิงลำแสงทำลายล้างเพื่อทำลายฐานทัพกบฏให้สิ้น พวกเขาเหลือเวลาเพียงน้อยนิดที่จะทำตามแผนซึ่งพึ่งจะประชุมไปสดๆ ร้อนๆ ลุคเข้าร่วมในกองยานนี้ด้วย แต่ฮันกลับขอตัวจากไปเพื่อจ่ายหนี้คืนแจบบ้า กองยานฝ่ายกบฏเข้าโจมตี ดาวมรณะ เวเดอร์พบว่าพวกกบฏจะโจมตีจุดอ่อนของยานมรณะเขาจึงออกรบเองด้วยยานรบส่วนตัว เวเดอร์ฝีมือเยี่ยมมาก เขายิงยานฝ่ายกบฏเสียหายราวใบไม้ร่วง ลุคปิดเครื่องเล็งเป้า ลุคเข้าใกล้แกนพลังงานแล้วแต่เวเดอร์ได้ยิงโดนอาร์ทูดีทู ขณะที่ลุคกำลังจะเสียทีให้เวเดอร์ ฮันซึ่งย้อนกลับมาได้ยิงยานของเวเดอร์ทีเผลอทำให้ยานกระเด็นออกมาจากดาวมรณะ เปิดโอกาสให้ลุค เข้าไปถึงใจกลางของยานมรณะ ลุคยิงขีปนาวุธไปยังแกนพลังงานสำเร็จในที่สุด และหนีออกมาทันก่อนที่ดาวมรณะจะระเบิดเป็นเสี่ยงๆ ทาร์คินตาย ส่วนเวเดอร์หนีไปได้ ลุค และ ฮันได้รับเหรียญกล้าหาญ ในที่สุดกองทัพกบฏก็ได้ชัยต่อจักรวรรดิเป็นครั้งแรกตัวละครตัวละคร. - มาร์ก แฮมิลล์ เป็น ลุค สกายวอล์คเกอร์ ชายหนุ่มที่ถูกเลี้ยงดูมาโดยลุงกับป้าบนดาวเคราะห์ทาทูอีน ใฝ่ฝันอยากจะเป็นบางสิ่งที่มากกว่าที่เป็นอยู่ และอยากจะเรียนรู้วิถีแห่งอัศวินเจได ลูคัสต้องการจะคัดนักแสดงหนุ่มที่ยังไม่มีประสบการณ์การแสดงมากนัก โดยเขาตามหานักแสดงที่สามารถสื่อความเฉลียวฉลาดและความมั่นคงออกมาได้ ส่วนทางแฮมิลล์นั้นขณะที่ทดสอบอ่านบทเขาพบว่าบทภาพยนตร์ที่ได้รับนั้นแปลกมาก เนื่องจากมีแนวคิดที่เกี่ยวข้องกับอวกาศสอดแทรกอยู่มาก เขาจึงเลือกที่จะอ่านบทแบบตรงไปตรงมา และได้รับเลือกให้รับบทลุค เอาชนะผู้ร่วมคัดบทคนอื่นอย่าง William Katt ผู้ซึ่งต่อมาได้รับบทในภาพยนตร์เรื่อง Carrie ซึ่งกำกับโดย Brian De Palma- แฮร์ริสัน ฟอร์ด เป็น ฮัน โซโล - แคร์รี ฟิชเชอร์ เป็น เลอา ออร์กานา - อเล็ก กินเนส เป็น โอบีวัน เคโนบี - ปีเตอร์ เมย์ฮิว เป็น ชิวแบคคา - แอนโธนี แดเนียลส์ เป็น ซีทรีพีโอ - เคนนี่ เบเกอร์ เป็น อาร์ทูดีทู - เดวิด พราวส์ เป็น ดาร์ธ เวเดอร์ - ปีเตอร์ คูชชิง เป็น วิลฮัฟ ทาร์คินชื่อเรื่อง ชื่อเรื่อง. ภาพยนตร์เรื่องนี้ออกฉายครั้งแรกเมื่อ ค.ศ. 1977 ในชื่อ "Star Wars" โดยชื่อรองว่า Episode IV และ A New Hope นั้น ถูกเติมเข้ามาในบทเปิดเรื่องในการออกฉายครั้งหลังๆ มีบันทึกไม่ตรงกันว่าการเติมชื่อรองนี้เกิดขึ้นเมื่อใด โดยบางแหล่งระบุว่าเกิดขึ้นในการออกฉายโรงซ้ำอีกครั้งเมื่อ 10 เมษายน ค.ศ. 1981 ส่วนแหล่งอื่นระบุว่าเกิดขึ้นในการออกฉายซ้ำเมื่อ กรกฎาคม ค.ศ. 1978 การเติมชื่อเรื่องย้อนหลังนี้เป็นไปเพื่อให้ภาพยนตร์เข้ากันกับภาพยนตร์ภาคต่อที่จะออกฉายได้แก่ The Empire Strikes Back ซึ่งออกฉายใน ค.ศ. 1980 และถูกระบุว่าเป็น Episode V สำหรับในประเทศไทย เมื่อเข้าฉายเดิมจะใช้ชื่อภาษาอังกฤษว่า The War of The World โดยมีชื่อภาษาไทยว่า "สงครามชิงจ้าวโลก"รางวัลรางวัล. - รางวัลออสการ์ ชนะเลิศ 7 สาขา ในงานออสการ์ครั้งที่ 50- สาขาออกแบบเครื่องแต่งกายยอดเยี่ยม - สาขาลำดับภาพยอดเยี่ยม - สาขาเทคนิคพิเศษยอดเยี่ยม - สาขาบันทึกเสียงยอดเยี่ยม - สาขากำกับศิลป์ยอดเยี่ยม - สาขาดนตรีประกอบภาพยนตร์ยอดเยี่ยม - รางวัลเกียรติยศออสการ์</doc>
