<doc id="376501" url="https://th.wikipedia.org/wiki?curid=376501" title="จักรวาลขยายของสตาร์ วอร์ส">จักรวาลขยายของสตาร์ วอร์ส จักรวาลขยายของสตาร์ วอร์ส ประกอบด้วยเรื่องราวทั้งหมดของจักรวาลในเรื่องแต่งชุด สตาร์ วอร์ส ที่นอกเหนือจากภาพยนตร์ทั้งหกภาคของจอร์จ ลูคัส เรื่องราวในจักรวาลขยายเหล่านี้อยู่ในรูปหนังสือ หนังสือการ์ตูน วิดีโอเกม ภาพยนตร์ฉบับแยก เช่น สตาร์ วอร์ส สงครามโคลน ภาพยนตร์ชุดทางโทรทัศน์ ของเล่น และสื่ออื่นๆ ซึ่งได้ขยายและเล่าเรื่องราวของสตาร์ วอร์ส ต่อเนื่องนอกเหนือจากที่ปรากฏในภาพยนตร์ เป็นประวัติศาสตร์เล่าเรื่องราวย้อนหลังหลายหมื่นปี และล่วงหน้าหลายร้อยปี หลังจากที่เดอะวอลท์ดิสนีย์คอมแพนีได้ซื้อกิจการบริษัทลูคัสฟิล์มไปเมื่อเดือนพฤศจิกายน ค.ศ. 2012 ก็ได้มีการประกาศออกมาอย่างเป็นทางการเมื่อ 25 เมษายน ค.ศ. 2014 ว่าเนื้อหาในจักรวาลขยายทั้งหมดที่เคยมีมาก่อนการประกาศนี้ จะถูกถือว่าเป็นเนื้อเรื่องที่ไม่เป็นทางการ (non-canon) และจัดชื่อชุดให้ใหม่ว่า ตำนานสตาร์ วอร์ส () และมีการจัดตั้งลูคัสฟิล์มสตอรี่กรุ๊ปเป็นแผนกใหม่ขึ้นมา มีหน้าที่คอยดูแลว่าเนื้อหาทั้งหมดที่จะถูกเผยแพร่ต่อจากนี้ไป ทั้งหนังสือนิยาย หนังสือการ์ตูน วิดีโอเกม รวมทั้งสื่ออื่นๆ มีเนื้อหาที่สอดคล้องและไม่ขัดกันกับภาพยนตร์ และไม่ขัดกันเองด้วย</doc>
