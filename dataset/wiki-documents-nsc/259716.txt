<doc id="259716" url="https://th.wikipedia.org/wiki?curid=259716" title="เจ้าชายในหอคอย">เจ้าชายในหอคอย เจ้าชายแห่งหอคอย () คือเจ้าฟ้าสองพระองค์ -- เจ้าชายเอ็ดเวิร์ด (4 พฤศจิกายน ค.ศ. 1470 - ค.ศ. 1483?) และพระอนุชาริชาร์ดแห่งชรูว์สบรี ดยุคแห่งยอร์คที่ 1 (17 สิงหาคม ค.ศ. 1473 - ค.ศ. 1483?)-- ผู้เป็นพระราชโอรสในสมเด็จพระเจ้าเอ็ดเวิร์ดที่ 4 แห่งอังกฤษ และ พระราชินีเอลิซาเบธ วูดวิลล์ เจ้าฟ้าทั้งสองพระองค์ถูกประกาศว่าเป็นพระราชโอรสนอกสมรสตามพระราชบัญญัติของรัฐสภาที่ออกในปี ค.ศ. 1483 ที่เรียกว่า “พระราชบัญญัติว่าด้วยตำแหน่งอันถูกต้อง” (Titulus Regius) ที่ประกาศว่าการเสกสมรสของพระราชบิดาและมารดาของเจ้าฟ้าทั้งสองพระองค์เป็นไปอย่างไม่ถูกต้องตามกฎหมาย จากนั้นพระปิตุลาสมเด็จพระเจ้าริชาร์ดที่ 3 แห่งอังกฤษก็มีพระบรมราชโองการให้นำตัวทั้งสองพระองค์ไปจำขังไว้ภายในหอคอยแห่งลอนดอน (ที่ขณะนั้นเป็นทั้งที่ประทับของพระมหากษัตริย์และคุก) ใน ค.ศ. 1483 ในระยะแรกก็มีรายงานว่ามีผู้เห็นทั้งสองพระองค์ในบริเวณหอคอย แต่ก็ไม่มีหลักฐานว่ามีผู้ใดเห็นอีกหลังจากฤดูร้อนของปีเดียวกัน ชะตากรรมของเจ้าฟ้าทั้งสองพระองค์ไม่เป็นที่ทราบแต่สรุปได้ว่าสิ้นพระชนม์หรือไม่ก็ทรงถูกสังหารในหอคอย นอกจากนั้นก็ยังไม่มีหลักฐานถึงการทำพระศพถ้าสิ้นพระชนม์ตามปกติ ในปี ค.ศ. 1674 มีผู้พบโครงกระดูกของเด็กสองคนใต้บันไดที่นำไปสู่ชาเปลระหว่างการบูรณปฏิสังขรณ์หอขาวภายในหอคอยแห่งลอนดอน ซึ่งทำให้เชื่อกันว่าเป็นพระอัฐิของเจ้าฟ้าสองพระองค์ พระอัฐิถูกนำไปบรรจุที่แอบบีเวสต์มินสเตอร์ตามพระบรมราชโองการในสมเด็จพระเจ้าชาร์ลส์ที่ 2 ในปี ค.ศ. 1933 ก็ได้มีการขุดอัฐิขึ้นมาอีกและพบว่าเป็นกระดูกของทั้งคนและสัตว์ แต่การสันนิษฐานขณะนั้นยังไม่สามารถบอกอายุหรือเพศของกระดูกได้.</doc>
