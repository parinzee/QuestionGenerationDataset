<doc id="633636" url="https://th.wikipedia.org/wiki?curid=633636" title="เจสสิก้า อมรกุลดิลก">เจสสิก้า อมรกุลดิลก เจสสิก้า อมรกุลดิลก (; 18 ธันวาคม พ.ศ. 2528) เป็นนางแบบชาวไทย มีชื่อเสียงจากการเป็นตัวแทนของประเทศไทยที่ชนะเลิศในแข่งขันรายการ เอเชียเน็กซต์ท็อปโมเดล ฤดูกาลที่ 1 รายการเรียลลิตีโชว์ของสิงคโปร์ เธอมีผลงานถ่ายแบบตามนิตยสารต่าง ๆ อาทิ ฮาร์เพอส์บาซาร์ (Harper's Bazaar) ของประเทศสิงคโปร์ และนิตยสารไนลอน (Nylon Magazine) ประเทศไทยประวัติ ประวัติ. เจสสิก้า อมรกุลดิลก มีชื่อเล่นว่า เจส หรือ เจสซี่ มีชื่อเดิมว่า รัตนา ยิ้มจันทร์ ชื่อเล่น กอล์ฟ เกิดเมื่อวันที่ 18 ธันวาคม พ.ศ. 2528 ที่โรงพยาบาลอานันทมหิดล จังหวัดลพบุรี บิดาเป็นชาวเยอรมัน ส่วนมารดาเป็นชาวไทย เมื่อเธอมีอายุได้ 2 ขวบก็ได้ไปพำนักอยู่ในจังหวัดชัยนาท และปีต่อมามารดาก็เสียชีวิตและไม่เคยพบกับบิดาเลย เธอจึงตกอยู่ในการดูแลของตาและยายโดยมีอาเป็นพ่อแม่บุญธรรม ในวัยเด็กเธอมักร่วมกิจกรรมของโรงเรียน เช่น เป็นตัวแทนดรัมเมเยอร์ไม้หนึ่ง หรือถือป้ายนำขบวน เธอกล่าวว่าเธอเป็นนักกีฬาประจำจังหวัดและเคยรับโควต้าไปเรียนโรงเรียนกีฬาที่จังหวัดสุพรรณบุรีและคัดวอลเลย์บอลทีมชาติด้วย หลังจบการศึกษาระดับมัธยมศึกษาเธอจึงเข้ามาพำนักในกรุงเทพมหานครกับพ่อแม่บุญธรรม ก่อนหน้านี้เธอเคยเข้าศึกษาในมหาวิทยาลัยอัสสัมชัญ แต่ด้วยเธอเข้าประกวดอีลิทโมเดลลุคไทยแลนด์ทั้งมีผลงานถ่ายแบบด้วย เธอจึงหยุดเรียนและย้ายมาศึกษาอยู่ในคณะมนุษยศาสตร์ สาขาธุรกิจการบิน มหาวิทยาลัยกรุงเทพการเดินแบบและการประกวด การเดินแบบและการประกวด. เจสสิก้าเริ่มเป็นนางแบบพาร์ตไทม์มาตั้งแต่อายุ 17 ปี หลังมีแมวมองติดต่อให้ไปถ่ายแบบและโฆษณา โดยผลงานชิ้นแรกของเธอคือถ่ายโฆษณา Blink White กับแคทรียา อิงลิช และต่อด้วยงานโฆษณาฟิตเน่กับสุจิรา อรุณพิพัฒน์ เธอเริ่มเดินแบบครั้งแรกจากการประกวด อีลิทโมเดลลุคไทยแลนด์ 2004 (Eilte Model Look Thailand 2004) ครั้งที่ 1 และได้รับรางวัลอันดับที่สอง และชนะเลิศการประกวด แฮง เซ็กซี่ & สมาร์ต เลดี้ 2004 ครั้งที่ 1 หลังจากนั้นเธอจึงมีงานเดินแบบเข้ามาพร้อมกับเรียนหนังสือไปด้วย โดยมีงานเดินแบบทั้งในและต่างประเทศ ผลก็คือเธอต้องดร็อปเรียนหลายเทอมที่มหาวิทยาลัยอัสสัมชัญ ก่อนที่จะย้ายไปมหาวิทยาลัยกรุงเทพในเวลาต่อมา เจสสิก้า ได้เข้าร่วมการแข่งขันของรายการ เอเชียเน็กซต์ท็อปโมเดล ฤดูกาลที่ 1 ที่มีผู้สมัครกว่าสองพันคนจากการชักชวนของเพื่อน เธอจึงได้สมัครและได้รับการตอบรับเป็น 1 ใน 45 คนเพื่อแคสติ้งหานางแบบ 14 คนสุดท้ายเพื่อเข้าแข่งขัน โดยต้องพบกับผู้เข้าแข่งขันชาวเอเชียชาติต่าง ๆ อีก 13 คน โดยทางรายการจะมอบโจทย์ให้ทำ ซึ่งเจสสิก้าถูกเรียกเป็นผู้ชนะประจำสัปดาห์อยู่หลายหน และได้รับเลือกเป็นผู้ชนะของรายการในการแข่งขันสัปดาห์สุดท้ายในที่สุด โดยกรรมการได้ให้เหตุผลว่า "เจสสิก้าสามารถถ่ายภาพออกมาได้อย่างงดงามสม่ำเสมอ รวมถึงชนะโจทย์บ่อยครั้ง และไม่เคยตกเป็นสองคนสุดท้าย" หลังสิ้นการแข่งขัน เจสสิก้าได้รับเงินรางวัล 100,000 ดอลลาร์ (ราว 3 ล้านบาท) เธอกล่าวว่าส่วนหนึ่งจะนำไปบริจาคให้องค์กรการกุศลสำหรับเด็ก เพราะสมัยเด็กเห็นเพื่อนหลายคนที่เรียนดีแต่ขาดทุนทรัพย์ จึงอยากมอบโอกาสทางการศึกษาให้กับเด็กคนอื่น ๆชีวิตส่วนตัว ชีวิตส่วนตัว. เจสสิก้า มีความสามารถในการใช้ภาษาอังกฤษ โดยเกิดจากการฝึกฝนของเธอด้วยการอ่านหนังสือหรือดูรายการโทรทัศน์เป็นภาษาอังกฤษ เธอชอบทานผักและผลไม้ ไม่ค่อยทานอาหารทอดมากนัก และดูแลตนเองด้วยการทำจิตใจให้แจ่มใส ปัจจุบันเธอคบหาอยู่กับปิยพันธ์ เปาอินทร์</doc>
