<doc id="426794" url="https://th.wikipedia.org/wiki?curid=426794" title="แองเจโล่ ดันดี">แองเจโล่ ดันดี แองเจโล่ ดันดี () อดีตเทรนเนอร์มวยสากลที่มีชื่อเสียงระดับโลก ดันดี เกิดเมื่อวันที่ 30 สิงหาคม ค.ศ. 1921 ในครอบครัวชาวอเมริกันเชื้อสายอิตาเลียน ที่ฟิลาเดลเฟีย มีชื่อจริงว่า แองเจโล่ มีเรียน่า (Angelo Mirena) จากนั้นได้ย้ายตามครอบครัวมายังนิวยอร์ก ก่อนจะย้ายไปยังไมอามี แองเจโล่ ดันดี ได้ชื่อว่าเป็นเทรนเนอร์อันดับหนึ่งของโลก มีนักมวยมากมายภายใต้การฝึกสอนของดันดีทีมีชื่อเสียง และเป็นนักมวยระดับโลกกว่า 15 คน อาทิ โฮเซ่ นาโปเลส, จอร์จ โฟร์แมน, จิมมี่ เอลลิส, ลุยส์ โรดวิเกวซ, วิลลี่ พาสตราโน่ โดยเฉพาะอย่างยิ่งกับ มูฮัมหมัด อาลี และชูการ์ เรย์ เลียวนาร์ด ซึ่งเป็นยอดนักมวยในทศวรรษที่ 60 และ 80 ที่สร้างชื่อเสียงให้แก่ดันดีเป็นอย่างมาก โดยมี คาร์เมน บาซิลิโอ เป็นแชมป์โลกคนแรกที่ดันดีเป็นเทรนเนอร์ให้ ดันดี เคยเดินทางมายังประเทศไทยเมื่อปี ค.ศ. 1994 ในฐานะเป็นเทรนเนอร์ของ อาเธอร์ จอห์นสัน นักมวยชาวอเมริกัน ที่เป็นผู้ท้าชิงแชมป์โลกรุ่นฟลายเวท ของสหพันธ์มวยนานาชาติ (IBF) กับ พิชิต ศิษย์บางพระจันทร์ นักมวยชาวไทย ในการชกที่จังหวัดสุราษฎร์ธานี ซึ่งผลการชกครบทั้ง 12 ยก แม้พิชิตจะเป็นฝ่ายชนะคะแนนไปก็ตาม แต่ทว่าได้รับการวิพากษ์วิจารณ์อย่างกว้างขวางเกี่ยวกับการชกในครั้งนี้ โดยหลายฝ่ายเห็นว่าจอห์นสันควรจะเป็นฝ่ายชนะมากกว่า แองเจโล่ ดันดี ได้รับการบรรจุชื่อไว้ในหอเกียรติยศของวงการมวยสากล เมื่อปี ค.ศ. 1994 ในฐานะของผู้ฝึกสอนระดับโลก และมีผลงานในวงการมวยสากลมากว่า 60 ปี ดันดี เสียชีวิตลงด้วยอาการหัวใจวายเฉียบพลัน ที่โรงพยาบาลในแทมปา รัฐฟลอริดา เมื่อวันที่ 1 กุมภาพันธ์ ค.ศ. 2012 สิริอายุได้ 90 ปี</doc>
