<doc id="444125" url="https://th.wikipedia.org/wiki?curid=444125" title="อดิศักดิ์ ไกรษร">อดิศักดิ์ ไกรษร อดิศักดิ์ ไกรษร เป็นนักฟุตบอลชาวไทย ปัจจุบันเล่นให้กับเมืองทอง ยูไนเต็ด ใน ไทยพรีเมียร์ลีก ได้รับฉายา "AK9" สโมสรที่ชื่นชอบของเขา คือ สโมสรฟุตบอลอาร์เซนอลประวัติ ประวัติ. อดิศักดิ์เกิดวันที่ 1 กุมภาพันธ์ พ.ศ. 2534 เป็นชาวจังหวัดบุรีรัมย์ เริ่มต้นมีชื่อเสียงกับการเป็นนักฟุตบอลของโรงเรียนกรุงเทพคริสเตียน และปัจจุบันกำลังศึกษาที่คณะสหเวชศาสตร์ มหาวิทยาลัยธรรมศาสตร์ และพาทีม ชงโคสีม่วง คว้าแชมป์ระดับขาสั้นมากมาย ก่อนที่จะถูก สโมสรฟุตบอลเอสซีจี เมืองทอง ยูไนเต็ด ทีมยักษ์ใหญ่ของไทยพรีเมียร์ลีก คว้าตัวไปร่วมทีมในฐานะนักเตะเยาวชนในปี พ.ศ. 2552 แต่ด้วยวัยเพียง 18 ปี อดิศักดิ์จึงไม่สามารถสอดแทรกขึ้นเบียดสู่ทีมชุดใหญ่ของ กิเลนผยอง ได้ ทำให้ถูกปล่อยตัวไปอยู่กับ ภูเก็ต ซึ่งตอนนั้นเพิ่งเริ่มสร้างทีมเพื่อเล่นใน ลีกภูมิภาค ภาคใต้ แม้ปีแรกจะยังไม่สามารถพาทีม กิเลนทะเลใต้ ให้ยิ่งใหญ่ได้ แต่ในปีต่อมา เขาสามารถพา ภูเก็ต เลื่อนชั้นขึ้นสู่ไทยลีกดิวิชั่น 1 ได้สำเร็จ ต่อมาในปี พ.ศ. 2554 บุรีรัมย์ ยูไนเต็ด มีความต้องการที่จะได้อดิศักดิ์ไปร่วมทีมจึงไปทำเรื่องขอไปยัง สโมสรฟุตบอลเมืองทอง หนองจอก ยูไนเต็ด จนในที่สุดอดิศักดิ์ก็ต้องจำใจอำลา ภูเก็ต ไปร่วมทัพ ปราสาทสายฟ้า นับแต่บัดนั้นเป็นต้นมา และมีส่วนร่วมกับความสำเร็จของ บุรีรัมย์ ยูไนเต็ด อีกมากมายนับไม่ถ้วน แต่พอมาในปี พ.ศ. 2557 หลังจบฤดูกาลได้มีการประกาศแลกตัวนักเตะระหว่าง บุรีรัมย์ ยูไนเต็ด กับ บีอีซี-เทโรศาสน ซึ่งตัวนักเตะที่แลกก็คืออดิศักดิ์กับ นฤบดินทร์ วีรวัฒโนดม ทำให้ในฤดูกาล 2558 อดิศักดิ์เล่นอยู่กับสโมสร บีอีซี-เทโรศาสน แต่ในที่สุดก็พา มังกรไฟ ตกชั้นลงไปเล่นในไทยลีกดิวิชั่น 1 หลังจบฤดูกาลที่เพียง 35 คะแนน ก่อนที่ มังกรไฟ จะได้สิทธิ์กลับมาเล่นหลัง สระบุรี เอฟซี นำโดย วีระพล อดิเรกสาร ประกาศถอนทีม ขุนศึก ออกจาก บริษัท ไทยพรีเมียร์ลีก จำกัด จากปัญหาเรื่องผู้สนับสนุน อดิศักดิ์เป็นตัวหลักในทีมชาติไทย ชุดคว้าแชมป์ เอเอฟเอฟ ซูซูกิ คัพ 2014 ภายใต้การคุมทีมของ ซิโก้ เกียรติศักดิ์ เสนาเมือง โดยสามารถทำประตูได้ 2 ประตู ในรอบแบ่งกลุ่ม พาทีมชาติไทยชนะทีมชาติมาเลเซีย 3-2 ในปี พ.ศ. 2559 อดิศักดิ์ได้ย้ายสโมสรกลับมาเล่นให้กับ เอสซีจี เมืองทอง ยูไนเต็ด ภายใต้การคุมทีมของ ธชตวัน ศรีปาน และสามารถทำประตูให้กับ กิเลนผยอง ได้ในฟุตบอลถ้วยพระราชทานประเภท ก. ซึ่ง กิเลนผยอง แพ้ บุรีรัมย์ ยูไนเต็ด ไป 1-3 ล่าสุด อดิศักดิ์ เปลี่ยนมาใส่เสื้อหมายเลข 9 ในฤดูกาล 2018</doc>
