<doc id="869225" url="https://th.wikipedia.org/wiki?curid=869225" title="วิชาฆ่าภาคบังคับ">วิชาฆ่าภาคบังคับ วิชาฆ่าภาคบังคับ เป็นนวนิยายภาษาญี่ปุ่น แต่งโดยโคจุน ทะคะมิ ตีพิมพ์ครั้งแรกในวันที่ 26 กุมภาพันธ์ ค.ศ. 1999 เป็นเรื่องราวของเด็กมัธยมกลุ่มหนึ่งที่ถูกบังคับให้เข้าร่วมรายการที่จัดขึ้นโดยรัฐบาล ซึ่งบังคับให้พวกเขาฆ่ากันเอง ก่อนที่จะมีการตีพิมพ์ วิชาฆ่าภาคบังคับ ได้ผ่านเข้ารอบในการประกวดรางวัลหนังสือสยองขวัญของญี่ปุ่นในปีค.ศ. 1997 แต่เมื่อถึงรอบชิงชนะเลิศไม่ได้รับการคัดเลือก จนกระทั่งได้ตีพิมพ์ในปีค.ศ. 1999 และกลายเป็นหนังสือขายดีอย่างเหนือความคาดหมาย หนึ่งปีให้หลังได้มีการดัดแปลงนวนิยายเล่มนี้เป็นภาพยนตร์ ออกฉายในชื่อ เกมนรก โรงเรียนพันธุ์โหด ซึ่งประสบความสำเร็จทางรายได้เป็นอย่างสูงและถูกวิพากษ์วิจารณ์ถึงความรุนแรงในเวลาเดียวกัน และด้วยความสำเร็จนี้เอง ทำให้ภาพยนตร์ทำรายได้สูงที่สุดในปีที่ออกฉายและได้มีการสร้างภาคต่อตามมา วิชาฆ่าภาคบังคับ เป็นที่พูดถึงอีกครั้งภายหลังนวนิยายเรื่องเกมล่าชีวิต โดยซูซาน คอลลินส์ ได้ออกวางจำหน่ายและประสบความสำเร็จทางยอดขายเป็นอย่างมาก โดยผู้อ่านบางกลุ่มได้ระบุว่าคอลลินส์นั้นลอกแนวคิดของนวนิยายเล่มนี้มา อย่างไรก็ตามคอลลินส์ได้ออกมาปฏิเสธต่อกระแสดังกล่าว เธอระบุว่าเธอไม่เคยได้ยินชื่อนวนิยายเรื่องวิชาภาคบังคับ หรือชื่อของโคจุน ทะคะมิมาก่อน จนกระทั่งหนังสือของเธอได้วางขาย</doc>
