<doc id="41051" url="https://th.wikipedia.org/wiki?curid=41051" title="แถมสิน รัตนพันธุ์">แถมสิน รัตนพันธุ์ นายแถมสิน รัตนพันธุ์ อดีตคอลัมนิสต์ผู้เขียนเรื่องราว ในวงการสังคมชั้นสูง ในหนังสือพิมพ์ และนิตยสารหลายฉบับ เช่น ไทยรัฐ ผู้จัดการรายวัน โพสต์ทูเดย์ สกุลไทย เป็นต้น โดยใช้นามปากกาว่า “ลัดดา” ซึ่งเป็นชื่อภรรยาของเขาเองประวัติ ประวัติ. นายแถมสิน เกิดเมื่อวันที่ 4 ธันวาคม พ.ศ. 2472 ที่จังหวัดพัทลุง เป็นบุตรของ ร้อยตรีถัด รัตนพันธุ์ (ผู้ร่วมก่อการกบฏ ร.ศ. 130, อดีตสมาชิกสภาผู้แทนราษฎรจังหวัดพัทลุงคนแรก ที่ได้รับเลือกตั้ง เมื่อปี พ.ศ. 2477, อดีตเลขานุการของ จอมพล ป.พิบูลสงคราม สมัยที่เป็นรัฐมนตรีว่าการกระทรวงมหาดไทย, อดีตบรรณาธิการหนังสือพิมพ์ศรีกรุง และสยามราษฎร์) และ นางแส รัตนพันธุ์ (สกุลเดิม ณ พัทลุง) หลานสาวของพระยาโสภณพัทลุงกุล อดีตเจ้าเมืองพัทลุงคนสุดท้าย มีพี่- น้อง 4 รวมคน เรียงตามลำดับดังนี้ คือ แถมศรี, แถมสิน,แถมสุข และแถมสร้อย ชีวิตครอบครัวของแถมสิน รัตนพันธุ์ สมรสกับ นางลัดดา รัตนพันธุ์ มีบุตรชาย 1 คนคือ นายสิน รัตนพันธุ์ นักเรียนเก่าวชิราวุธวิทยาลัย ปัจจุบันอาศัยอยู่ร่วมกัน ในบ้านพักย่านถนนอรุณอมรินทร์ เขตธนบุรี กรุงเทพมหานคร นายแถมสิน เข้าเรียนชั้นอนุบาล ที่โรงเรียนราชินี จากนั้นศึกษาต่อที่โรงเรียนอำนวยศิลป์ เมื่อปี พ.ศ. 2483-2485 ในชื่อรุ่น “ลมหวน” ซึ่งเรียนร่วมกับ นายอานันท์ ปันยารชุน และ พลเอก ชวลิต ยงใจยุทธ อดีตนายกรัฐมนตรี พร้อมทั้งรัฐมนตรี และบุคคลที่มีชื่อเสียงอีกหลายคน อนึ่ง นายแถมสิน ให้การนับถือ ท่านผู้หญิงสมโรจน์ สวัสดิกุล ณ อยุธยา และ นายอิศรา อมันตกุล เป็นการส่วนตัว นายแถมสิน เริ่มงานนักหนังสือพิมพ์ และนักเขียน ตั้งแต่ปี พ.ศ. 2496 เป็นผู้สื่อข่าว หัวหน้าข่าวกีฬาและบันเทิง คอลัมนิสต์ และหัวหน้ากองบรรณาธิการ ของหนังสือพิมพ์รายวัน และรายสัปดาห์ จำนวนมากกว่า 15 ฉบับ โดยผลงานที่สร้างชื่อเสียงมากที่สุดคือ การเขียนข่าวในวงสังคม ผ่านคอลัมน์ “ลัดดาซุบซิบ” ในหนังสือพิมพ์เสียงอ่างทอง (ของ จ.อ.กำพล วัชรพล ปัจจุบันคือหนังสือพิมพ์ไทยรัฐ) เมื่อปี พ.ศ. 2502 เนื่องจากมีโอกาสรู้จักบุคคลหลายวงการ นับแต่สมัยเป็นนักเรียน และเป็นคนช่างสังเกต จึงรอบรู้ทุกเรื่องของบุคคลเหล่านั้นเป็นอย่างดี นายแถมสิน เคยเป็นที่ปรึกษานายกรัฐมนตรี, รองเลขาธิการนายกรัฐมนตรี, เลขานุการรัฐมนตรีว่าการกระทรวงมหาดไทย, ได้รับแต่งตั้งเป็นสมาชิกสภานิติบัญญัติแห่งชาติ ในปี พ.ศ. 2516 และ พ.ศ. 2549-2551, สมาชิกสภาที่ปรึกษาเศรษฐกิจและสังคมแห่งชาติ พ.ศ. 2546-2548, รองผู้อำนวยการการท่าเรือแห่งประเทศไทย, กรรมการและรักษาการผู้อำนวยการองค์การส่งเสริมกีฬาแห่งประเทศไทย, ผู้ตรวจการรัฐวิสาหกิจในสังกัดกระทรวงคมนาคม, อาจารย์พิเศษ คณะนิเทศศาสตร์ จุฬาลงกรณ์มหาวิทยาลัย และ คณะนิเทศศาสตร์ มหาวิทยาลัยกรุงเทพ นายแถมสิน ได้รับพระราชทานเครื่องราชอิสริยาภรณ์ ประถมาภรณ์มงกุฎไทย (ป.ม.) และ ทวีติยาภรณ์ช้างเผือก (ท.ช.) รวมถึง วุฒิบัตรวิชาการบริหารหนังสือพิมพ์ระดับอำนวยการ จากสถาบันหนังสือพิมพ์นานาชาติ กรุงเบอร์ลิน โดยทุนรัฐบาลแห่งสหพันธ์สาธารณรัฐเยอรมนี พ.ศ. 2516-2517, วุฒิบัตรหลักสูตรนักบริหารระดับอธิบดี รุ่นที่ 24 ของสถาบันบัณฑิตพัฒนบริหารศาสตร์, วุฒิบัตรหลักสูตรการเมืองการปกครองในระบอบประชาธิปไตย สำหรับนักบริหารระดับสูง (ป.ป.ร.) รุ่นที่ 7 จากสถาบันพระปกเกล้า และ วุฒิบัตรหลักสูตรผู้บริหารระดับสูง รุ่นที่ 7 สถาบันวิทยาการตลาดทุน (วตท.) นอกจากนี้ นายแถมสิน ยังได้รับรางวัลต่างๆ คือ โล่พระราชทาน ผู้จัดการฟุตบอลทีมชาติไทยยอดเยี่ยม จากสมเด็จพระเจ้าอยู่หัวมหาวชิราลงกรณ บดินทรเทพยวรางกูร เมื่อปี พ.ศ. 2519, รางวัลเกียรติคุณ “นราธิป” ของสมาคมนักเขียนแห่งประเทศไทย ประจำปี พ.ศ. 2552, โล่รางวัลนักหนังสือพิมพ์ยอดเยี่ยม ของสมาคมช่างภาพสื่อมวลชนแห่งประเทศไทย ประจำปี พ.ศ. 2553 และ รางวัลนักเรียนเก่าดีเด่น โรงเรียนราชินี ประจำปี พ.ศ. 2552 นายแถมสิน มีผลงานหนังสือจนถึงปัจจุบัน (พ.ศ. 2553) รวมทั้งหมด 6 เล่ม คือ “ลัดดาครอบสังคม” “ลัดดาเอ็กซคลูซีฟ” “ทระนง-คนหนังสือพิมพ์” “ใต้ละอองธุลีพระบาท” “ลึก(ไม่)ลับกับลัดดา” และ “ใกล้เบื้องพระยุคลบาท” ซึ่งทำสถิติขายดี ในงานสัปดาห์หนังสือแห่งชาติ ประจำปี พ.ศ. 2549 เนื่องจากสำนักพิมพ์ ต้องจัดพิมพ์ใหม่ถึง 38 ครั้ง ในระยะเวลาเพียงสองปี ปัจจุบัน นายแถมสินเป็นผู้อำนวยการผลิตรายการ “สุดสัปดาห์กับลัดดาซุบซิบ” ทางสถานีโทรทัศน์ผ่านดาวเทียมทีเอ็นเอ็น (ทีเอ็นเอ็น 24 หรือช่องทรูวิชั่นส์ 7)เครื่องราชอิสริยาภรณ์เครื่องราชอิสริยาภรณ์. - พ.ศ. 2557 - เครื่องราชอิสริยาภรณ์อันเป็นที่เชิดชูยิ่งช้างเผือก ชั้นประถมาภรณ์ช้างเผือก (ป.ช.)</doc>
