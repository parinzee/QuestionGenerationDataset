<doc id="515048" url="https://th.wikipedia.org/wiki?curid=515048" title="ฉัตรพันธ์ เดชกิจสุนทร">ฉัตรพันธ์ เดชกิจสุนทร นายฉัตรพันธ์ เดชกิจสุนทร (สกุลเดิม: กระต่าย) ได้รับประทานนามสกุลจากสมเด็จพระสังฆราชสกลมหาสังฆปรินายกเป็นเดชกิจสุนทร ปัจจุบันดำรงตำแหน่งสมาชิกสภาผู้แทนราษฎร เขต 2 จังหวัดกาญจนบุรี พรรคประชาธิปัตย์ประวัติ ประวัติ. นายฉัตรพันธ์ เดชกิจสุนทร (ชื่อเล่น: แมน) เกิดเมื่อวันที่ 20 เมษายน พ.ศ. 2513 ที่ตำบลหนองขาว อำเภอท่าม่วง จังหวัดกาญจนบุรี เป็นบุตรของนายม่วง กับนางน้ำจืด กระต่าย เข้ารับการศึกษาชั้นประถมศึกษาปีที่ 1-5 ที่โรงเรียนวัดอินทาราม "โกวิทอินทราทร" ชั้นประถมศึกษาปีที่ 6 ที่โรงเรียนบูรณะศาสตร์ จังหวัดนครปฐม ชั้นมัธยมศึกษาตอนต้นที่โรงเรียนหนองขาวโกวิทพิทยาคม และชั้นมัธยมศึกษาตอนปลายที่โรงเรียนวิสุทธรังษี จากนั้นได้เข้าศึกษาต่อระดับปริญญาตรี สาขาการเมืองการปกครอง คณะรัฐศาสตร์ มหาวิทยาลัยรามคำแหง และระดับปริญญาโท รัฐศาสตร์มหาบัณฑิต (การเมืองการปกครอง) จากมหาวิทยาลัยธรรมศาสตร์การทำงาน การทำงาน. นายฉัตรพันธ์ เดชกิจสุนทร เคยทำงานฝ่ายกิจกรรมพิเศษโรงเรียนหัวหมากวิทยา ต่อมาในปี พ.ศ. 2534 ได้เข้าทำงานที่บริษัทคาร์ตัน ออปทิคัล (สยาม) จำกัด อยู่ฝ่ายจัดซื้อและขยับเป็นผู้บริหารคลังสินค้าในปี พ.ศ. 2535 จนถึง พ.ศ. 2537 จากนั้นได้ลาออกมาทำธุรกิจส่วนตัว และได้รับความไว้วางใจจากคุณพ่อบุญธรรม นายสุพัฒน์ ธีรภาพสกุลวงศ์หรือเต็กกอ ให้มาช่วยดูแลด้านการตลาดและเป็นตัวแทนจำหน่ายลูกชิ้นหมูเต็กกอ ขุนแผน นครปฐมในเขตกรุงเทพมหานครและปริมณฑล ต่อมาได้มาเปิดกิจการรับทำป้ายโฆษณาในจังหวัดกาญจนบุรีงานการเมือง งานการเมือง. นายฉัตรพันธ์ เริ่มงานการเมืองโดยทำหน้าที่เป็นผู้ปฏิบัติงานให้กับสมาชิกวุฒิสภา ต่อมาในปี พ.ศ. 2547 ได้ลงเล่นการเมืองท้องถิ่น โดยได้รับเลือกตั้งเป็นสมาชิกสภาองค์การบริหารส่วนจังหวัดกาญจนบุรี (สจ.) เขตอำเภอท่าม่วง จนถึงปี พ.ศ. 2550 ได้ลาออกมาลงสมัครรับเลือกตั้งเป็นสมาชิกสภาผู้แทนราษฎร (ส.ส.) สังกัดพรรคชาติไทย แต่ไม่ได้รับเลือกตั้ง แม้ว่าจะไม่ได้รับการเลือกตั้งในครั้งนี้ ในขณะนั้น นายฉัตรพันธ์ก็ยังคงลงพื้นที่อย่างต่อเนื่องเสมอต้นเสมอปลายจนนายประชา โพธิพิพิธ หรือกำนันเซี้ย และนางศรีสมร รัศมีฤกษ์เศรษฐ์ ภรรยาของนายรังสรรค์ รัศมีฤกษ์เศรษฐ์ ซึ่งเป็นนายกองค์การบริหารส่วนจังหวัดกาญจนบุรีได้มาทาบทามให้มาสังกัดพรรคประชาธิปัตย์ด้วยกัน ในการเลือกตั้งสมาชิกสภาผู้แทนราษฎรไทยเป็นการทั่วไป พ.ศ. 2554 เมื่อวันที่ 3 กรกฎาคม พ.ศ. 2554 นายฉัตรพันธ์ได้รับเลือกตั้งแบบพลิกความคาดหมาย โดยได้รับการเลือกตั้งเป็นสมาชิกสภาผู้แทนราษฎร เขต 2 จังหวัดกาญจนบุรี ด้วยคะแนน 45,540 คะแนน ชนะพล.ต.ศรชัย มนตริวัต สังกัดพรรคเพื่อไทย และนายสันทัด จีนาภักดิ์ สังกัดพรรคภูมิใจไทย นายฉัตรพันธ์ เดชกิจสุนทร ถูกพล.ต.ศรชัย มนตริวัตร ร้องคัดค้านการเลือกตั้งสมาชิกสภาผู้แทนราษฎรว่ามีการกระทำไม่ชอบด้วยกฎหมาย ทำให้การเลือกตั้งไม่สุจริต เที่ยงธรรม และวันที่ 5 เมษายน พ.ศ. 2555 คณะกรรมการการเลือกตั้ง (กกต.) ได้มีมติ 3:2 พิจารณาสั่งให้มีการเลือกตั้งใหม่โดยทำสำนวนคำร้องให้มีการเลือกตั้งใหม่ส่งไปยังศาลฎีกาแผนกคดีเลือกตั้ง และศาลฎีการับคำร้องของคณะกรรมการการเลือกตั้ง (กกต.) เมื่อวันที่ 1 สิงหาคม 2555 มีผลทำให้นายฉัตรพันธ์ เดชกิจสุนทร ต้องหยุดปฏิบัติหน้าที่ในทันที แต่วันที่ 15 พฤศจิกายน พ.ศ. 2555 ศาลฎีกาแผนกคดีเลือกตั้งได้พิจารณาและวินิจฉัยคดี ที่ 17077/2555 โดยมีคำสั่งให้ยกคำร้อง เนื่องจากพยานผู้ร้องเพียงปากเดียวและเป็นผู้สนับสนุนพรรคการเมืองคู่แข่ง เห็นว่า กรณียังไม่ปรากฏหลักฐานอันควรเชื่อได้ว่ามีการกระทำตามข้อกล่าวหาของผู้ร้อง อันเป็นการฝ่าฝืนมาตรา 53 (1) แห่งพ.ร.บ.ประกอบรัฐธรรมนูญว่าด้วยการเลือกตั้งสมาชิกสภาผู้แทนราษฎรและการได้มาซึ่งสมาชิกวุฒิสภา พ.ศ. 2550 อันทำให้การเลือกตั้งสมาชิกสภาผู้แทนราษฎรจังหวัดกาญจนบุรี เขตเลือกตั้งที่ 2 ในส่วนที่เกี่ยวกับผู้คัดค้านมิได้เป็นไปโดยสุจริตและเที่ยงธรรมแต่อย่างใดเครื่องราชอิสริยาภรณ์เครื่องราชอิสริยาภรณ์. - พ.ศ. 2555 - เครื่องราชอิสริยาภรณ์อันมีเกียรติยศยิ่งมงกุฎไทย ชั้นประถมาภรณ์มงกุฏไทย (ป.ม.) - พ.ศ. 2554 - เครื่องราชอิสริยาภรณ์อันเป็นที่เชิดชูยิ่งช้างเผือก ชั้นทวีติยาภรณ์ช้างเผือก (ท.ช.) - พ.ศ. 2551 - เครื่องราชอิสริยาภรณ์อันมีเกียรติยศยิ่งมงกุฎไทย ชั้นเบญจมาภรณ์มงกุฎไทย (บ.ม.)</doc>
