<doc id="309412" url="https://th.wikipedia.org/wiki?curid=309412" title="อาเอร็อสปาซียาล">อาเอร็อสปาซียาล อาเอร็อสปาซียาล () มีชื่อเต็มว่า Société Nationale d'Industrie Aérospatiale (SNIAS) เป็นบริษัทสัญชาติฝรั่งเศส ในอดีตเคยเป็นผู้ผลิตและจำหน่ายอากาศยานทางทหาร เครื่องบินพาณิชย์ จรวด และดาวเทียม ปัจจุบันทรัพย์สินส่วนใหญ่เป็นส่วนหนึ่งของอีเอดีเอส ภายหลังการควบรวมกิจการกับ เดมเลอร์ไครสเลอร์แอโรสเปซ เอจี (DaimlerChrysler Aerospace AG - DASA) และคอนสตรัคชันส์แอโรนอติกาส์ เอสเอ (Construcciones Aeronáuticas SA - CASA) ในปี ค.ศ. 2000 ยกเว้นกิจการดาวเทียม ได้ควบรวมกับอัลคาเทล และกลายเป็นบริษัท Thales Alenia Space อาเอร็อสปาซียาลก่อตั้งในปี ค.ศ. 1970 จากการควบรวมของรัฐวิสาหกิจเกี่ยวกับการบิน 3 แห่งของฝรั่งเศส คือ ซูว์ดาวียาซียง (Sud Aviation) นอราวียาซียง (Nord Aviation) และกลุ่มบริษัทเซแร็บ (Société d'études et de réalisation d'engins balistiques - SÉREB) ก่อนจะเปลี่ยนชื่อเป็น อาเอร็อสปาซียาล และได้ร่วมทุนกับเดมเลอร์เบนซ์ แอโรสเปซ เอจี จากเยอรมนี ก่อตั้งบริษัท ยูโรคอปเตอร์ ผู้ผลิตเฮลิคอปเตอร์รายใหญ่ ผลิตภัณฑ์ที่มีชื่อเสียงของอาเอร็อสปาซียาล ได้แก่ เครื่องบินเอทีอาร์ 42 เอทีอาร์ 72 เอ็กโซเซ่ต์ จรวดขนส่งแอเรียน และ คองคอร์ด (เป็นผลงานร่วมทุนระหว่าง อาเอร็อสปาซียาล กับ บริทิชแอร์คราฟต์คอร์ปอเรชัน)</doc>
