<doc id="771661" url="https://th.wikipedia.org/wiki?curid=771661" title="ศักดิ์ นานา">ศักดิ์ นานา ศักดิ์ นานา ชื่อเล่น กีกี้ (8 มกราคม พ.ศ. 2518) เป็นนักดริฟท์รถ นักแข่งรถ นักธุรกิจชาวไทย ได้รับฉายาว่า "ดริฟท์คิงส์ประเทศไทย" ศักดิ์ เกิดและเติบโตในตระกูล "นานา" เริ่มเข้ารับการศึกษาจากโรงเรียนอัสสัมชัญ (AC107) โรงเรียนดอนบอสโก จังหวัดราชบุรี ตามลำดับ และศึกษาต่อระดับอุดมศึกษายังมหาวิทยาลัยออกซ์ฟอร์ด บรู๊ค (Oxford Brookes University) สหราชอาณาจักร จนจบได้วุฒิปริญญาตรีและโทบัณฑิต ศักดิ์เริ่มทำการแข่งขันในรายการ "ฟอร์ด ฟอร์มูล่า" (Ford Formula) ด้วยรถที่มีเครื่องยนต์ขนาด 1.3 ลิตร และสามารถคว้าอันดับ 3 มาครองได้สำเร็จ หลังจากนั้นมาเมื่อมีเวลาว่าง เขาก็ได้เริ่มเอารถไปฝึกดริฟท์ และเริ่มทำการลงแข่งขันดริฟท์นับตั้งแต่นั้นมาจนถึงปัจจุบัน ศักดิ์เคยได้รับการจัดอันดับให้เป็น "ดริฟท์คิง" อันดับที่ 5 ของโลกปี 2011 และเคยได้แชมป์ในคลาส จีที4 อีกด้วย ชีวิตส่วนตัวนับถือศาสนาอิสลาม ปัจจุบันสมรสกับจอมขวัญ ลีละพงศ์ประสุต (จีจี้) อดีตนักแสดงหญิงสถานีวิทยุโทรทัศน์ไทยทีวีสีช่อง 3 โดยมีอายุห่างกันกว่า 19 ปี มีบุตรสาวสองคน คนแรกชื่อมารีอา นานา (12 พฤศจิกายน 2556) และคนที่สองชื่อเอ็มม่า นานา (19 มกราคม 2560) ศักดิ์ยังเป็นเจ้าของรถหลายคัน เช่น นิสสันซิลเวียเอส 15 ซึ่งเป็นรถที่ศักดิ์ใช้ดริฟท์บ่อยครั้ง ลัมโบร์กีนี อะเวนตาโดร์ และเฟอร์รารี่ เอฟ12เบอร์ลิเนตต้าสีเหลือง ในปี พ.ศ. 2561 เขาเป็นผู้ถือหุ้นรายใหญ่ อันดับที่ 18 ของ บริษัท ปูนซิเมนต์ไทย จำกัด (มหาชน)</doc>
