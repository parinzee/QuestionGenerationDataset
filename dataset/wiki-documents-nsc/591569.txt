<doc id="591569" url="https://th.wikipedia.org/wiki?curid=591569" title="วุฒิชัย สุขศาลา">วุฒิชัย สุขศาลา วุฒิชัย สุขศาลา เป็นนักกีฬาวอลเลย์บอลชายทีมชาติไทย ผู้ทำหน้าที่ในระดับอาชีพให้แก่สโมสรวอลเลย์บอลนครราชสีมา ด้วยส่วนสูง และการพัฒนาฝีมืออย่างเห็นได้ชัดจากการแข่งขันวอลเลย์บอลไทยแลนด์ลีก ส่งผลให้มนต์ชัย สุภจิรกุล หรือโค้ชยุ่น ได้เชิญให้เขาเข้าร่วมทีมชาติไทยในเวลาต่อมา ในปี พ.ศ. 2557 ทางเว็บไซต์วอลเลย์บอลที่มีชื่อเสียง volleywood.net ได้เปิดเผยว่า วุฒิชัย สุขศาลา เป็นนักกีฬาวอลเลย์บอลที่สูงที่สุดในโลก ด้วยความสูงที่ 222 ซม.ประวัติ ประวัติ. วุฒิชัยเดิมเป็นเด็กเก็บตัวอยู่ภายในบ้าน เนื่องด้วยอายต่อความสูงของตัวเอง แต่ครั้นเมื่ออาจารย์สมบูรณ์ สุคนธพงศ์ ซึ่งเป็นอาจารย์ประจำโรงเรียนขามทะเลสอวิทยา จังหวัดนครราชสีมา ได้ชักชวนให้มาร่วมทีมกีฬา ก็ได้เกิดความชอบ และตัดสินใจร่วมทีมในเวลาต่อมา เดือนมิถุนายน พ.ศ. 2555 วุฒิชัยเป็นหนึ่งในนักกีฬาวอลเลย์บอลทีมชาติไทยเข้าร่วมแข่งขันวอลเลย์บอลชาย 4 เส้า เอเชียแปซิฟิคคัพ 2012 ที่เมืองฟุกุโอะกะ ประเทศญี่ปุ่น โดยมีมนต์ชัย สุภจิรกุล เป็นผู้ฝึกสอน ซึ่งวุฒิชัยทำหน้าที่ในตำแหน่งบอลสั้น และทีมของเขาได้อันดับ 3 และในปีเดียวกันนี้ เขาได้เป็นหนึ่งในนักกีฬาวอลเลย์บอลชายทีมชาติไทย เข้าร่วมแข่งขันวอลเลย์บอลเยาวชนชายชิงชนะเลิศแห่งเอเชีย 2012 ที่เมืองอุรเมีย ประเทศอิหร่าน โดยมี พ.อ.อ.ปัญญา มาขุมเหล็ก เป็นหัวหน้าผู้ฝึกสอน วันที่ 2 มีนาคม พ.ศ. 2556 วุฒิชัยทำหน้าที่ในการแข่งขันวอลเลย์บอลไทยแลนด์ลีก 2013 ที่สนามเอ็มซีซีฮอลล์ เดอะมอลล์ นครราชสีมา ให้แก่สโมสรวอลเลย์บอลนครราชสีมา โดยทีมของเขาเป็นฝ่ายชนะทีมสวนดุสิตวีซีที่ 3-1 เซต และในวันที่ 27 เมษายน ทีมของเขาเป็นฝ่ายชนะทีมมหาวิทยาลัยแม่โจ้ ในรอบชิงชนะเลิศ ที่ 3-0 เซต ที่สนามศูนย์กีฬากาญจนาภิเษก มหาวิทยาลัยแม่โจ้ จังหวัดเชียงใหม่ วันที่ 23 มิถุนายน พ.ศ. 2556 ในการแข่งกีฬานักเรียนแห่งภูมิภาคอาเซียน ครั้งที่ 5 หรือ อาเซียนสคูลเกมส์ 2013 ที่ประเทศเวียดนาม วุฒิชัยได้เป็นตัวแทนถือธงชาติไทยนำทัพนักกีฬาไทยเข้าสู่สนามในพิธีเปิด รวมถึงเป็นผู้มีส่วนสูงมากที่สุดของมหกรรมการแข่งขันดังกล่าว นอกจากนี้ วุฒิชัยได้เป็นหนึ่งในนักกีฬาวอลเลย์บอลชายทีมชาติไทยที่เข้าร่วมแข่งขันซีเกมส์ 2013 ที่จัดขึ้น ณ ประเทศพม่า ในเดือนธันวาคม พ.ศ. 2556 โดยได้รับกำหนดเป็นตัวสำรอง ด้านชีวิตส่วนตัว วุฒิชัยเป็นพี่ชายคนโตในจำนวนพี่น้อง 3 คน โดยมีบิดาประกอบอาชีพช่าง และมารดาชื่อสมจิตร สุขศาลา ประกอบอาชีพเสริมสวย นอกจากนี้ วุฒิชัยมีความสามารถด้านการวาดภาพ รวมถึงมีนักวอลเลย์บอลในดวงใจคือ วันชัย ทัพวิเศษเกียรติประวัติเกียรติประวัติ. - พ.ศ. 2555 - เหรียญเงิน ร่วมกับทีมนครราชสีมา จากการแข่งขันกีฬาวอลเลย์บอลชาย ในกีฬาเยาวชนแห่งชาติ ครั้งที่ 28 ที่จังหวัดภูเก็ต - พ.ศ. 2555 - อันดับ 3 ร่วมกับวอลเลย์บอลชายทีมชาติไทย จากการแข่งขันเอเชียแปซิฟิคคัพ 2012 ที่เมืองฟุกุโอะกะ ประเทศญี่ปุ่น - พ.ศ. 2556 - ชนะเลิศ ร่วมกับทีมนครราชสีมา จากการแข่งขันกีฬาวอลเลย์บอลชาย ในกีฬาเยาวชนแห่งชาติ ครั้งที่ 29 ที่จังหวัดมหาสารคาม - พ.ศ. 2556 - ชนะเลิศ ร่วมกับสโมสรวอลเลย์บอลนครราชสีมา จากการแข่งขันวอลเลย์บอลไทยแลนด์ลีก 2013 - พ.ศ. 2557 - ชนะเลิศ ร่วมกับสโมสรวอลเลย์บอลนครราชสีมา จากการแข่งขันวอลเลย์บอลไทยแลนด์ลีก 2014รางวัลบุคคลรางวัลบุคคล. - นักกีฬายอดเยี่ยมชาย - กีฬาเยาวชนแห่งชาติ ครั้งที่ 29 ที่จังหวัดมหาสารคาม - บล็อกยอดเยี่ยมชาย - วอลเลย์บอลไทยแลนด์ลีก 2013</doc>
