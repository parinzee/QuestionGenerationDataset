<doc id="814076" url="https://th.wikipedia.org/wiki?curid=814076" title="ค็อนราท เก็สส์เนอร์">ค็อนราท เก็สส์เนอร์ ค็อนราท เก็สส์เนอร์ (; 26 มีนาคม ค.ศ. 1516 – 13 ธันวาคม ค.ศ. 1565) เป็นนักธรรมชาติวิทยา แพทย์และนักภาษาศาสตร์ชาวสวิส เกิดที่เมืองซูริก เป็นบุตรชายของเออร์ซุส เก็สส์เนอร์ และอกาเธอ ฟริตซ์ (หรือ ฟริก) ต่อมาเก็สส์เนอร์ไปอาศัยอยู่กับลุงที่ทำงานด้านสมุนไพร ทำให้เขาสนใจด้านพืชตั้งแต่เด็ก เก็สส์เนอร์เรียนที่เมืองซูริกและเซมินารีในเฟรามึนสเตอร์และได้รับการสนับสนุนให้เรียนที่มหาวิทยาลัยสทราซบูร์และมหาวิทยาลัยบูร์ช หลังบิดาเสียชีวิตในสงครามคัพเพิลครั้งที่สอง เก็สส์เนอร์ย้ายไปอยู่ที่เมืองสทราซบูร์และเรียนภาษาฮีบรูที่สถาบันในเมืองนั้น แต่ความขัดแย้งทางศาสนาทำให้เขาต้องย้ายกลับมาอยู่ที่ซูริก ต่อมาเก็สส์เนอร์แต่งงานกับบาร์บารา ซิงเจอรินและได้รับความช่วยเหลือจากเพื่อนให้เข้าเรียนที่เมืองบาเซิลในปี ค.ศ. 1536 และดำรงตำแหน่งศาสตราจารย์ด้านภาษากรีกที่มหาวิทยาลัยโลซานน์ในปีต่อมา ในปี ค.ศ. 1540 เก็สส์เนอร์ย้ายไปอยู่ที่เมืองมงเปอลีเยเพื่อเรียนวิชาแพทย์และกลับมาซูริกเพื่อทำงานเป็นแพทย์และสอนหนังสือ เก็สส์เนอร์เสียชีวิตด้วยกาฬโรคในปี ค.ศ. 1565 เก็สส์เนอร์มีผลงานที่สำคัญคือ Historia animalium ("ประวัติศาสตร์ของสัตว์") ซึ่งเป็นสารานุกรมจำนวน 5 เล่มที่บันทึกข้อมูลเกี่ยวกับสัตว์ทุกชนิดที่รู้จักในสมัยนั้น ถือเป็นหนึ่งในผลงานด้านสัตววิทยายุคใหม่ ต่อมาชื่อของเก็สส์เนอร์ได้รับการนำไปตั้งเป็นชื่อวงศ์ว่านไก่แดง (Gesneriaceae), สกุลพืช Gesneria และสกุลผีเสื้อกลางคืน Gesneria</doc>
