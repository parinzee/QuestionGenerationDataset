<doc id="601657" url="https://th.wikipedia.org/wiki?curid=601657" title="สาธิต เซกัล">สาธิต เซกัล นายสาธิต เซกัล (; ; เกิด 14 เมษายน — ) เป็นนักธุรกิจสิ่งพิมพ์ชาวอินเดีย ที่อาศัยอยู่ในประเทศไทย เคยดำรงตำแหน่งประธานหอการค้าอินเดีย-ไทย หอการค้าไทย-อิสราเอล และประธานสมาคมนักธุรกิจอินเดีย-ไทย นายเซกัลเกิดที่เมืองเดลี ประเทศอินเดีย เข้ามาใช้ชีวิตอยู่ในประเทศไทยตั้งแต่อายุ 5 ปี ครอบครัวเป็นชาวไทยฮินดูเชื้อสายอินเดียจากรัฐปัญจาบและเคยใช้ชีวิตอยู่ที่จังหวัดอุบลราชธานีมาก่อน โดยสามารถพูดภาษาอีสานได้อย่างคล่องแคล่ว จบการศึกษาจากวิทยาลัย Hans Raj มหาวิทยาลัยเดลี เคยทำงานที่หนังสือพิมพ์บางกอกโพสต์ ก่อนจะมาเปิดธุรกิจนิตยสารภาษาอังกฤษเป็นของตัวเองวิกฤตการณ์การเมืองไทย พ.ศ. 2556–2557 วิกฤตการณ์การเมืองไทย พ.ศ. 2556–2557. ในช่วงการชุมนุมทางการเมืองในปี พ.ศ. 2556 นายสาธิตได้เข้าร่วมชุมนุมกับกปปส. (คณะกรรมการประชาชนเพื่อการเปลี่ยนแปลงประเทศไทยให้เป็นประชาธิปไตยที่สมบูรณ์อันมีพระมหากษัตริย์เป็นประมุข) โดยเข้าร่วมชุมนุมตั้งแต่ต้นที่สถานีรถไฟสามเสน ด้วยการแจกพระบรมฉายาลักษณ์พระบาทสมเด็จพระเจ้าอยู่หัวให้แก่ผู้ชุมนุม และถูกเชิญมาขึ้นเวทีปราศรัย จึงได้เป็นที่รู้จักกันโดยทั่ว และต่อมายังได้เป็นแนวร่วมคนสำคัญของกปปส. โดยมีบทบาทเป็นผู้นำกลุ่มผู้ชุมนุมเดินขบวนจากถนนสีลมเข้าปิดล้อมทำเนียบรัฐบาลในวันที่ 9 ธันวาคม พ.ศ. 2556 ที่เป็นการชุมนุมใหญ่ และต่อมายังเป็นผู้รับผิดชอบเวทีปราศรัยที่แยกศาลาแดง และสวนลุมพินี ร่วมกับนายวิทยา แก้วภราดัย แกนนำกปปส.ด้วย ต่อมานายสาธิตได้ถูกดำเนินการทางกฎหมายโดยหน่วยงานกำกับดูแลสถานการณ์ฉุกเฉินของรัฐบาล ศูนย์รักษาความสงบ (ศรส.) โดยสั่งการให้สำนักงานตรวจคนเข้าเมือง (ต.ม.) เนรเทศออกจากประเทศไทย โดยศาลอาญามีหมายจับแกนนำ กปปส. รวม 43 คน ผู้ต้องหาคดีกบฏ และความผิดอื่น รวม 8 ข้อหา เพื่อติดตามตัวมาดำเนินกระบวนการตามกฎหมาย โดยนายสาธิตเป็นผู้ต้องหาหมายเลขที่ 42 และมีความพยายามจะล้อมจับนายสาธิตด้วยถึงที่คอนโดมิเนียมที่พักอาศัย แต่ไม่สำเร็จ แต่ท้ายสุดก็มีคำสั่งจากศาลแพ่งไม่ให้มีการเนรเทศ โดยชี้ว่าเป็นการเลือกปฏิบัติ</doc>
