<doc id="882514" url="https://th.wikipedia.org/wiki?curid=882514" title="ลุกวอตยูเมดมีดู">ลุกวอตยูเมดมีดู "ลุกวอตยูเมดมีดู" () เป็นเพลงของนักร้องนักแต่งเพลงชาวอเมริกัน เทย์เลอร์ สวิฟต์ จากสตูดิโออัลบั้มที่หก เรพิวเทชัน (2017) เพลงออกจำหน่ายในวันที่ 25 สิงหาคม ค.ศ. 2017 พร้อมกับการเปิดสั่งซื้ออัลบั้มล่วงหน้า สวิฟต์แต่งเพลงร่วมกับแจ็ก แอนโทนอฟฟ์ เพลงมีการสอดแทรกดนตรีของเพลง "ไอม์ทูเซกซี" ของไรต์เซดเฟรด ดังนั้นเฟรด แฟร์แบรส ริชาร์ด แฟร์แบรส และร็อบ แมนโซลี สมาชิกวงดังกล่าวได้รับเครดิตเป็นผู้แต่งเพลงนี้ด้วย การตอบรับจากนักวิจารณ์แบบออกเป็นสองฝั่ง ด้วยปัจจัยเกี่ยวกับการเปลี่ยนแปลงลักษณะของสวิฟต์ มิวสิกวิดีโอกำกับโดยโจเซฟ คาห์น และกลายเป็นมิวสิกวิดีโอที่มีผู้ชมมากที่สุดภายใน 24 ชั่วโมง เพลงทำลายสถิติมากมาย ขึ้นอันดับหนึ่งในชาร์ตของหลายประเทศ รวมถึงสหราชอาณาจักร โดยเป็นซิงเกิลอันดับหนึ่งเพลงแรกของเธอ เพลงขึ้นอันดับหนึ่งในไอร์แลนด์ ออสเตรเลีย และเป็นเพลงที่ห้าที่ขึ้นอันดับหนึ่งในชาร์ตบิลบอร์ดฮอต 100การออกจำหน่าย การออกจำหน่าย. ในวันที่ 18 สิงหาคม ค.ศ. 2017 สวิฟต์ล้างบัญชีสื่อสังคมของเธอทั้งหมด ทำให้เกิดข่าวลือว่าเพลงใหม่จะมาในเร็ว ๆ นี้ ในวันที่ 21 สิงหาคม สวิฟต์แบ่งปันวิดีโอยาว 10 วินาทีบนแพลตฟอร์มสื่อสังคมต่าง ๆ ของเธอ แสดงให้เห็นหางของงูตัวหนึ่ง ส่วนที่สองปรากฏในวันถัดมา และในวันที่ 23 สิงหาคม เธออัปโหลดวิดีโอตัวที่สาม แสดงให้เห็นหัวของงูตัวเดิม ในวันเดียวกัน สวิฟต์ประกาศว่าซิงเกิลแรกจากอัลบั้มที่หกชื่อ เรพิวเทชัน จะออกมาในวันที่ 24 สิงหาคม เพลงได้รับสตรีมมากกว่าแปดล้านครั้งหลังสปอทิฟายออกเผยแพร่เพลงภายใน 24 ชั่วโมง ทำลายสถิติสตรีมเพลงเพลงเดียวสูงสุดในวันแรก สังกัดบิกแมชีนเรเคิดส์ส่งเพลงเข้าสถานีวิทยุเพลงร่วมสมัยของอเมริกาในวันที่ 29 สิงหาคม ค.ศ. 2017 วิดีโอเนื้อเพลงมีต้นแบบจากกระบวนจินตภาพของซอล แบสส์ ที่ใช้ในภาพยนตร์พิศวาสหลอน ออกเผยแพร่ทางบัญชีวีโวของสวิฟต์ในวันที่ 25 สิงหาคม ค.ศ. 2017 วิดีโอผลิตโดยสวิฟต์และโจเซฟ คาห์น มีผู้เข้าชมมากกว่า 19 ล้านครั้งใน 24 ชั่วโมงแรกบนยูทูบ ทำลายสถิติเดิมคือเพลง "ซัมทิงจัสต์ไลก์ดิส" ของเดอะเชนสโมเกอส์และโคลด์เพลย์</doc>
