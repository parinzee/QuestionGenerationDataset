<doc id="384813" url="https://th.wikipedia.org/wiki?curid=384813" title="เหตุรถไฟชนกันที่เหวินโจว พ.ศ. 2554">เหตุรถไฟชนกันที่เหวินโจว พ.ศ. 2554 เหตุรถไฟชนกันที่เหวินโจว เกิดขึ้นเมื่อวันที่ 23 กรกฎาคม พ.ศ. 2554 โดยรถไฟความเร็วสูงสองขบวนประสบอุบัติเหตุชนและตกรางในเหวินโจว มณฑลเจ้อเจียง ประเทศจีน รถไฟทั้งสองขบวนนั้นกำลังแล่นอยู่บนทางรถไฟสายหนิงโป-ไท่โจว-เหวินโจวขณะเกิดเหตุ สื่อของรัฐจีนยืนยันมีผู้เสียชีวิตที่ได้รับการยืนยันแล้ว 39 คน และอย่างน้อย 192 คนถูกนำตัวส่งโรงพยาบาล ในจำนวนนี้มี 12 คนได้รับบาดเจ็บสาหัส อย่างไรก็ตาม ตามสถิติของบริษัทประกันภัย มีผู้เสียชีวิตมากกว่า 120 คน สำหรับสาเหตุคาดว่าเป็นเพราะระบบอาณัติสัญญาณรถไฟล้มเหลวลำดับเหตุการณ์ ลำดับเหตุการณ์. รถไฟทั้งสองกำลังวิ่งอยู่บนสะพานรถไฟสูง 20 เมตรระหว่างนครหังโจวกับฝูโจวเมื่อรถไฟทั้งสองขบวนชนกัน เมื่อเวลาประมาณ 20.00 น. ตามเวลามาตรฐานจีน รถไฟหมายเลข D3115 (CRH1-046B) บรรทุกผู้โดยสาร 1,072 คน กำลังมุ่งหน้าจากสถานีรถไฟหังโจวไปยังสถานีฝูโจวใต้สูญเสียพลังงานก่อนจะหยุดลงเหนือสะพานรถไฟ ซึ่งเกิดจากฟ้าผ่าที่เกิดขึ้นจากพายุฝนฟ้าคะนองที่อยู่ห่างไปทางใต้ 32 กิโลเมตร และทางตะวันตก 97 กิโลเมตรจากสะพานรถไฟแห่งนั้น ไม่นานหลังจากนั้น รถไฟหมายเลข D301 (CRH2-139E) บรรทุกผู้โดยสาร 558 คน กำลังมุ่งหน้าจากสถานีรถไฟปักกิ่งใต้ไปยังสถานีฝูโจว ชนเข้ากับท้ายขบวนรถไฟหมายเลข D3115 ที่กำลังจอดนิ่งสนิทอยู่ ตู้โดยสารที่สิบห้าและสิบหกท้ายขบวน D3115 และตู้โดยสารสี่ตู้หน้าของ D301 ตกราง และมีตู้โดยสารสี่ตู้ตกจากสะพานรถไฟ สามตู้ในจำนวนนี้ลงมาอยู่ในแนวราบกับพื้น ส่วนตู้ที่สี่นั้นค้างอยู่ในแนวดิ่งกับพื้น โดยปลายด้านหนึ่งอยู่บนพื้นและอีกด้านหนึ่งยังพิงอยู่กับสะพานรถไฟ สาเหตุดั้งเดิมของเหตุชนกันดังกล่าวว่ากันว่าเป็นฟ้าผ่ารถไฟขบวนแรก ซึ่งเป็นเหตุให้รถไฟขบวนดังกล่าวสูญเสียพลังงานและหยุดสนิทบนราง อย่างไรก็ตาม อีกห้าวันให้หลังเหตุชนกันดังกล่าว บริษัทสถาบันวิจัยและออกแบบสัญญาณและการสื่อสารการรถไฟแห่งชาติปักกิ่ง จำกัด สถาบันวิจัยการรถไฟ แสดงความรับผิดชอบ โดยระบุในรายงานว่า สัญญาณบนรางไม่ได้เปลี่ยนเป็นสีแดง และเจ้าหน้าที่สังเกตไม่เห็นข้อผิดพลาดนี้ ซีซีทีวีรายงานเมื่อวันที่ 25 กรกฎาคม ว่า กระทรวงการรถไฟประกาศว่ามีผู้เสียชีวิต 39 คน และบาดเจ็บ 192 คน เซียง เหว่ยยี่ วัยสองขวบ เป็นบุคคลสุดท้ายที่ถูกช่วยชีวิต 21 ชั่วโมงหลังเกิดเหตุ ผู้ปกครองทั้งสองของเธอเสียชีวิตในเหตุการณ์ สถานเอกอัครราชทูตสหรัฐในปักกิ่งระบุในวันที่ 25 กรกฎาคม ว่า พลเมืองสหรัฐสองคนเสียชีวิตในเหตุการณ์นี้ด้วย สถานกงสุลอิตาลีประจำเซี่ยงไฮ้ ว่า มีพลเมืองอิตาลีสองคนเสียชีวิต</doc>
