<doc id="106876" url="https://th.wikipedia.org/wiki?curid=106876" title="ซันจอร์โจมัจโจเร">ซันจอร์โจมัจโจเร ซันจอร์โจมัจโจเร ( ; เวนิส: San Zorzi Mazor) เป็นเกาะแห่งหนึ่งในเมืองเวนิส ประเทศอิตาลี ขึ้นกับเขตเทศบาลซันมาร์โก เกาะตั้งอยู่ทางตะวันออกของเกาะจูเดกกา และอยู่ทางใต้ของเกาะหลักเมืองเวนิส เกาะถูกล้อมรอบด้วย คลองกราเซีย คลองจูเดกกา และคลองซันมาร์โกประวัติ ประวัติ. เกาะซันจอร์โจมัจโจเรถูกครอบครองโดยจักรวรรดิโรมัน ก่อนถูกตระกูลเมมโม (Memmo) เข้าครองเป็นเจ้าของเกาะนี้จึงถูกเรียกว่า อินซูลาเมมเมีย (Insula Memmia) ครั้นในปี ค.ศ. 829 ได้มีการสร้างโบสถ์ในคริสต์ศาสนาเพื่ออุทิศถวายแด่นักบุญจอร์จ และตั้งชื่อว่า ซันจอร์โจมัจโจเร เพื่อให้แตกต่างกับชื่อซันจอร์โจอินอัลกา (San Giorgio in Alga) ซึ่งตั้งอยู่ไม่ห่างกันนัก กระทั่งในปี ค.ศ. 982 บาทหลวงโจวันนี โมโรซีนี (Giovanni Morosini) นักบวชคณะเบเนดิกตินได้เข้ามาก่อตั้งอารามบนเกาะ ตั้งชื่อว่าอารามซันจอร์โจ และได้ส่งคำร้องแด่ตรีบูโน เมมโม (Tribuno Memmo) ดอเจในขณะนั้น ให้บริจาคทั้งเกาะเพื่อสร้างอารามเกื้อหนุนพระศาสนา และเกาะซันจอร์โจเป็นที่รู้จักยิ่งขึ้นจากโบสถ์ซันจอร์โจมัจโจเร ที่ออกแบบโดยอันเดรอา ปัลลาดีโอ (Andrea Palladio) เมื่อปี ค.ศ. 1566 ปัจจุบันเกาะซันจอร์โจมัจโจเรเป็นที่ตั้งของห้องสมุดศูนย์ศิลปะมูลนิธิชีนี (Fondazione Giorgio Cini) โรงภาพยนตร์กลางแจ้งเตอาโตรแวร์เด (Teatro Verde) และมีท่าเรืออยู่สองแห่ง คือ ดาร์เซนากรอเซ (Darsena Crose) ทางเหนือของเกาะ และดาร์เซนาแวร์เด (Darsena Verde) ทางใต้ของเกาะ</doc>
