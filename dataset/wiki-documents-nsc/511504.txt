<doc id="511504" url="https://th.wikipedia.org/wiki?curid=511504" title="Brookesia micra">Brookesia micra Brookesia micra (/บรู๊ค-เค-เซีย-ไม-คร่า/) เป็นสัตว์เลื้อยคลานขนาดเล็ก จำพวกกิ้งก่าคาเมเลี่ยนชนิดหนึ่ง Brookesia micra เป็นกิ้งก่าคาเมเลี่ยนในสกุล Brookesia ชนิดใหม่ที่ได้รับการค้นพบเมื่อปี ค.ศ. 2007 และได้รับการประกาศในวันที่ 14 กุมภาพันธ์ ค.ศ. 2012 ว่าเป็นกิ้งก่าชนิดที่เล็กที่สุดในโลก Brookesia micra มีความยาวตั้งแต่หัวจรดปลายหางแค่ 2.4 เซนติเมตรเท่านั้น เล็กจนสามารถเกาะบนหัวไม้ขีดไฟได้ มีลำตัวสีน้ำตาลเข้มเหมือนกองใบไม้ เพราะอาศัยอยู่ตามกองใบไม้ที่หล่นทับถมกันตามพื้นดิน ปลายหางสามารถม้วนได้เพียงแค่เกาะเกี่ยวไปตามพื้นดินหรือพุ่มไม้เตี้ย ๆ เท่านั้น ไม่สามารถใช้ปีนต้นไม้สูง ๆ ได้ พบกระจายพันธุ์เฉพาะป่าดิบชื้นในโนซี่ มังกาเบ ซึ่งเป็นเกาะเล็ก ๆ ทางตอนเหนือของเกาะมาดากัสการ์ที่เดียวบนโลกเท่านั้น เป็นกิ้งก่าที่หายากมาก เมื่อถูกคุกคามจะงอตัวแสร้งทำเป็นใบไม้แห้งเพื่อหลอก มีความเชื่อของชาวพื้นเมืองมาดากัสการ์ว่าถ้าเหยียบถูกแม้จะไม่ได้ตั้งใจ จะนำมาซึ่งโชคร้าย</doc>
