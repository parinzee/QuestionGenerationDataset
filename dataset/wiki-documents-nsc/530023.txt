<doc id="530023" url="https://th.wikipedia.org/wiki?curid=530023" title="ควีโยมี">ควีโยมี ควีโยมี () เป็นซิงเกิลเพลงเคป็อปของฮารี (Hari) นักร้องชาวสาธารณรัฐเกาหลี ซึ่งเผยแพร่ตั้งแต่วันที่ 18 กุมภาพันธ์ 2556 เพลงนี้ได้รับแรงบันดาลใจจากท่าทางที่เรียก "ควีโยมีเพลเยอร์" (Gwiyomi Player) ของนักแร็ปช็อง อิล-ฮุน (Jung Il-hoon) ซึ่งกลายเป็นอินเทอร์เน็ตมีมเมื่อเดือนตุลาคม 2555 หลังจากที่ปรากฏในรายการวาไรตี้ บีทูบีเอ็มทีวีไดเอรีเมนี (BToB MTV DiaryMany) และส่งผลให้พลเมืองเครือข่ายในเอเชียพากันเผยแพร่ท่าทางในแบบฉบับของตนเองลงอินเทอร์เน็ตด้วยศัพทมูล ศัพทมูล. บางกอกโพสต์ ว่า "ควีโยมี" เป็นภาษาปากเกาหลีหมายถึงบุคคลน่ารัก ส่วนเนื้อเพลงมีความหมายว่า "1 + 1 = น่ารัก, 2 + 2 = น่ารัก ฯลฯ" ในทางภาษาศาสตร์ "ควีโยมี" มาจากคำวิเศษณ์ "ควียออุน" (귀여운, gwiyeoun) ซึ่งหมายความว่า น่ารัก โดย "ควียอ" (귀여, gwiyeo) แปลว่า ความน่ารัก และ "อุน" (운, un) เป็นปัจจัย ส่วน "มี" (미, mi) นั้นเป็นวิเศษณ์ ใช้แปลงวิเศษณ์ด้วยกันให้เป็นนาม เมื่อเติมท้ายคำวิเศษณ์ด้วยกันแล้วจะมีผลเป็นบุคคลวัต เพราะฉะนั้น "ควีโยมี" จึงแปลว่า บุคคลน่ารักการเผยแพร่และผลตอบรับ การเผยแพร่และผลตอบรับ. ท่าควีโยมีเพลเยอร์นั้นปรากฏครั้งแรกเมื่อเดือนตุลาคม 2555 ในรายการ บีทูบีเอ็มทีวีไดเอรีเมนี ครั้งนั้นมีวงไอดอลบีทูบี (BtoB) เป็นผู้ร่วมรายการ และชอง อิล-ฮุน สมาชิกวงบีทูบี ได้แสดงท่าทางต่าง ๆ พร้อมถ้อยคำ "ควีโยมี" ท่าทางดังกล่าวนี้บรรดาผู้นิยมเคป็อปเห็นว่าน่ารักน่าชม และได้รับการทำซ้ำโดยศิลปินเกาหลีอีกหลายคนในช่วงปลายปี 2555 เช่น มิสเอ (Miss A), เกิลส์เจเนอเรชัน (Girls' Generation), อินฟินิท (Infinite) และซิสตาร์ (Sistar) ครั้นวันที่ 18 กุมภาพันธ์ 2556 ฮารีได้เผยแพร่เพลงชื่อ "ควีโยมี" โดยขับร้องเนื้อเพลงไปพร้อมกับทำท่าควีโยมีเพลเยอร์ ต่อมา ช็อง อิล-ฮุน ร้องเพลงดังกล่าวพร้อมทำท่าควีโยมีเพลเยอร์ แล้วอัดมิวสิควีดีโอลงเผยแพร่ในช่องของบริษัทคิวบ์เอนเตอร์เทนเมนต์ (Cube Entertainment) บนเว็บไซต์ยูทูบ (YouTube) เป็นเหตุให้เพลงได้รับความนิยมอย่างรวดเร็ว ทั้งยังเป็นแรงบันดาลใจให้วัยรุ่นชาวเกาหลีใต้จำนวนมากเผยแพร่วีดิทัศน์ตนเองร้องและทำท่าทำนองเดียวกันลงบนอินเทอร์เน็ต เว็บไซต์ซูมพี (Soompi) กล่าวว่า ในภายหลัง วีดิทัศน์เหล่านี้หลายฉบับได้รับความนิยมในเว็บท่าภาษาเกาหลีหลายเว็บไซต์เช่นกัน ตั้งแต่เดือนมีนาคม 2556 เป็นต้นมา วัยรุ่นเอเชียตะวันออกเฉียงใต้ โดยเฉพาะประเทศไทยและประเทศฟิลิปปินส์ ได้เผยแพร่วีดิทัศน์ตนเองร้องและทำท่าอย่างเดียวกัน ในจำนวนนี้ รวมถึงชาวไทยบางคนผู้มีชื่อเสียง เช่น หนึ่งธิดา โสภณ และวิรพร จิรเวชสุนทรกุล วันที่ 26 มีนาคม 2556 บางกอกโพสต์ พรรณนาว่า เพลง "ควีโยมี" เป็นกระแสความสนใจเสมือนไวรัสบนเว็บไซต์กระแสล่าสุดที่มาแทน "คังนัมสไตล์" (Gangnam Style) สำหรับประเทศฟิลิปปินส์นั้น "ควีโยมี" ได้รับความนิยมหลังจากที่ไวซ์ กานดา (Vice Ganda) พิธีกรและนักแสดงตลก ทำฉบับของตนในรายการโทรทัศน์ อิตส์โชว์ไทม์ (It's Showtime) ของช่องเอบีเอส-อีบีเอ็น (ABS-CBN) ครั้นต้นเดือนเมษายน 2556 ศูนย์ข้อมูลข่าวสารอินเทอร์เน็ตจีน (China Internet Information Center) ซึ่งเป็นเว็บท่าภายใต้การกำกับดูแลของสำนักข้อมูลข่าวสาร คณะรัฐมนตรี (State Council Information Office) รายงานว่า ผู้ใช้อินเทอร์เน็ตชาวจีนจำนวนมากก็ได้ทำ "ควีโยมี" ฉบับของตนลงเผยแพร่ทางอินเทอร์เน็ต โดยวันที่ 2 เมษายน 2556 สำนักข่าวซินหัว (Xinhua News Agency) เผยแพร่บทความในหนังสือพิมพ์ว่า "ควีโยมี" เป็นท่วงทำนองเพลงเกาหลีใต้ฉบับล่าสุดที่ได้รับความนิยมเหนือกว่า "คังนัมสไตล์" ปรากฏการณ์ควีโยมียังเกิดขึ้นในประเทศอื่น ๆ ณ ภูมิภาคเดียวกัน เป็นต้นว่า ประเทศมาเลเซีย ประเทศสิงคโปร์ ฮ่องกง และสาธารณรัฐจีน</doc>
