<doc id="348840" url="https://th.wikipedia.org/wiki?curid=348840" title="รอสส์ เพโรต์">รอสส์ เพโรต์ รอสส์ เพโรต์ (เกิด 27 มิถุนายน ค.ศ. 1930) เป็นนักธุรกิจชาวอเมริกันจากรัฐเทกซัส มีชื่อเสียงจากการสมัครรับเลือกตั้งประธานาธิบดีแห่งสหรัฐอเมริกา 2 สมัยในปี ค.ศ. 1992 และ 1996 เพโรต์เป็นผู้ก่อตั้งบริษัท Electronic Data Systems (EDS) ในปี ค.ศ. 1962 เป็นบริษัทผู้ให้บริการด้านคอมพิวเตอร์ เขาได้ขายบริษัทนี้ต่อให้กับเจเนอรัลมอเตอร์ในปี ค.ศ. 1984 ซึ่งได้ขายต่อให้กับฮิวเลตต์-แพคการ์ดในปี 2008 ปัจจุบันบริษัทใช้ชื่อว่า "EDS, an HP company" หลังจากขาย EDS ให้กับเจเนอรัลมอเตอร์ไป เพโรต์ได้ตั้งบริษัทใหม่ชื่อว่า Perot Systems ในปี ค.ศ. 1988 ซึ่งก็ได้ขายกิจการให้กับเดลล์ไปในปี 2009 ในราคา 3.9 พันล้านดอลลาร์สหรัฐ เพโรต์ลงสมัครรับเลือกตั้งในปี ค.ศ. 1992 ในฐานะผู้สมัครอิสระ ส่วนในการเลือกตั้งครั้งถัดมา เขาได้ก่อตั้งพรรคการเมืองชื่อ พรรคปฏิรูป (Reform Party) เป็นพรรคทางเลือกนอกเหนือจากพรรคเดโมแครตและพรรครีพับลิกัน ในการเลือกตั้งปี 1992 เขาได้รับคะแนนเสียงป็อปปูลาร์โหวต 19,741,065 คะแนน คิดเป็น 18.9% คิดเป็นผู้สมัครนอกเหนือจากสองพรรคใหญ่ที่ได้รับคะแนนสูงสุด นับตั้งแต่ธีโอดอร์ รูสเวลต์ ที่ลงสมัครรับเลือกตั้งในนามพรรคก้าวหน้า (Progressive Party) ในปี ค.ศ. 1912</doc>
