<doc id="342231" url="https://th.wikipedia.org/wiki?curid=342231" title="ชีริ เด็ดหัวใจยอดจารชน">ชีริ เด็ดหัวใจยอดจารชน ชีริ เด็ดหัวใจยอดจารชน ชื่อภาษาไทยของภาพยนตร์แอ๊คชั่นสัญชาติเกาหลีใต้เรื่อง Shiri (ฮันกึล: 쉬리, ระบบกระทรวงวัฒนธรรมเกาหลี 2000: Swiri, ระบบแมกคูน-ไรซ์ชาวเออร์: Swiri) นำแสดงโดย ฮัน ซุคยู, ชอย มินซิก, ยุนจิน คิม, ซอง คังโฮ บทภาพยนตร์และกำกับการแสดงโดย กัง เจกิวเนื้อเรื่อง เนื้อเรื่อง. ริว (ฮัน ซุคยู) และ ลี (ซอง คังโฮ) เป็นเจ้าหน้าที่พิเศษของ O.P. ซึ่งเป็นหน่วยสืบราชการลับของเกาหลีใต้ หลิม ซึ่งเป็นนักค้าอาวุธเถื่อนได้ถูกมือปืนรายหนึ่งลอบยิงในช่วง 1 วัน หลังจากที่เขาสมัครใจ ที่จะบอกข้อมูลสำคัญบางประการแก่ริวและลี จากการเสียชีวิตของหลิม โดยสัญชาตญาณ ริวได้ตั้งข้อสงสัยเกี่ยวกับการพัวพันของ ฮี มือปืนฝีมือดีที่สุดของกองกำลังพิเศษที่ 8 ของเกาหลีเหนือ โดยก่อนหน้านี้ ฮีได้ลอบสังหารเจ้าหน้าที่รัฐบาลหลายราย และได้หลบซ่อนตัวจากการติดตามอย่างไม่หยุดหย่อนของริว และในขณะนี้ เธอได้กลับมาอีกครั้งหลังจาก 1 ปีผ่านไป ริวและลีได้สืบสวนการเสียชีวิตของหลิม และในกระบวนการสืบสวนดังกล่าว พวกเขาก็ได้พบว่า ฮีได้พยายามที่จะสร้างความมั่นใจ เกี่ยวกับการครอบครอง CTX ของเธอ โดย CTX เป็นระเบิดเหลว ที่ได้รับการพัฒนาขึ้นใหม่ โดยห้องแล็บ Nat 1 Defense Lab ด้วยความช่วยเหลือของหลิม ริวและลีได้รีบรุดไปยังห้องแล็บดังกล่าว แต่ก็ยังไปถึงช้ากว่าฮี ซึ่งได้สังหารนักวิจัยที่ดูแลห้องแล็บดังกล่าวแล้ว ทางด้าน ปาร์ค (ชอย มิน ซิค) เจ้าหน้าที่ระดับสูงของกองกำลังพิเศษที่ 8 ของเกาหลีเหนือ ได้ประสบความสำเร็จในการยึดระเบิด CTX ในขณะที่กำลังมีการขนส่ง ไปยังสำนักงานใหญ่ของกลุ่มดังกล่าว ริวและลีได้พยายามติดตามหา CTX แต่ก็ต้องตกหลุมพรางของปาร์ค จนแทบจะเอาชีวิตไม่รอด และจากฟิล์มที่ถูกบันทึกไว้ โดยกล้องวงจรปิดที่ติดไว้บนรถโดยสารนั้น ริวสามารถระบุตัวผู้ที่มีส่วนพัวพัน กับการโจรกรรมดังกล่าวก็คือ ปาร์ค ผู้ซึ่งริวได้เคยพบมาก่อนหน้านี้ ในปฏิบัติการสลัดอากาศ ความจริงที่ว่า ฮีมักจะชิงลงมือก่อนเสมอ ในการดำเนินการที่แน่ชัดทุกอย่างของ O.P. นั้น ก็เป็นสิ่งที่บอกพวกเขา เกี่ยวกับการรั่วไหล ของความลับของหน่วยสืบราชการลับดังกล่าว และทำให้พวกเขาต้องระมัดระวัง ในการจับตาดูบรรดาหนอนบ่อนไส้ ในขณะที่ทุกคนต่างก็พยายามกันอย่างหนัก ในการที่จะได้ระเบิด CTX กลับคืนมานั้น ผู้อำนวยการโค,ริว และ ลี ต่างก็หวาดระแวงซึ่งกันและกัน ซึ่งก็ทำให้เกิดสถานการณ์ที่ซับซ้อน และกลืนไม่เข้าคายไม่ออก ในขณะที่สถานการณ์ดังกล่าวยังไม่คลี่คลาย กำหนดวันแต่งงานของริว และ ฮุน (ยุนจิน คิม) แฟนสาว ก็ใกล้จะมาถึงอย่างรวดเร็ว แต่การแต่งงานของพวกเขา ก็เป็นสัญญาณบ่งชี้อีกประการหนึ่ง เกี่ยวกับโชคร้ายที่กำลังจะมาถึงเบื้องหลังและการประสบความสำเร็จ เบื้องหลังและการประสบความสำเร็จ. Shiri เป็นภาพยนตร์แนวแอ๊คชั่นจารชนของเกาหลีใต้ ออกฉายในปี ค.ศ. 1999 โดยตั้งชื่อมาจากชื่อปลาน้ำจืดขนาดเล็กชนิดหนึ่ง (Coreoleuciscus splendidus) ที่อยู่ในวงศ์ปลาตะเพียน ที่อาศัยเฉพาะตามแหล่งน้ำสะอาดของคาบสมุทรเกาหลี ซึ่งเป็นชื่อที่ถูกนำมาใช้เป็นรหัสลับที่ใช้โดยหน่วยสืบราชการลับ ของกองกำลังพิเศษที่ 8 ของเกาหลีเหนือ เมื่อออกฉายแล้ว Shiri ประสบความสำเร็จอย่างยิ่ง ได้รับรางวัลต่าง ๆ มากมาย ทั้งในประเทศและระดับนานาชาติ อาทิ รางวัลตัดต่อยอดเยี่ยม (เทศกาลภาพยนตร์เอเชีย-แปซิฟิค), รางวัลภาพยนตร์ยอดเยี่ยม (สมาคมวิจารณ์ภาพยนตร์ของเกาหลี) และ 6 รางวัลเกียรติยศจาก Golden Bell Awards (เสมือนรางวัลออสการ์ของเกาหลี) เป็นต้น และทำให้ กัง เจกิว ผู้กำกับและผู้เขียนบทได้รับการยกย่องว่าเป็นผู้กำกับภาพยนตร์แอ๊คชั่นในระดับชั้นนำของเอเชียที่เทียบเท่ากับ จอห์น วู หรือ ฉีเคอะ ผู้กำกับชาวฮ่องกงที่มีชื่อเสียงระดับโลก (ซึ่งต่อมา กัง เจกิว ก็ได้กำกับภาพยนตร์เรื่องต่อมาซึ่งก็ทำรายได้และคำวิจารณ์เป็นจำนวนมากอีกเรื่อง คือ Taegukgi ในปี ค.ศ. 2004) โดยภาพยนตร์ได้รับการวิจารณ์ว่า สร้างออกมาได้อย่างตื่นเต้นเร้าใจ จนสามารถเทียบได้กับ The Fujitive ในปี ค.ศ. 1993 ซึ่งเป็นภาพยนตร์ฮอลลีวู้ดที่เข้าชิงรางวัลออสการ์หลายรางวัลได้ (รวมทั้งรางวัลภาพยนตร์ยอดเยี่ยมที่หาได้ไม่ง่ายนักในรางวัลประเภทนี้) แต่ก็มีข้อตำหนิอยู่ คือ การที่มีโฆษณาแฝงในเรื่องมากเกินไป (ซัมซุง ผลิตภัณฑ์เครื่องใช้ไฟฟ้ารายใหญ่ของเกาหลีใต้เป็นผู้สนับสนุนภาพยนตร์เรื่องนี้) ในส่วนของรายได้นั้น Shiri สามารถทำเงินได้ถล่มทลาย และสร้างประวัติการณ์ต่าง ๆ ไว้มากมาย จนกล่าวได้ว่าเป็นภาพยนตร์ที่เปิดศักราชยุคใหม่ให้แก่ภาพยนตร์เกาหลีอย่างแท้จริง เช่น มีผู้เข้าชมภาพยนตร์เรื่องนี้ในโรงประมาณ 6 ล้านคน ซึ่งเป็นจำนวนมากที่สุดในประวัติศาสตร์ภาพยนตร์ของเกาหลี ทำลายสถิติภาพยนตร์เรื่อง Titanic ซึ่งเป็นภาพยนตร์ฟอร์มใหญ่ของฮอลลีวู้ดและของโลก (โดยมีผู้ชม 4.5 ล้านคนในเกาหลีใต้), เป็นภาพยนตร์เกาหลีเรื่องแรก ที่เปิดตัวในอันดับ 1 เมื่อเข้าฉายในฮ่องกงและญี่ปุ่น, มีผู้ชมถึง 1 ล้านคนภายในช่วงระยะเวลาที่สั้นที่สุด (ภายใน 10 วันนับจากวันเปิดฉาย), เป็นภาพยนตร์ของเกาหลีที่ถูกซื้อไปฉายในต่างประเทศมากที่สุด และเป็นที่ดึงดูดความสนใจของสื่อมวลชนต่างประเทศอย่างมาก และเป็นหนึ่งในคลื่นเกาหลีอย่างแรก ๆ ที่ได้เผยแพร่ในระดับสากล เป็นผลให้นานาชาติรู้จักกับความเป็นเกาหลีมากขึ้น</doc>
