<doc id="645094" url="https://th.wikipedia.org/wiki?curid=645094" title="สภาชาวมาเลเซียเชื้อสายอินเดีย">สภาชาวมาเลเซียเชื้อสายอินเดีย สภาชาวมาเลเซียเชื้อสายอินเดีย (Malaysian Indian Congress; MIC; ภาษาทมิฬ: மலேசியா இந்தியா காங்கிரெஸ்) เป็นพรรคการเมืองในมาเลเซียที่เป็นกลุ่มร่วมก่อตั้งแนวร่วมแห่งชาติ และเป็นแนวร่วมที่ได้ครองอำนาจตั้งแต่ได้รับเอกราชในพ.ศ. 2500 สภานี้ก่อตั้งเมื่อเดือนสิงหาคม พ.ศ. 2489 เมื่อสงครามโลกครั้งที่ 2 สิ้นสุดลง เพื่อเรียกร้องเอกราชให้แก่อินเดีย หลังจากอินเดียได้รับเอกราช สภาได้หันมาร่วมเรียกร้องเอกราชให้มลายา เมื่อมลายาได้รับเอกราช พรรคนี้ได้กลายเป็นตัวแทนของชนเชื้อสายอินเดียในมลายาและมาเลเซีย สภาชาวมาเลเซียเชื้อสายอินเดียได้ร่วมมือกับอุมโนและสมาคมชาวจีนมาเลเซียในพ.ศ.2497 ซึ่งกลายมาเป็นแนวร่วมแห่งชาติใน พ.ศ. 2516 สมาชิกของสภาจำกัดว่าต้องเป็นชาวมาเลเซียเชื้อสายอินเดีย ส่วนใหญ่เป็นลูกหลานของชาวทมิฬที่อพยพมายังมาเลเซีย พรรคนี้ก่อตั้งขึ้นเพื่อเป็นตัวแทนชาวอินเดียในมลายา ซึ่งส่วนใหญ่อพยพมาจากอินเดียใต้ โดยเข้ามาเป็นแรงงานให้อังกฤษ ผู้ก่อตั้งพรรคคือจอห์น เอ. ถิวี ผู้ซึ่งมองเห็นปัญหาในกลุ่มชนเชื้อสายอินเดีย ได้แก่ รู้หนังสือต่ำ ติดสุรา และเกิดความรุนแรงในครอบครัว นโยบายของพรรคเน้นที่ความร่วมมือระหว่างเชื้อชาติ และการแบ่งปันผลประโยชน์ทางเศรษฐกิจให้แก่ชุมชนเชื้อสายอินเดีย</doc>
