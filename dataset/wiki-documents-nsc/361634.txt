<doc id="361634" url="https://th.wikipedia.org/wiki?curid=361634" title="จักรพันธ์ ห้วยเพชร">จักรพันธ์ ห้วยเพชร จักรพันธ์ ห้วยเพชร เป็นนักเขียนการ์ตูนชาวไทย และมีผลงานสร้างชื่ออย่าง "สตรีทบอลสะท้านฟ้า" (Super Dunker) ที่ทำให้เขาได้รับรางวัลชนะเลิศโกลด์อะวอร์ด จากอินเตอร์เนชั่นแนล มังงะอะวอร์ด ครั้งที่ 3 ที่จัดขึ้นโดยกระทรวงการต่างประเทศ ประเทศญี่ปุ่น ในพ.ศ. 2552 โดยมีการ์ตูนทั้งหมด 303 เรื่อง จาก 55 ประเทศทั่วโลกที่เข้าร่วมประกวดในปีดังกล่าว นอกจากนี้เขายังมีผลงานหนังสือการ์ตูน "Flyff COMIC!" ที่มีต้นฉบับมาจากเกม "ฟลิฟ ออนไลน์" ซึ่งเป็นเกมออนไลน์ จากเกาหลีใต้ จัดพิมพ์โดยสำนักพิมพ์วิบูลย์กิจ และมีงานเขียนสารคดีกึ่งอัตชีวประวัติที่มีชื่อว่า "บุกเมืองมังงะ" จัดพิมพ์โดยบันลือกรุ๊ป อันเป็นเรื่องราวที่กล่าวถึงเหตุการณ์ที่เขาเดินทางไปประเทศญี่ปุ่นประวัติ ประวัติ. จักรพันธ์ ห้วยเพชร เริ่มเรียนในสายวิชาโฆษณาในสมัยที่ยังเป็นนักศึกษา แต่เนื่องด้วยความเบื่อหน่ายในวงการจึงหันมาให้ความสนใจต่อการวาดการ์ตูน ซึ่งจักรพันธ์เป็นผู้ที่มีความชื่นชอบการ์ตูนญี่ปุ่นมาตั้งแต่เด็ก เขาได้ยอมรับว่า เขาได้รับอิทธิพลการวาดการ์ตูนมาจากดราก้อนบอล ผลงานที่เขียนโดย "โทริยาม่า อากิระ" จากความชื่นชอบในการ์ตูนชุดดังกล่าวนี้เอง ที่ส่งผลให้ลายเส้นของเขามีลักษณะมีรูปแบบเช่นเดียวกับโทริยาม่า อากิระ ที่มีส่วนทำให้เขาได้รับรางวัลชนะเลิศโกลด์อะวอร์ด จากอินเตอร์เนชั่นแนล มังงะอะวอร์ด ครั้งที่ 3 โดยมีนักเขียนการ์ตูนชาวจีน, ฝรั่งเศส และเกาหลีใต้ ได้รับรางวัลรองชนะเลิศ</doc>
