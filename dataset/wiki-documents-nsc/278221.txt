<doc id="278221" url="https://th.wikipedia.org/wiki?curid=278221" title="เจอร์รี่ แม็คไกวร์ เทพบุตรรักติดดิน">เจอร์รี่ แม็คไกวร์ เทพบุตรรักติดดิน เจอร์รี่ แม็คไกวร์ เทพบุตรรักติดดิน () เป็นภาพยนตร์ดรามา-ตลก ที่ออกฉายในปี พ.ศ. 2539 กำกับและเขียนบทโดยแคเมรอน โครว์ ภาพยนตร์ได้รับการเสนอชื่อเข้าชิงรางวัลออสการ์สาขาภาพยนตร์ยอดเยี่ยม บทภาพยนตร์ยอดเยี่ยม ตัดต่อยอดเยี่ยม นักแสดงนำชายยอดเยี่ยม (ทอม ครูซ) โดยคิวบา กูดิง จูเนียร์ ได้รับรางวัลในสาขานักแสดงประกอบยอดเยี่ยม ภาพยนตร์เรื่องนี้เป็นภาพยนตร์สร้างชื่อให้กับเรเน่ เซลเวเกอร์ ทำให้เธอคว้ารางวัลนักแสดงดาวรุ่งยอดเยี่ยมแห่งปี 2539 จาก The National Board of Review พร้อมกับได้รับรางวัล Blockbuster Award สาขาดาราสมทบหญิงยอดเยี่ยมจากภาพยนตร์ตลก และได้รับการเสนอชื่อเข้าชิงรางวัลของสมาคมนักแสดงอาชีพแห่งอเมริกาเรื่องย่อ เรื่องย่อ. เจอร์รี แมไกวร์ เป็นตัวแทนฝีมือดีของบริษัทบริหารจัดการนักกีฬายักษ์ใหญ่ เขามีหน้าที่จัดการดูแลด้านสิทธิประโยชน์ ภาพลักษณ์ และเรื่องส่วนตัวของนักกีฬาอาชีพจำนวนหลายสิบคน วันหนึ่งนักกีฬาในการดูแลของเขาประสบอุบัติเหตุระหว่างการแข่งขัน และต้องเสี่ยงกับความพิการ เพราะต้องตรากตรำลงเล่นด้วยข้อผูกมัดในสัญญา เจอร์รี แมไกวร์เกิดความรู้สึกไม่ดี และไม่มีความสุขในการทำงาน เขาจึงร่างข้อความพันธกิจ (Mission Statement) ที่กำหนดแนวทางในอนาคตของบริษัท โดยเสนอให้ลดจำนวนนักกีฬา เพื่อเน้นความใกล้ชิดระหว่างลูกค้ากับตัวแทน และทำสำเนาให้กับทุกคนในบริษัท บันทึกข้อความของเจอร์รี แมไกวร์ ได้รับคำชื่นชมจากพนักงานคนอื่นในบริษัท แต่ก็ส่งผลให้เขาถูกไล่ออกจากงาน เจอร์รี แมไกวร์ออกจากบริษัทไปตั้งบริษัทของตัวเอง โดยโดโรที บอยด์ (เรเน่ เซลเวเกอร์) พนักงานบัญชีลูกติด ที่ประทับใจบันทึกข้อความของแมกไกวร์เป็นพนักงานเพียงคนเดียวที่ขอลาออกตามไปด้วย เจอร์รี แมไกวร์ติดต่อกับลูกค้าเก่าของเขาทุกคนเพื่อชวนไปใช้บริการในบริษัทใหม่ของเขา แต่ทุกคนล้วนปฏิเสธ มีเพียงคนเดียวคือ ร็อด ทิดเวลล์ (คิวบา กูดิง จูเนียร์) ปีกนอกฝีมือดีของทีมอเมริกันฟุตบอล แอริโซนาคาร์ดินัลส์ เจอร์รี แมไกวร์ใช้เวลาส่วนใหญ่ดูแลสิทธิประโยชน์ของทิดเวลล์ ลูกค้าเพียงคนเดียวของเขาอย่างใกล้ชิด พร้อมกับต่อรองกับทีมต้นสังกัดเพื่อให้ได้รับสัญญาจ้างฉบับใหม่ เพื่อประกันความมั่นคงในอาชีพนักกีฬา ในขณะเดียวกันเขาก็สนิทสนมกับ เรย์ ลูกติดวัยสามขวบของโดโรที จนมีความสัมพันธ์กับโดโรที และตัดสินใจแต่งงานกับเธอ เพื่อให้เธอได้รับการประกันสุขภาพและประหยัดค่าใช้จ่ายของบริษัทใหม่ ที่ยังไม่มีรายได้ ในขณะที่โดโรที บอยด์ มีความรักต่อเจอร์รี แมไกวร์อย่างลึกซึ้ง เธอกลับรู้สึกว่าเขามีความห่างเหินและไม่ได้รักเธอ การแต่งงานนั้นเป็นเพราะเขาชอบเล่นประสาพ่อลูกกับเรย์ ไม่ชอบอยู่คนเดียว และแต่งงานเพื่อแสดงความรับผิดชอบที่เธอต้องลาออกจากงานตามเขามา จึงขอแยกทางกัน หลังการแข่งขันครั้งสำคัญ แอริโซนาคาร์ดินัลส์ได้เข้ารอบเพลย์ออฟเป็นครั้งแรกในรอบหลายปี ร็อด ทิดเวลล์ที่แสดงผลงานอย่างดีเยี่ยม ได้รับการเสนอต่อสัญญาฉบับใหม่มีมูลค่าสูงเป็นประวัติศาสตร์ถึง 11.2 ล้านดอลลาร์ ทำให้เจอร์รี แมไกวร์กลายเป็นตัวแทนมือทองอีกครั้ง มีนักกีฬาหลายคนสนใจจะเป็นลูกค้าของเขา ในขณะเดียวกันเจอร์รี แมไกวร์ก็สำนึกว่าในส่วนลึกแล้วตัวเองรักโดโรทีเพียงใด เขากลับไปตามหาเธอที่บ้าน เพื่อบอกว่า เขารักตัวเธอเพราะ "เธอเติมเต็มชีวิตของเขา"ประโยคในภาพยนตร์เกร็ดเกี่ยวกับภาพยนตร์เกร็ดเกี่ยวกับภาพยนตร์. - เพลงแจ๊สที่ แชด พี่เลี้ยงเด็ก (ท็อด ลุยโซ) เพื่อนเกย์ของโดโรที แนะนำให้เจอร์รีเปิดตอนออกเดทกับโดโรที เป็นเทปบันทึกการแสดงสดเพลง "Haitian Fight Song" ของชาร์ลส มิงกัส เล่นโดยจอห์น โคลเทรน ไมล์ส เดวิส และชาร์ลส มิงกัส บันทึกเสียงที่สตอกโฮล์ม</doc>
