<doc id="589830" url="https://th.wikipedia.org/wiki?curid=589830" title="อองจี">อองจี อองจี (Aung Gyi; ภาษาพม่า: ) เป็นทหารที่เคยใกล้ชิดกับนายพลเน วิน ได้เป็นรองประธานสภาปฏิวัติและรัฐมนตรีว่าการกระทรวงพาณิชย์และอุตสาหกรรมใน พ.ศ. 2505 ก่อนจะถูกปลดใน พ.ศ. 2506 เขามีบทบาททางการเมืองอีกครั้งใน พ.ศ. 2531 เมื่อเขาเขียนจดหมายเปิดผนึกถึงนายพลเนวิน วิพากษ์วิจารณ์การทำงานที่ผิดพลาดของรัฐบาลจนนำไปสู่การจลาจลในปีนั้น พลจัตวาอองจีเกิดเมื่อ 16 กุมภาพันธ์ พ.ศ. 2461 ที่เมืองปวงเด เขาเป็นทหารในในกองทัพแห่งชาติพม่า อยู่ใต้การบังคับบัญชาของอองซานในสงครามโลกครั้งที่ 2 หลังจากที่พม่าได้รับเอกราช เขาไปประจำที่กองพลปืนเล็กที่ 4 ที่มีนายพลเนวินเป็นผู้บังคับบัญชา และได้เข้าร่วมในรัฐบาลชั่วคราวของนายพลเนวินใน พ.ศ. 2501 หลังจากที่เนวินยึดอำนาจใน พ.ศ. 2505 อองจีอยู่ในฐานะผู้ช่วยคนสำคัญของเนวิน แต่หลังจากที่เขาคัดค้านนโยบายของเนวินเกี่ยวกับการยึดกิจการทุกอย่างเป็นของรัฐ อองจีจึงถูกปลดออกจากกองทัพใน พ.ศ. 2506 และถูกคุมขังอยู่ช่วงหนึ่งอองจีถกจับกุมอีกครั้งใน พ.ศ. 2508 ในข้อหาทำกิจกรรมทางการเมืองงที่ไม่ถูกต้อง และถูกจำคุก 3 ปี และใน พ.ศ. 2516 ถูกตัดสินจำคุกอีก 1 ปี หลังจากพ้นโทษอองจีไปเปิดร้านน้ำชาในย่างกุ้ง และไม่ได้ยุงเกี่ยวกับการเมืองอีก ต่อมาใน พ.ศ. 2531 หลังจากที่รัฐบาลใช้กำลังปราบปรามการจลาจลอย่างรุนแรง เขาจึงเขียนจดหมายเปิดผนึกวิจารณ์การผิดพลาดในการบริหารงานของนายพลเนวินหลายฉบับ นายพลเนวินลาออกจากตำแหน่งเมื่อ 23 กรกฎาคม พ.ศ. 2531 และนายพลเส่ง ลวินขึ้นครอตำแหน่งแทน อองจีถูกจับขังคุกในเดือนกรกฎาคมนี้ ต่อมา ในวันที่ 15 สิงหาคม มีการจัดตั้งรัฐบาลใหม่ของ ดร. หม่องหม่อง และได้ปล่อยอองจีเป็นอิสระ จนกระทั่งเกิดการยึดอำนาจจากรัฐบาลของ ดร. หม่องหม่อง ในวันที่ 18 กันยายน พ.ศ. 2531 และจัดตั้งสภาฟื้นฟูกฎหมายและความสงบเรียบร้อยของรัฐหรือสลอร์กขึ้นบริหารประเทศ และจัดให้มีการเลือกตั้งทั่วไปในพ.ศ. 2533 อองจีได้ร่วมมือกับอองซาน ซูจีและถิ่นอูจัดตั้งสันนิบาตแห่งชาติเพื่อประชาธิปไตย โดยในตอนแรก อองจีเป็นประธานพรรค แต่เมื่อประชาชนชื่นชมอองซาน ซูจีมาก อองจีจึงลาออกจากประธานพรรคกล่าวหาว่าผู้นำพรรคสันนิบาตแห่งชาติเพื่อประชาธิปไตยเป็นคอมมิวนิสต์ และออกมาจัดตั้งพรรคการเมืองใหม่คือพรรคสหภาพประชาธิปไตยแห่งชาติ ผลการเลือกตั้งเมื่อ 27 พฤษภาคม พ.ศ. 2533 พรรคสหภาพประชาธิปไตยแห่งชาติได้รับเลือกเพียง 1 ที่นั่ง และตัวอองจีไม่ได้รับเลือก อย่างไรก็ตาม สลอร์กไม่ยอมเปิดประชุมสภาและครองอำนาจต่อไป อองจีได้ประกาศยุบพรรคสหภาพประชาธิปไตยแห่งชาติในเดือนตุลาคม พ.ศ. 2537 และประกาศวางมือจากการเมือง เสียชีวิตเมื่อ 24 ตุลาคม พ.ศ. 2555 ด้วยโรคหัวใจ</doc>
