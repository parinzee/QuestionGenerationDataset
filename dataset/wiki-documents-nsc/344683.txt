<doc id="344683" url="https://th.wikipedia.org/wiki?curid=344683" title="เล็ก วงศ์สว่าง">เล็ก วงศ์สว่าง เล็ก วงศ์สว่าง มีชื่อจริงว่า นายปรีชา วงศ์สว่าง เป็นนักจัดรายการวิทยุ และบรรณาธิการนิตยสารชาวไทย โดยจัดรายการวิทยุและหนังสือ "ไอเอสซองฮิต" (I.S. Song Hits) และ "เดอะกีตาร์" (The Guitar) หนังสือเพลงใส่คอร์ดกีตาร์เล่มแรกของไทย รวมทั้งนิตยสารต่างๆ ในเครือ วงศ์สว่างการพิมพ์ เล็กมีฉายาว่า "สุภาพบุรุษนักจัด", "เจ้าพ่อหนังสือเพลง" และ "ราชาโปสเตอร์" เนื่องจากผลงานต่างๆ ล้วนบุกเบิกจนเป็นที่ยอมรับอย่างกว้างขวาง โดยมีสโลแกนประจำตัวว่า "ถ้าเราไม่ริ แล้วใครจะเริ่ม" เริ่มทำงานตั้งแต่ปี พ.ศ. 2504 โดยเป็นหัวหน้าฝ่ายรายการเพลงประจำสถานีวิทยุเสียงสามยอด จัดรายการเพลงสากล Impressive Songs หรือ "เพลงประทับใจ" ต่อมาจึงเริ่มทำหนังสือเพลงโดยใช้ชื่อเดียวกับรายการที่จัด ก่อนจะเปลี่ยนเป็น ไอเอสซองฮิต และในปี พ.ศ. 2512 จึงได้ผลิตหนังสือ เดอะกีตาร์ จนได้รับความนิยมจากผู้อ่านที่ให้ความสนใจกับเพลงไทยสากลมาจนกระทั่งถึงปัจจุบัน นอกจากนี้ยังได้จัดทำหนังสือและนิตยสารต่างๆ หลายประเภท เช่น ศาลาคนเศร้า, ทะลึ่ง, แคทวอล์ก, แฮร์สไตล์ เป็นต้น โดยเป็นผู้อำนวยการ บริษัท วงศ์สว่างการพิมพ์ จำกัด ตำแหน่งล่าสุด เป็นประธานบริษัท วงศ์สว่าง พับลิชชิ่ง แอนด์ พริ้นติ้ง จำกัด และยังได้กลับมาจัดรายการวิทยุ "เพลงเพลินฮิตคิดย้อนวันวาน" ทางสถานีวิทยุ อสมท เอฟเอ็ม 96.5 คลื่นความคิด โดยออกอากาศครั้งสุดท้ายวันที่ 29 ตุลาคม พ.ศ. 2553 ถึงแก่กรรรมด้วยโรคมะเร็งในเม็ดเลือดเฉียบพลัน เมื่อวันที่ 28 ตุลาคม พ.ศ. 2553 มีอายุได้ 68 ปี</doc>
