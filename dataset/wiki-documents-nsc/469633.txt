<doc id="469633" url="https://th.wikipedia.org/wiki?curid=469633" title="เจด โจนส์">เจด โจนส์ เจด โจนส์ (; 21 มีนาคม ค.ศ. 1993 — ) เป็นนักกีฬาเทควันโดชาวเวลส์ ผู้เป็นตัวแทนทีมสหราชอาณาจักรในโอลิมปิกฤดูร้อน 2012 และเป็นชาวอังกฤษคนแรกที่ได้รับรางวัลเหรียญทอง ในประเภทหญิงรุ่น 57 กก. โจนส์เป็นแชมป์โอลิมปิกเยาวชน ในประเภทหญิงรุ่นน้ำหนัก 55 กก. และสามารถคว้าเหรียญทองให้แก่ทีมชาติอังกฤษใน ค.ศ. 2010ประวัติ ประวัติ. โจนส์ เกิดที่โรงพยาบาลในโบเดลวีแดน เดนไบห์เชอร์ เวลส์ เธอเข้าศึกษาต่อที่ฟลินท์ไฮสคูลก่อนที่จะลาออกเมื่ออายุได้ 16 ปีเพื่อฝึกฝนเทควันโดแบบเต็มเวลา ใน ค.ศ. 2012 โจนส์มีส่วนสูงที่ 1.69 เมตร (5 ฟุต 7 นิ้ว) และมีน้ำหนักที่ 57 กิโลกรัม (130 ปอนด์) เธอเข้าแข่งขันให้แก่สโมสรแมนเชสเตอร์เอซและมีโค้ชผู้ฝึกสอนคือ พอล กรีน ใน ค.ศ. 2010 โจนส์ได้รับรางวัลเหรียญทองแดงในการแข่งขัน เทควันโดชิงแชมป์ยุโรป 2010 ที่เซนต์ปีเตอร์สเบิร์ก ประเทศรัสเซีย โจนส์เข้าแข่งขันให้แก่ทีมชาติอังกฤษในการแข่งขันโอลิมปิกเยาวชนฤดูร้อนครั้งสถาปนา ที่จัดขึ้น ณ ประเทศสิงคโปร์ โดยเธอเป็นฝ่ายชนะนักเทควันโดชาวเวียดนาม ธันห์ เธา เหงียน ด้วยคะแนน 9–6 ของรุ่นน้ำหนัก 55 กก. ในรอบไฟนอล และกลายเป็นนักกีฬาทีมชาติอังกฤษที่ได้รับรางวัลเหรียญทองคนแรกของการแข่งขันนี้ เธอได้รับการยกย่องจาก บีบีซี คั้มรีเวลส์ ให้เป็นนักกีฬาสาวแห่งปี 2010 โจนส์ชนะการแข่งขันระดับอาชีพครั้งแรกในรายการ ยูเอสโอเพ่น ที่ออสติน รัฐเทกซัส ในเดือนกุมภาพันธ์ ค.ศ. 2011 เธอรับรางวัลเหรียญทองจากรุ่นน้ำหนักไม่เกิน 62 กก. และได้รับรางวัลเหรียญทองแดงในรุ่นน้ำหนักไม่เกิน 57 กก. จากการแข่งขันในวันก่อน ในการแข่งขันเทควันโดชิงแชมป์โลก 2011 ที่คยองจู ประเทศเกาหลีใต้ โจนส์ได้เข้าสู่รอบไฟนอลในการแข่งขันรุ่น 57 กก. ภายหลังจากการเป็นฝ่ายชนะ มาร์ลีน อาร์นัว ซึ่งเป็นชาวฝรั่งเศสในรอบเซมิไฟนอล ซึ่งเธอได้รับรางวัลเหรียญเงินหลังจากเป็นฝ่ายแพ้ เหา ยู่จั๋ว จากประเทศจีนในช่วงซัดเดนเดธ ในเดือนตุลาคม ค.ศ. 2011 โจนส์ได้รับรางวัลเหรียญทองบริติชโอเพ่นในแมนเชสเตอร์โดยเป็นฝ่ายชนะอาร์นัวด้วยคะแนน 10–8 ในรอบไฟนอล ส่วนการแข่งขันเฟรนช์โอเพ่น เธอได้รับเหรียญทองแดงภายหลังจากเป็นฝ่ายแพ้อาร์นัวในรอบเซมิไฟนอล ในการแข่งขันเยอรมันโอเพ่นที่จัดขึ้น ณ ฮัมบูร์ก ในเดือนมีนาคม ค.ศ. 2012 โจนส์ได้รับรางวัลเหรียญเงินหลังจากเป็นฝ่ายแพ้ หยุน หวัง ซึ่งเป็นนักกีฬาชาวจีนในรอบไฟนอล ส่วนในเดือนพฤษภาคม ค.ศ. 2012 เธอได้รับรางวัลเหรียญทองแดงในการแข่งขัน เทควันโดชิงแชมป์ยุโรป 2012 ที่เมืองแมนเชสเตอร์ โจนส์ได้รับเลือกให้เข้าร่วมแข่งขันให้แก่ทีมสหราชอาณาจักรในโอลิมปิกฤดูร้อน 2012 ในรุ่นน้ำหนัก 57 กก. ในการแข่งขัน โจนส์เป็นฝ่ายชนะจีนไทเปยอดฝีมืออย่าง เฉิง ลี่เชิ่ง ในรอบเซมิไฟนอลหลังจากที่ได้ชนะ มายุ ฮามาดะ จากประเทศญี่ปุ่นในรอบควอเตอร์ไฟนอล และ ดรากานา กลาดอวิค จากประเทศเซอร์เบียในรอบแรก ในรอบไฟนอล ณ วันที่ 9 สิงหาคม ค.ศ. 2012 เธอเป็นฝ่ายชนะ เหา ยู่จั๋ว จากประเทศจีน ด้วยคะแนน 6 ต่อ 4 ส่งผลให้เธอเป็นนักเทควันโดคนแรกของอังกฤษที่ได้รับเหรียญทองจากการแข่งขันเทควันโด</doc>
