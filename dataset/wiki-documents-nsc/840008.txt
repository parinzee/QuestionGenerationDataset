<doc id="840008" url="https://th.wikipedia.org/wiki?curid=840008" title="บีเอ็นเคโฟร์ตีเอต">บีเอ็นเคโฟร์ตีเอต บีเอ็นเคโฟร์ตีเอต () เป็นกลุ่มไอดอลหญิงของประเทศไทย และเป็นวงน้องสาวของกลุ่มไอดอลญี่ปุ่นเอเคบีโฟร์ตีเอต (AKB48) ลำดับที่ 3 ภายใต้แนวคิดร่วมกันคือ "ไอดอลที่คุณสามารถไปพบได้" ก่อตั้งโดย บีเอ็นเคโฟร์ตีเอต ออฟฟิศ เริ่มเปิดออดิชันครั้งแรกเมื่อกลางปี พ.ศ. 2559 เปิดตัวอย่างเป็นทางการเมื่อวันที่ 2 มิถุนายน พ.ศ. 2560 ด้วยสมาชิก 30 คน และเปิดตัวซิงเกิลแรกออกมาในชื่อ "อยากจะได้พบเธอ" เมื่อวันที่ 8 สิงหาคมในปีเดียวกัน สมาชิกของวงมีจำนวนไม่แน่นอนเนื่องจากมีการเปิดรับสมาชิกรุ่นใหม่และมีการจบการศึกษาอยู่บ่อยครั้ง ปัจจุบันวงมีสมาชิกทั้งหมด 53 คน ชื่อของวงนั้นตั้งตามชื่อย่อของ บางกอก (Bangkok) หรือ กรุงเทพมหานคร เมืองหลวงของประเทศไทย มีสีประจำวงเป็นสีม่วงอ่อนของดอกกล้วยไม้แนวคิดประวัติพ.ศ. 2554–2559: ก่อนการเปิดตัวและการออดิชัน ประวัติ. พ.ศ. 2554–2559: ก่อนการเปิดตัวและการออดิชัน. ก่อนที่จะมีการประกาศอย่างเป็นทางการเกี่ยวกับการจัดตั้งวงบีเอ็นเคโฟร์ตีเอตในประเทศไทย เมื่อปี พ.ศ. 2554 ยะซุชิ อะกิโมะโตะ ผู้ก่อตั้งแฟรนไชส์เอเคบีโฟร์ตีเอต ได้ให้สัมภาษณ์กับนิตยสารจีคิว (GQ) และรายการทีวี วะรัตเตะ อีโตะโมะ ของประเทศญี่ปุ่นถึงความเป็นไปได้ในการจัดตั้งวงน้องสาวนอกประเทศญี่ปุ่นต่อจากวงเจเคทีโฟร์ตีเอต (JKT48) ซึ่งประเทศที่เป็นไปได้ก็คือประเทศไต้หวันและประเทศไทย ช่วงปลายปี พ.ศ. 2556 โรส เอ็นเตอร์เทนเมนท์ แพ้การประมูลทีวีดิจิทัล หมวดหมู่เด็ก เยาวชน และครอบครัว ของกสทช. ทำให้เดินหน้าทำงานเกี่ยวกับดูแลศิลปิน จิรัฐ บวรวัฒนะ ประธานเจ้าหน้าที่บริหาร บริษัท โรส อาร์ทิสท์ แมเนจเม้นท์ (ปัจจุบัน) ได้ติดต่อ เอเคเอส บริษัทที่จัดการและบริหารกลุ่มไอดอลญี่ปุ่น เอเคบีโฟร์ตีเอต เพื่อขอสิทธิ์มาทำวงน้องสาวในประเทศไทย ต่อมาเมื่อวันที่ 26 มีนาคม พ.ศ. 2559 ในงานคอนเสิร์ตจบการศึกษาของ มินามิ ทากาฮาชิ สมาชิกวงเอเคบีโฟร์ตีเอต ได้มีการประกาศอย่างเป็นทางการถึงการก่อตั้งวงน้องสาวต่างประเทศของเอเคบีโฟร์ตีเอตวงใหม่อีกสามวงด้วยกัน ซึ่งได้แก่วงทีพีอีโฟร์ตีเอต (TPE48) ประเทศไต้หวัน, เอ็มเอ็นแอลโฟร์ตีเอต (MNL48) ประเทศฟิลิปปินส์ และบีเอ็นเคโฟร์ตีเอต (BNK48) ประเทศไทย เมื่อวันที่ 29 กรกฎาคม พ.ศ. 2559 โรส อาร์ทิสท์ จัดกิจกรรม "บีเอ็นเคโฟร์ตีเอตวีนีดยู" ที่เอ็มควอเทียร์ เพื่อประกาศเปิดรับสมัครรุ่นที่ 1 อย่างเป็นทางการ โดยเปิดออดิชันครั้งแรกสำหรับรุ่นที่ 1 ผ่านทางเว็บไซต์เมื่อวันที่ 29 กรกฎาคม ถึง 31 สิงหาคม มีผู้สมัครทั้งหมด 1,357 คน ทีมงานได้คัดเลือกผู้เข้าสมัครจำนวน 330 คนให้ผ่านเข้ารอบออดิชันครั้งต่อไปในวันที่ 5 กันยายน และคัดเหลือ 80 คนในวันที่ 23 กันยายน นอกจากนี้วงยังมีแผนที่จะเปิดตัวสมาชิกรุ่นแรกภายในปี พ.ศ. 2559 แต่เนื่องจากเหตุการณ์สวรรคตของพระบาทสมเด็จพระปรมินทรมหาภูมิพลอดุลยเดช จึงทำให้วงต้องระงับกิจกรรมทั้งหมดชั่วคราวถึงวันที่ 18 ธันวาคม ซึ่งเป็นวันออดิชันรอบสุดท้ายที่คัดเลือกเหลือ 29 คนเป็นสมาชิกรุ่นแรกของวงพ.ศ. 2560: การเปิดตัวครั้งแรกกับซิงเกิล อยากจะได้พบเธอ และ คุกกี้เสี่ยงทาย พ.ศ. 2560: การเปิดตัวครั้งแรกกับซิงเกิล อยากจะได้พบเธอ และ คุกกี้เสี่ยงทาย. เมื่อวันที่ 12 กุมภาพันธ์ พ.ศ. 2560 วงได้เปิดตัวสมาชิกรุ่นแรกในงาน "เจแปนเอกซ์โปไทยแลนด์ 2017" ต่อมาในวันที่ 13 เมษายน รินะ อิซึตะ สมาชิกวงเอเคบีโฟร์ตีเอต ประกาศว่าจะเข้าร่วมวงด้วย ทำให้สมาชิกในวงทั้งหมดเพิ่มเป็น 30 คน และเมื่อวันที่ 2 มิถุนายน วงได้เปิดตัวอย่างเป็นทางการในงาน "บีเอ็นเคโฟร์ตีเอตเดอะเดบิวต์" พร้อมกับซิงเกิลแรกในชื่อ "อยากจะได้พบเธอ" ซึ่งประกอบด้วยเพลง 3 เพลงด้วยกัน อันได้แก่ "อยากจะได้พบเธอ" "ก็ชอบให้รู้ว่าชอบ" และ "365 วันกับเครื่องบินกระดาษ" พร้อมกับประกาศสมาชิกเซ็มบัตสึชุดแรกจำนวน 16 คน ซึ่งวงได้เปิดขายแผ่นซีดีของซิงเกิลนี้ในเฉพาะระยะเวลาสั้น ๆ โดยออกวางจำหน่ายเมื่อวันที่ 8 สิงหาคม และขายได้ 13,500 ชุด นอกจากนี้ วงยังได้จัดกิจกรรมงานจับมือเป็นครั้งแรกเมื่อวันที่ 27 สิงหาคม ที่เซ็นทรัลพลาซา บางนา มีผู้เข้าร่วมงานเกือบ 4,000 คน ต่อมาวงได้เปิดตัวเพลง "คุกกี้เสี่ยงทาย" เป็นครั้งแรกในคอนเสิร์ต "2017 โฟร์วันวัน แฟนดอมปาร์ตีอินแบงคอก" ร่วมกับ ผลิตโชค อายนบุตร และ ไอคอน ที่รอยัลพารากอนฮอลล์ ซึ่งเป็นเพลงหลักของซิงเกิลในชื่อเดียวกันที่วางจำหน่ายในวันที่ 20 ธันวาคม จากนั้นวงได้แสดงเพลงนี้อีกครั้งในงาน "เจแปนเอกซ์โปอินไทยแลนด์ 2017" เมื่อวันที่ 1 และ 3 กันยายน ร่วมกับกลุ่มดนตรีญี่ปุ่น เวิลด์ออเดอร์ (World Order) พร้อมกับเปิดตัวเพลงใหม่ในชื่อ "บีเอ็นเคโฟร์ตีเอต" ในวันที่ 10 กันยายน วรรษมณฑ์ พงษ์วานิช (คิตแคต) หนึ่งในสมาชิกรุ่นแรกของวง เป็นคนแรกที่ได้ประกาศจบการศึกษาเนื่องจากเหตุผลที่ต้องการศึกษาต่อทางสายแพทยศาสตร์ ซึ่งวงก็ได้จัดคอนเสิร์ตอำลาในวันที่ 23 กันยายน ที่ศูนย์การค้าเอ็มควอเทียร์ ต่อมาเมื่อวันที่ 31 ตุลาคม ไอรดา ธวัชผ่องศรี (ซินซิน) ได้ประกาศจบการศึกษาเช่นกัน โดยงานที่เธอเข้าร่วมเป็นครั้งสุดท้ายคือคอนเสิร์ตชื่อ "บีเอ็นเคโฟร์ตีเอต มินิไลฟ์แอนด์แฮนด์เชค" ซึ่งตรงกับวันที่ 18 พฤศจิกายน และภายในงานนี้วงก็ได้เปิดตัวเพลงใหม่ในชื่อ "พลิ้ว" แสดงโดยสมาชิกยูนิตพิเศษ 7 คน ซึ่งเป็นเพลงสุดท้ายที่ใช้ประกอบในซิงเกิล "คุกกี้เสี่ยงทาย" เมื่อวันที่ 24 ธันวาคม ในงานคอนเสิร์ต "บีเอ็นเคโฟร์ตีเอต วีวิชยู" วงได้ประกาศก่อตั้งทีมบีทรี (BIII) ซึ่งประกอบด้วยสมาชิก 24 คน รวมถึงเปิดตัวซิงเกิลลำดับที่ 3 ในชื่อ "วันแรก" และเปิดการแสดงลำดับแรกของทีมบีทรีในชื่อ ปาร์ตี้ในฝัน ในโรงละครของวงภายในเดือนเมษายน พ.ศ. 2561พ.ศ. 2561–ปัจจุบัน: อัลบั้ม ริเวอร์ และการเปิดตัวรุ่นที่ 2 พ.ศ. 2561–ปัจจุบัน: อัลบั้ม ริเวอร์ และการเปิดตัวรุ่นที่ 2. ในงานจับมือประจำซิงเกิล "คุกกี้เสี่ยงทาย" เมื่อวันที่ 13 มกราคม พ.ศ. 2561 มีการประกาศเพลงรองอีก 2 เพลงที่จะใช้ประกอบในซิงเกิล "วันแรก" ซึ่งได้แก่ "ประกายน้ำตาและรอยยิ้ม" และ "คำสัญญาแห่งคริสต์มาสอีฟ" ต่อมาเมื่อวันที่ 29 มกราคม เจตสุภา เครือแตง (แจน) ได้ประกาศจบการศึกษา เพราะได้รับโอกาสไปทำงานที่ประเทศญี่ปุ่น หลังจากนั้นมีการเปิดออดิชันสำหรับสมาชิกรุ่นที่ 2 ผ่านทางเว็บไซต์ตั้งแต่ 25 ธันวาคม พ.ศ. 2560 จนถึงวันที่ 1 กุมภาพันธ์ พ.ศ. 2561 มีผู้เข้าสมัครเป็นจำนวน 10,782 คน เมื่อวันที่ 3 กุมภาพันธ์ วงได้จัดงานมินิคอนเสิร์ตขึ้นในงานฟุตบอลประเพณีจุฬาฯ–ธรรมศาสตร์ ครั้งที่ 72 โดยแสดงหน้าอัฒจันทร์มหาวิทยาลัยธรรมศาสตร์ หลังจากนั้น เมื่อวันที่ 9 กุมภาพันธ์ คริสติน ลาร์เซ่น (น้ำหอม) ได้ประกาศจบการศึกษา เพื่อไปศึกษาต่อที่ประเทศเดนมาร์ก ในวันที่ 11 กุมภาพันธ์ ทรู คอร์ปอเรชั่น ได้เป็นบริษัทแรกที่ตั้งให้วงเป็นแบรนด์แอมบาสเดอร์ และในวันที่ 22 กุมภาพันธ์ ทีมงานได้ประกาศรายชื่อผู้ผ่านเข้ารอบออดิชันรอบที่หนึ่งของรุ่นที่ 2 จำนวน 300 คน ในวันที่ 28 กุมภาพันธ์ วงได้รับเลือกเป็นทีมเชียร์หลักให้แก่ฟุตบอลทีมชาติไทย เมื่อวันที่ 21 มีนาคม วงได้ประกาศรายชื่อผู้ผ่านเข้ารอบออดิชันรอบสุดท้ายจำนวน 94 คน โดยผู้เข้ารอบทั้งหมดได้ไปปรากฏตัวที่ดิจิตอลไลฟ์สตูดิโอเมื่อวันที่ 26–29 มีนาคม และ 2–3 เมษายน วันที่ 22 มีนาคม วงแสดงเพลง "วันแรก" ครั้งแรกในงานฟุตบอลชิงถ้วยพระราชทานคิงส์คัพ ครั้งที่ 46 ที่สนามราชมังคลากีฬาสถาน และในวันที่ 31 มีนาคม และ 1 เมษายน วงได้แสดงคอนเสิร์ตใหญ่ครั้งแรกในชื่อ "สตาร์ตโตะ" ณ เอ็กซิบิชัน ฮอลล์ 106 ไบเทค บางนา ได้มีการเปิดตัวและแสดงเพลงใหม่ เช่น "ประกายน้ำตาและรอยยิ้ม" และ "ปาร์ตี้ในฝัน" ซึ่งจะเป็นเพลงที่ใช้แสดงในโรงละคร และเพลง "ริเวอร์" ซึ่งจะเป็นเพลงในอัลบั้ม ในวันที่ 24 ถึง 27 มีนาคม วงเอเคบีโฟร์ตีเอตได้เปิดโอกาสให้สมาชิกจากวงบีเอ็นเคโฟร์ตีเอตสามารถเข้าร่วมสมัครงานเลือกตั้งเซ็มบัตสึประจำซิงเกิลที่ 53 ได้ โดยผู้ที่ติด 16 อันดับแรกจะได้รับตำแหน่ง "เวิลด์เซ็มบัตสึ" มีผู้ลงสมัครจากวงเป็นจำนวน 10 คน ได้แก่เฌอปราง, ไข่มุก, อิสึรินะ, มิโอริ, เจนนิษฐ์, จ๋า, นิ้ง, ซัทจัง, เคท, และมิวสิค เป็นครั้งแรกที่มีการอนุญาตให้วงน้องสาวนอกประเทศญี่ปุ่นเข้าร่วมได้ ต่อมาวันที่ 24 เมษายน วงได้รับเชิญจากนายกรัฐมนตรี ประยุทธ์ จันทร์โอชา ให้ไปประชาสัมพันธ์สถานีวิทยุของรัฐ ซึ่งมีผู้คนจำนวนหนึ่งมองว่าการกระทำนี้เป็นการหาเสียงจากสมาชิกวงในการเลือกตั้งของประเทศไทยที่กำลังจะถึง แต่วงได้ออกมาปฏิเสธในภายหลังว่ากิจกรรมนี้ไม่เกี่ยวข้องกับการเมืองแต่อย่างใด</doc>
