<doc id="391886" url="https://th.wikipedia.org/wiki?curid=391886" title="อาร์ตูโร กัตติ">อาร์ตูโร กัตติ อาร์ตูโร กัตติ () อดีตนักมวยสากลอาชีพชาวแคนาดาเชื้อสายอิตาเลียน เจ้าของฉายา "ธันเดอร์" (สายฟ้า) เกิดเมื่อวันที่ 15 เมษายน ค.ศ. 1972 ที่เมืองคาสสิโน ในแคว้นลาซีโอ ประเทศอิตาลี ชกมวยครั้งแรกในแบบสมัครเล่นเมื่อปี ค.ศ. 1991 ขณะที่มีอายุได้ 19 ปี จากนั้นได้ติดทีมชาติแคนาดาในการแข่งขันกีฬาโอลิมปิกที่เมืองบาร์เซโลนา ประเทศสเปน เมื่อปี ค.ศ. 1992 จากนั้นกัตติได้ขึ้นชกมวยสากลแบบอาชีพทันทีหลังจบการแข่งขันครั้งนั้น ด้วยการเอาชนะน็อกคู่แข่งขันเมื่อยกที่ 3 ในปี ค.ศ. 1995 ได้ตำแหน่งแชมป์โลกครั้งแรกในรุ่นจูเนียร์ไลท์เวทของสหพันธ์มวยนานาชาติ (IBF) ด้วยการเอาชนะคะแนน เทรซี แฮร์ริส แพตเตอร์สัน นักมวยชาวอเมริกัน ผู้เป็นบุตรบุญธรรมของ ฟลอยด์ แพตเตอร์สัน อดีตแชมป์โลกรุ่นเฮฟวี่เวทชื่อดัง จากนั้นในปี ค.ศ. 1998 ได้เลื่อนรุ่นขึ้นมาชกในรุ่นไลท์เวท และในปี ค.ศ. 2001 ได้เลื่อนขึ้นมาชกถึงในรุ่นเวลเตอร์เวท โดยพบกับ ออสการ์ เดอ ลา โฮยา นักมวยระดับซูเปอร์สตาร์ แต่เป็นฝ่ายแพ้น็อกไปในยกที่ 5 จากนั้นในปี ค.ศ. 2004 กัตติได้ลดลงไปชกในรุ่นซูเปอร์ไลท์เวทแทน และสามารถคว้าแชมป์โลกของสภามวยโลก (WBC) มาได้ เมื่อเอาชนะคะแนน 12 ยก จิอันลูกา บลังโก นักมวยชาวอิตาเลียนไปได้ แต่ป้องกันตำแหน่งเอาไว้ได้แค่ 2 ครั้งเท่านั้น ก็เป็นฝ่ายแพ้ทีเคโอไปในยกที่ 6 ต่อ ฟลอยด์ เมย์เวทเธอร์ จูเนียร์ ไปในปี ค.ศ. 2005 ต่อมาในปี ค.ศ. 2006 ได้เลื่อนขึ้นไปชกในรุ่นเวลเตอร์เวทอีกครั้ง และสามารถคว้าแชมป์โลกของสถาบันสมาคมมวยนานาชาติ (IBA) ซึ่งเป็นสถาบันขนาดเล็กมาได้ ด้วยการเอาชนะน็อกในยกที่ 11 ต่อ โทมัส เดมการ์ด นักมวยชาวเดนมาร์ก จากนั้นก็ได้ชกรวมแชมป์โลกในรุ่นนี้กับแชมป์โลกของสมาคมมวยโลก (WBA) กับ คาร์ลอส บัลโดเมียร์ นักมวยชาวอาร์เจนตินา แต่เป็นฝ่ายแพ้ทีเคโอไปในยกที่ 9 ในปีเดียวกัน และจากนั้นกัตติก็ขึ้นชกอีกหนึ่งครั้งและเป็นฝ่ายแพ้ทีเคโอไปอีกในยกที่ 7 ในปี ค.ศ. 2008 จึงประกาศแขวนนวมอย่างเป็นทางการ อาร์ตูโร กัตติ เป็นนักมวยที่ชกในแบบไฟเตอร์ คือ เดินหน้าชกแบบไม่มีถอยหลัง นับเป็นนักมวยที่ลงทุนสูงในการชกแต่ละครั้ง โดยเอาตัวเข้าแลกหมัดยอมเจ็บตัว ผลการชกจึงมักออกมาเป็นฝ่ายแพ้หรือไม่ก็ชนะน็อกกันเด็ดขาดไปเลย แม้จะเป็นนักมวยรูปร่างเล็ก แต่เป็นนักมวยที่มีพลังหมัดหนัก รวดเร็ว และทรหดอดทน ในระหว่างที่ชกมวยอยู่นั้น กัตตินับได้ว่าเป็นนักมวยที่มีชื่อเสียงคนหนึ่ง เคยปะทะกับนักมวยชื่อดังร่วมรุ่นและสมัยเดียวกันจำนวนมาก ทั้ง ออสการ์ เดอ ลา โฮยา, ฟลอยด์ เมย์เวทเธอร์ จูเนียร์, แองเจิล มันเฟรดี, เจสซี เจมส์ เลฮา, มิคกี วอร์ด, เทอร์รอน มิลเลทท์, อีวาน โรบินสัน เป็นต้น ชีวิตส่วนตัว มีภรรยาชื่อ อแมนดา โรดริเกซ ทั้งคู่มีบุตรชายด้วยกันทั้งหมด 1 คน ซึ่งครอบครัวของกัตติยังได้สนิทสนมกับ อาร์เซลิโน เฟรย์ตัส อดีตยอดนักมวยชื่อดังชาวบราซิลอีกด้วย อาร์ตูโร กัตติ เสียชีวิตเมื่อวันที่ 11 กรกฎาคม ค.ศ. 2009 ที่ประเทศบราซิล ในโรงแรมที่พักอย่างมีปริศนา โดยใช้สายกระเป๋าหนังของอแมนดา ภรรยา รัดคอตัวเอง ขณะที่ อแมนดาเป็นผู้ไปพบศพ ซึ่งในตอนแรกรูปการณ์ว่าเป็นการฆ่าตัวตาย แต่ต่อมาเจ้าหน้าที่ตำรวจพบหลักฐานใหม่ และเชื่อว่าอแมนดาอาจมีส่วนรู้เห็นหรือเป็นผู้ลงมือฆาตกรรมผู้เป็นสามีเสียเอง โดยเหตุจูงใจน่าจะมาจากการที่เธอจะได้รับมรดกและค่าเลี้ยงดูตามธรรมเนียมจำนวนหนึ่งตามกฎหมาย</doc>
