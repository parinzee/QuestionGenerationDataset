<doc id="899962" url="https://th.wikipedia.org/wiki?curid=899962" title="ท่าเรือดานัง">ท่าเรือดานัง ท่าเรือดานัง () เป็นท่าเรือสำคัญในภาคกลางของประเทศเวียดนาม ตั้งอยู่ที่เมืองดานัง บริเวณปากแม่น้ำห่านซึ่งไหลลงสู่ทะเลจีนใต้ ท่าเรือดานังเป็นท่าเรือที่ใหญ่เป็นอันดับที่สามของประเทศ รองจากท่าเรือไซ่ง่อนในนครโฮจิมินห์ และท่าเรือไฮฟองในเมืองไฮฟอง ท่าเรือดานังตั้งอยู่ปลายด้านหนึ่งของฉนวนเศรษฐกิจตะวันออก–ตะวันตกซึ่งเชื่อมต่อระหว่างเวียดนามกับลาว ไทย และพม่า บริษัทขนส่งสินค้าทางเรือแห่งชาติเวียดนาม (Vinalines) เป็นผู้รับผิดชอบดูแลท่าเรือนี้ ในปี ค.ศ. 2008 ท่าเรือมีสินค้าถึง 2.7 ล้านตัน แบ่งเป็นสินค้าส่งออก 1.2 ล้านตัน สินค้านำเข้า 525,900 ตัน และสินค้าในประเทศ 985,600 ตัน และมีผู้โดยสารที่เดินทางผ่านท่าเรือแห่งนี้ 29,600 คน แม้ว่าท่าเรือแห่งนี้จะไม่ได้รองรับเรือท่องเที่ยวโดยเฉพาะ แต่ก็มีเรือท่องเที่ยวมาจอดหลายครั้งในรอบหนึ่งปี โดยในสองเดือนแรกของปี ค.ศ. 2010 มีเรือท่องเที่ยวมาจอดถึง 12 ลำ ผู้โดยสารทั้งหมด 6,477 คน</doc>
