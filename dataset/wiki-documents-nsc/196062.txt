<doc id="196062" url="https://th.wikipedia.org/wiki?curid=196062" title="แสง ธรรมดา">แสง ธรรมดา แสง ธรรมดา มีชื่อจริงว่า แสงธรรมดา กิติเสถียรพร เป็นนักร้อง นักดนตรี และนักแต่งเพลงเพื่อชีวิต ชาวจังหวัดสงขลา มีชื่อเสียงจากการนำเพลงเพื่อชีวิตไปประยุกต์กับคำร้องและสำเนียงภาษาปักษ์ใต้ มีชื่อเสียงจากเพลง "นายหัวครก" (หัวครก เป็นภาษาใต้ แปลว่า มะม่วงหิมพานต์) จบการศึกษาแผนกวิชาสถาปัตยกรรม วิทยาลัยเทคนิคภาคใต้ (ปัจจุบันคือ คณะสถาปัตยกรรมศาสตร์ มหาวิทยาลัยเทคโนโลยีราชมงคลศรีวิชัย) แสง ธรรมดา เคยร่วมต่อสู้ทางการเมืองในเหตุการณ์ 6 ตุลา เหตุการณ์พฤษภาทมิฬ และการขับไล่ทักษิณ ชินวัตร จากตำแหน่งนายกรัฐมนตรี เป็นเจ้าของร้านอาหารและร้องดนตรีเพื่อชีวิต ชื่อร้าน "บ้านนายหัว" ที่จังหวัดสงขลา เป็นผู้ร่วมจัดตั้งเครือข่ายศิลปินพันธมิตรภาคใต้ ในการชุมนุมของพันธมิตรประชาชนเพื่อประชาธิปไตย พ.ศ. 2551 ในการชุมนุมของพันธมิตรประชาชนเพื่อประชาธิปไตย พ.ศ. 2551 แสง ธรรมดา ได้นำบุตรสาว ชื่อ เด็กหญิงแสงรายา กิติเสถียรพร ขึ้นร่วมร้องเพลงที่ทำเนียบรัฐบาลด้วย ชื่อเพลง "ดอกไม้" คำร้องโดยจิระนันท์ พิตรปรีชา ทำนองโดยวีรพจน์ ลือประสิทธิ์สกุล และเพลง "คุณหนูกู้ชาติ" ดัดแปลงจากทำนองเพลงสากล ที่ดิอิมพอสซิเบิ้ล เคยนำมาร้อง</doc>
