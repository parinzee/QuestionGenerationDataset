<doc id="907734" url="https://th.wikipedia.org/wiki?curid=907734" title="ฟิฟทีน (เพลง)">ฟิฟทีน (เพลง) "ฟิฟทีน" () เป็นเพลงคันทรีป็อปของนักร้องนักแต่งเพลงชาวอเมริกัน เทย์เลอร์ สวิฟต์ สวิฟต์แต่งเพลงเองและผลิตร่วมกับนาธาน แชปแมน "ฟิฟทีน" ออกจำหน่ายวันที่ 30 สิงหาคม ค.ศ. 2009 โดยสังกัดบิกแมชีนเรเคิดส์ เป็นซิงเกิลที่สี่จากสตูดิโออัลบั้มที่สอง เฟียร์เลส (2008) เพลงได้รับแรงบันดาลใจจากสมัยเรียนไฮสกูลปีหนึ่งที่โรงเรียนเฮนเดอร์สันวิลล์ไฮสกูล ซึ่งเธออกหักครั้งแรกพร้อมกับเพื่อนสนิทชื่อ อะบิเกล แอนเดอร์สัน หลังแต่งเพลงนี้ สวิฟต์ขออนุญาตแอนเดอร์สันอัดเพลงนี้ (เนื่องจากมีการกล่าวถึงเป็นการส่วนตัว) แอนเดอร์สันยินยอมและเพลงถูกรวมอยู่ในอัลบั้มเฟียร์เลส "ฟิฟทีน" เป็นบัลลาด สวิฟต์นึกย้อนถึงเหตุการณ์ที่เกิดกับเธอและเพื่อนสนิทขณะอายุ 15 ปี และเป็นการเตือนไม่ให้วัยรุ่นตกหลุมรักง่าย ๆ "ฟิฟทีน" ขึ้นถึงอันดับที่ 23 บนชาร์ตบิลบอร์ดฮอต 100 และขายได้มากกว่า 1.5 ล้านดาวน์โหลดในสหรัฐ มิวสิกวิดีโอเพลง "ฟิฟทีน" กำกับโดยโรแมน ไวต์ ถ่ายทำโดยใช้ฉากเขียว และเน้นใช้สเปเชียลเอฟเฟกต์ประกอบ วิดีโอแสดงสวิฟต์เดินผ่านสวน ขณะที่เธอนึกถึงความทรงจำมากมายร่วมกับแอนเดอร์สัน เพลงได้เข้าชิงรางวัลสาขาวิดีโอศิลปินผู้หญิงยอดเยี่ยม ในงานประกาศรางวัลเอ็มทีวีวิดีโอมิวสิกอะวอดส์ 2010 แต่พ่ายให้กับเพลง "แบดโรแมนซ์" ของเลดี กากา "ฟิฟทีน" ถูกนำมาแสดงสดหลายครั้ง รวมถึงในทัวร์คอนเสิร์ตครั้งแรกและครั้งที่สอง เฟียร์เลสทัวร์ (2009-10) และสปีกนาวเวิลด์ทัวร์ (2011-12) สวิฟต์เป็นหุ้นส่วนกับร้านค้าอิเล็กทรอนิกส์ เบสต์บาย ในกิจกรรมชื่อ @15 ที่ให้วัยรุ่นช่วยตัดสินใจว่าจะบริจาคเงินให้องค์การกุศลต่าง ๆ อย่างไร</doc>
