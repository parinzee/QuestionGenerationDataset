<doc id="538282" url="https://th.wikipedia.org/wiki?curid=538282" title="เลือดทหารไทย">เลือดทหารไทย เลือดทหารไทย เป็นภาพยนตร์พูด (ในฟิล์ม) ของไทยแนวชีวิตและสงคราม ชั้นพิเศษ "ซูเปอร์" เพื่อเผยแพร่กิจการของกองทัพไทย ระบบ 35 มม.ไวด์สกรีน ซาวออนฟิล์ม ขาวดำ พ.ศ. 2478 ภาพยนตร์เสียงศรีกรุง แบบวสุวัต ดำเนินงานสร้างตามความประสงค์ของกระทรวงกลาโหม โดยมีนายทหารชั้นผู้ใหญ่สามกองทัพ (บก เรือ อากาศ) ร่วมเป็นคณะกรรมการอำนวยการใหญ่งานสร้าง งานสร้าง. หนังฟอร์มใหญ่มโหฬารทันสมัย มีฉากการใช้อาวุธยุทโธปกรณ์ใหม่ เช่น ปืนใหญ่ ปืนกล ลูกระเบิด รถถัง รถเกราะ รถตีนตะขาบขนาดใหญ่ เรือรบแบบต่างๆ ตอร์ปิโด ลูกระเบิดน้ำลึก เครื่องบินขนาดใหญ่ทันสมัย และทหารประจำการเข้าร่วมแสดง ทั้งบนบกและกลางทะเล โดยมีนายทหารสามฝ่ายเป็นที่ปรึกษาทางวิชาการด้านยุทธวิธีต่างๆ ฉากใหญ่อีกตอนหนึ่งเป็นงานราตรีสโมสรบนเรือรบหลวงกลางแม่น้ำเจ้าพระยา ดารานำในเครื่องแบบราตรีสโมสรทั้งทหาร ตำรวจและพลเรือน นักแสดงหญิงแต่งชุดราตรีแบบต่างๆ ร่วมด้วยแตรวงทหารเรือ ทีมงานตั้งกล้องหนังเงียบไว้ตัวหนึ่งบนฝั่งท่าราชวรดิษฐ์ และต้องโยงสายอุปกรณ์จากรถอัดเสียงบนฝั่งไปที่กล้องภาพ-เสียงระบบดับเบิลซีสเต็ม/แบบวสุวัต ในเรือ ถ่ายฉากนายทหารลงเรือบดไปขึ้นเรือรบและทักทาย "ไอไอ" ,การเป่านกหวีดรับรอง ,ฉากเต้นรำตอนค่ำและฉากสนทนาท่ามกลางแขกเหรื่อพูดคุยกันตามกราบเรือขณะผู้คนส่วนใหญ่เต้นรำ บทภาพยนตร์แยกเป็นซีน (Scene) เมื่อผ่านความเห็นชอบจากปรึกษาและคณะกรรมการอำนวยการใหญ่แล้วจึงทำบทสำหรับถ่ายทำหรือชูตติ้งสคริป (Shooting Script) อย่างละเอียด ส่งให้คณะกรรมการใหญ่เป็นผู้สั่งการทุกครั้ง ใช้เวลาถ่ายทำหลายเดือนและขั้นตัดต่ออีกร่วม 3 เดือน เมื่อเสร็จสมบูรณ์ ทีมงานได้จัดฉายให้ผู้บัญชาการทหารและคณะกรรมการนายทหารชั้นผู้ใหญ่ ที่ห้องฉายของโรงถ่าย เพื่อตรวจแก้ไขอีก 2 -3 ครั้งและถ่ายฉากรบเพิ่มเติมอีกเล็กน้อยก่อนส่งมอบคณะกรรมการ กรมโฆษณาการ นำเข้าฉายที่โรงภาพยนตร์ศาลาเฉลิมกรุง ต้นปี พ.ศ. 2478 แล้วส่งฉายทั่วราชอาณาจักรสถานที่ถ่ายทำสถานที่ถ่ายทำ. - ฉากงานราตรีสโมสรบนเรือรบกลางแม่น้ำเจ้าพระยา ที่ดาดฟ้า เรือรบรัตนโกสินทร์ (จอดกลางน้ำหน้าท่าราชวรดิษฐ์) - ฉากรบของทหารบก ที่ จ.ลพบุรี ทุ่งพญาไท โรงถ่ายสะพานขาว และทุ่งนาติดโรงถ่ายบางกะปิ (กำลังเริ่มสร้าง) - ฉากรบของทหารเรือ ที่ อ่าวสัตหีบและท้องทะเลลึก - ฉากรบของทหารอากาศ ที่ ดอนเมืองและทุ่งนาติดโรงถ่ายบางกะปิ - ฉากเพลง กุหลาบในมือเธอ ที่ โรงถ่ายบางกะปิ (ซึ่งเพิ่งติดตั้งอุปกรณ์เสร็จ ) - ฉากเพลง ความรักในแม่น้ำเจ้าพระยา (พระเอกทหารเรือร้องในเรือโบต) ที่ สระอาบน้ำของโรงถ่าย - ฉากเพลง มาร์ชเลือดทหารไทย ที่ ถนนราชดำเนินในเพลงเพลง. 1. มาร์ชไตรรงค์ (เพลงหลัก ทำนองไทยเดิมแปลงเข้าโน้ตสากล ลัดดา สุทธิพงษ์ แต่งชุดทหารร้องนำหมู่ตอนประกาศสงคราม ) 2. กุหลาบในมือเธอ (เนื้อร้องเพลงกล้วยไม้ที่นิยมแพร่หลายใส่ทำนองเพลงไทยสากล ร.อ.ม.ล.ขาบ เล่นเปียโนร้องในห้อง) 3. ความรักในแม่น้ำเจ้าพระยา (หลวงปฏิยัทนาวายุทธ - จำรุ) 4. มาร์ชเลือดทหารไทย (เพลงหลัก ทำนองฝรั่งใส่เนื้อร้องไทย กองทหารเดินร้องตอนออกสนามรบ) เพลงต้นฉบับ บันทึกแผ่นเสียงครั่ง 78 ตราโอเดียน (ช้างคู่) ต่อมามีการบันทึกเพลง "กุหลาบในมือเธอ" ซึ่งได้รับความนิยมจากผู้ฟังตลอดมา โดย ชรินทร์ นันทนาคร ,ธานินทร์ อินทรเทพ ,ม.ร.ว.ถนัดศรี สวัสดิวัฒน์ (ซึ่งได้บันทึกเพลง "ความรักในแม่น้ำเจ้าพระยา" คู่กับ ทิพวัลย์ ปิ่นภิบาล ด้วย) ,อัลบั้มเพลงบรรเลงวงศรีกรุงออร์เคสตร้า โดย อดิง ดีล่า - กังวาล ชลกุล และอัลบั้มเพลงประทับใจในอดีต โดย ประสิทธิ์ พยอมยงค์ เป็นต้น</doc>
