<doc id="237527" url="https://th.wikipedia.org/wiki?curid=237527" title="พระเจ้าควังจงแห่งโครยอ">พระเจ้าควังจงแห่งโครยอ พระเจ้าควังจงแห่งโครยอ ( ค.ศ. 925 - ค.ศ. 975) เป็นจักรพรรดิองค์ที่ 4 แห่งราชวงศ์โครยอ (ค.ศ. 949 - ค.ศ. 975) พระนามเดิม วังโซ (왕소, 王昭) เป็นพระราชโอรสของพระเจ้าแทโจ ปฐมกษัตริย์ราชวงศ์โครยอกับพระนางชินมย็องซุนซ็อง (신명순성왕후, 神明順成王后) จากตระกูลยู องค์ชายวังโซมีพระเชษฐา คือ องค์ชายวังโย (왕요, 王堯) ในค.ศ. 943 พระเจ้าแทโจสวรรคต พระเจ้าฮเยจงซึ่งเป็นพระเชษฐาต่างพระราชมารดากับองค์ชายทั้งสองขึ้นครองราชย์แต่ตกอยู่ใต้อำนาจของวังคยู ในค.ศ. 945 พระเจ้าฮเยจงสวรรคต องค์ชายวังโยขึ้นครองราชย์เป็นพระเจ้าจองจง แต่ครองราชย์เพียงสี่ปีก็สิ้นพระชนม์ในค.ศ. 949 องค์ชายวังโซจึงขึ้นครองราชย์ต่อเป็นพระเจ้าควางจง พระเจ้าควางจงต้องการจะดึงกำลังคนจากขุนนางท้องถิ่นที่อำนาจอยู่เดิมเข้ามาสู่ราชสำนักจึงออกพระราชบัญญัติปลดทาส (노비안검법, 奴婢按檢法) ในค.ศ. 956 เพื่อปลดปล่อยทาสที่เคยเป็นอิสระชนแต่ถูกขุนนางท้องถิ่นข่มเหงรังแกบังคับให้เป็นทาส และออกมาทำงานให้ราชสำนัก เป็นการลดอำนาจขุนนางท้องถิ่น ชัง จี ที่ปรึกษาของพระเจ้าควางจงและเคยเป็นทูตของโครยอประจำที่จีน แนะนำพระเจ้าควางจงว่าควรจะเปลี่ยนระบบข้าราชการโครยอเสียใหม่ จากเดิมที่เน้นเผ่าต่างๆที่มีอำนาจมาตั้งแต่สมัยสามอาณาจักร มาเป็นระบบสอบจอหงวนคัดเลือกบุคคลที่มีความสามารถโดยไม่จำเป็นต้องมาจากตระกูลที่มีอำนาจ และส่งเสริมขุนนางฝ่ายบุ๋นให้มีอำนาจเหนือขุนนางฝ่ายบู๊ที่เรืองอำนาจมาตั้งแต่สมัยตั้งอาณาจักร การสอบจอหงวนของเกาหลี หรือ ควากอ จึงมีขึ้นครั้งแรกในรัชสมัยของพระเจ้าควางจง พระเจ้าควางจงถูกต่อต้านโดยกลุ่นขุนนางที่มีอำนาจเดิมที่ช่วยก่อตั้งอาณาจักรโครยอขึ้นมา พระเจ้าควางจงกีดกันขุนนางตระกูลเก่า และส่งเสริมขุนนางที่ไม่ได้มาจากตระกูลดังไม่มีฐานอำนาจและขุนนางจีน พระเจ้าควางจงยังปราบดาภิเษกพระองค์เองเป็นจักรพรรดิ ซึ่งเป็นจักรพรรดิโครยอพระองค์แรก และได้อภิเษกสมรสสมเด็จพระจักรพรรดินีแทมก ตระกูลฮวางโบแห่งฮวางจู (대목왕후 황보씨) เป็นพระอัครมเหสี พระเจ้าควางจงสิ้นพระชนม์ในปีค.ศ. 975 รวมพระชนมายุได้ 50 พรรษา พระโอรสของพระองค์ขึ้นครองราชย์ต่อเป็นพระเจ้าคยองจงพระราชวงศ์พระราชวงศ์. - พระราชบิดา พระเจ้าแทโจ (태조) - พระราชมารดา พระนางซินมย็องซุนซ็อง ตระกูลยู แห่งชุงจู (신명순성왕후) พระมเหสี- พระนางแทมก ตระกูลฮวังโบ แห่งฮวังจู (พระราชธิดาในพระเจ้าแทโจที่ประสูติแต่สมเด็จพระจักรพรรดินีซินจอง) พระสนม- เจ้าหญิงคย็องฮวากุง (경화궁부인 임씨, 慶和宮夫人 林氏) พระราชธิดาของพระเจ้าฮเยจงกับสมเด็จพระราชินีอึยฮวา พระราชโอรส- เจ้าชายวังยู (경종, 景宗) พระราชโอรสของพระนางแทมก - เจ้าชายฮโยฮวา (효화태자, 孝和太子) พระราชโอรสของพระนางแทมก พระราชธิดา- เจ้าหญิงช็อนชู (천추공주, 千秋公主) พระราชธิดาของพระนางแทมก - เจ้าหญิงโบฮวา (보화공주, 寶華公主) พระราชธิดาของพระนางแทมก - สมเด็จพระจักรพรรดินีมุนด็อก (문덕왕후, 文德王后) พระราชธิดาของพระนางแทมก</doc>
