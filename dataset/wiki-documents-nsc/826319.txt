<doc id="826319" url="https://th.wikipedia.org/wiki?curid=826319" title="ถนนเฉลิมบูรพาชลทิต">ถนนเฉลิมบูรพาชลทิต ถนนเฉลิมบูรพาชลทิต หรือ ทางหลวงชนบทสาย รย.4036 เป็นถนน 2 เลนสวนทางกัน ถนนบางส่วนในอดีตเคยเป็นทางหลวงเดิม และ มีการสร้างเพิ่มเติมเพื่อเชื่อมถนนเข้าด้วยกัน ถนนเส้นนี้จัดสร้างโดยกรมทางหลวงชนบท กระทรวงคมนาคม ครอบคลุมตั้งแต่ชลบุรี แหลมแม่พิมพ์ จังหวัดระยอง จันทบุรี ไปจนถึงจังหวัดตราด เป็นถนนเพื่อการท่องเที่ยวชายฝั่งทะเลระดับสากลอย่างยั่งยืน (Scenic Route) และช่วยลดปริมาณรถในถนนสุขุมวิท โดยถนนสายนี้มีจุดเริ่มต้นบริเวณสามแยกซากมะกรูด จุดตัดทางหลวงแผ่นดินหมายเลข 3161 เลาะไปตามแนวชายทะเลระยอง จากนั้นขึ้นสะพานประแสร์สิน ข้ามปากน้ำประแส ผ่านหาดคุ้งวิมาน จุดชมวิวเนินนางพญา ขึ้นสะพานสมเด็จพระเจ้าตากสินมหาราช (สะพานแหลมสิงห์) ข้ามปากแม่น้ำจันทบุรี ผ่านคุกขี้ไก่ แล้วเลาะไปตามแนวชายทะเลแหลมสิงห์ แล้วสิ้นสุดที่สามแยกเฉลิมบูรพาชลทิต จุดตัดทางหลวงแผ่นดิน 3149 รวมระยะทาง 100 กิโลเมตร ถนนเฉลิมบูรพาชลทิตนอกจากจะเป็นถนนที่เหมาะกับการขับรถเล่นชมวิวแล้ว ยังเหมาะที่จะมาปั่นจักรยานชมวิว มีเลนของจักรยานโดยเฉพาะที่บริเวณไหล่ทาง</doc>
