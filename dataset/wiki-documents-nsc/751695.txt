<doc id="751695" url="https://th.wikipedia.org/wiki?curid=751695" title="Macrobrachium lanchesteri">Macrobrachium lanchesteri Macrobrachium lanchesteri เป็นสัตว์พวกกุ้งกั้งปูชนิดหนึ่งในสกุล Macrobrachium ของวงศ์ Palaemonidae โดยเป็นที่รู้จักกันทั่วไปในชื่อ "กุ้งฝอย" หรือ "กุ้งฝอยน้ำจืด" ร่วมกับกุ้งอีกหลายชนิดในสกุล Macrobrachium และสกุล Caridina ของวงศ์ Atyidaeถิ่นที่อยู่ ถิ่นที่อยู่. เขตการกระจายพันธุ์ของกุ้งชนิด M. lanchesteri อยู่ในภูมิภาคเอเชียตะวันออกเฉียงใต้ โดยถือเป็นสัตว์น้ำประจำถิ่นของลาว; ภาคตะวันออกเฉียงเหนือ, ภาคกลาง และภาคใต้ของไทย; มาเลเซียตะวันตกและรัฐซาบะฮ์ของมาเลเซีย; สิงคโปร์ และบรูไน นอกจากนี้ยังพบในพื้นที่บางส่วนของพม่า, ภาคเหนือของไทย, บริเวณใกล้ชายฝั่งทะเลของกัมพูชา และตอนใต้สุดของเวียดนามลักษณะ ลักษณะ. กุ้งชนิด M. lanchesteri เป็นกุ้งน้ำจืดขนาดเล็ก ความยาวประมาณ 2-7 เซนติเมตร มีเปลือกแข็งห่อหุ้มตัว มีขา 10 คู่ แบ่งหน้าที่ออกเป็นขาสำหรับจับอาหาร ขาเดิน และขาว่ายน้ำ ขาเดินคู่ที่ 2 เป็นรูปทรงกระบอกยาวเรียว มีขนาดไล่เลี่ยกับขาเดินคู่ที่ 4 และ 5 ข้อปลายมีลักษณะเป็นก้ามหนีบ ลักษณะสำคัญคือมีกรีตรง (ส่วนปลายงอนเล็กน้อย) ขาเดิน 3 คู่ยาวเท่ากัน ต่างกับลูกกุ้งก้ามกรามที่มีขนาดเท่ากันซึ่งจะมีกรียาวและโค้งขึ้นพฤติกรรม พฤติกรรม. กุ้งชนิดนี้มักอยู่รวมกันเป็นฝูงบริเวณผิวน้ำริมตลิ่งของหนอง บึง บ่อ และนาข้าวซึ่งเป็นแหล่งน้ำนิ่งที่มีก้อนหิน รากหญ้า หรือรากพรรณไม้น้ำ รวมทั้งในบริเวณแหล่งน้ำที่มีกระแสน้ำขึ้นลงไหลเอื่อย ๆ โดยกินจุลินทรีย์ ไรน้ำ และตัวอ่อนของสัตว์น้ำขนาดเล็กเป็นอาหารการใช้ประโยชน์ การใช้ประโยชน์. กุ้งชนิด M. lanchesteri รวมทั้งกุ้งฝอยน้ำจืดชนิดอื่นเป็นที่นิยมบริโภคกันทั่วไป ในไทยมักนำไปทำกุ้งฝอยทอด ไข่เจียวกุ้งฝอย ยำกุ้งเต้น ก้อยกุ้ง กุ้งจ่อม บางครั้งก็ใช้เป็นเหยื่อตกปลาหรืออาหารเลี้ยงลูกปลาเศรษฐกิจ เช่น ปลาช่อน ปลากราย ปลาเสือตอ ปลาสวยงามต่าง ๆ เป็นต้น</doc>
