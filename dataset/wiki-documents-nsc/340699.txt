<doc id="340699" url="https://th.wikipedia.org/wiki?curid=340699" title="ลูกสาวกำนัน">ลูกสาวกำนัน ลูกสาวกำนัน เป็นภาพยนตร์ไทยแนวตลก-แอ็คชั่น (comedy-action) ที่ออกฉายในปี พ.ศ. 2524 ที่โรงหนังเพชรรามา เพชรเอ็มไพร์ สามย่าน เจ้าพระยา กำกับการแสดงและร่วมแสดงโดย สมบัติ เมทะนี นำแสดงโดย จารุณี สุขสวัสดิ์ ทูน หิรัญทรัพย์ อำภา ภูษิต ธิติมา สังขพิทักษ์ วินัย พันธุรักษ์ ลูกสาวกำนัน เป็นเรื่องราวของแตงโม(จารุณี) ลูกสาวของกำนัน(สมบัติ) มีลักษณะเป็นหญิงห้าว สู้คน ไม่กลัวใคร และเป็นที่ถูกใจของปลัดไชยา(ทูน) จนปลัดหนุ่มพยายามจีบเธอ และเรื่องราวอันสนุกสนานปนเสียงหัวเราะก็เกิดขึ้น เมื่อแตงโมมักมีเรื่องกับนักเลงและส่งผลเดือดร้อนให้ปลัดอยู่บ่อยครั้ง ประกอบกับมักมีอุปสรรคขัดขวาง ไม่ว่าจะเป็นการหวงลูกสาวกำนัน หรือการที่มีผู้หญิงมาชอบปลัด แต่ในที่สุดปลัดหนุ่มก็ฝ่าฟันอุปสรรคมาได้ และพิสูจน์ให้แตงโมเห็นว่าปลัดรักจริงหวังแต่ง และเรื่องราวก็จบลงด้วยความรักที่สมหวังของทั้งสองคน ภาพยนตร์เรื่องนี้ได้รับการต้อนรับเป็นอย่างดีจากแฟนหนังจารุณีและประสบความสำเร็จถล่มทลาย และมีการสร้างภาคต่อมา คือ ลูกสาวกำนัน 2 ภาพยนตร์เริ่มถ่ายทำตั้งแต่ต้นปี พ.ศ. 2524 โดยวันที่ 9 กุมภาพันธ์ กองถ่ายทำภาพยนตร์ได้ถ่ายทำที่คลอง 10 รังสิต จังหวัดปทุมธานี ปรากฏว่า เวลา 10.00 น. จารุณี สุขสวัสดิ์ ประสบอุบัติเหตุสะเทือนขวัญ เนื่องจากต้องเข้าฉากขับเรือหางยาวผาดโผน โดยขับเรือกระโจนด้วยความเร็วสูงข้ามเรือบดที่จอดขวางอยู่ แต่กราบขวาเรือกลับแหวกทางน้ำกระแทกเสาตอม่อสะพานข้ามคลอง ทำให้สภาพของเรือพังยับเยิน ส่วนผจญ ดวงขจร ซึ่งนั่งอยู่ทางหัวเรือ ถูกแรงอัดจากเสาสะพานเข้าที่ด้านขวาของร่างกาย ร่างของจารุณี และผจญ จึงลอยละลิ่วพลัดตกลงไปในน้ำ อาการบาดเจ็บของจารุณี มีข้อมือขวาแตก ใบหน้าด้านขวามีรอยถลอก ดั้งจมูกหัก ข้อเท้าบวม ต่อมาถูกนำส่งโรงพยาบาลเปาโล เพื่อทำการผ่าตัดฝ่ามือ และดามเส้นลวด พร้อมทั้งเข้าเฝือกที่แขน โดยพักรักษาตัวในโรงพยาบาลนานร่วมเดือนจนหายเป็นปกติ ต่อมาพระเอกของเรื่องแต่เดิม คือ จตุพล ภูอภิรมย์ ประสบอุบัติเหตุทางรถยนต์จนเสียชีวิต ทำให้ต้องมีการเปลี่ยนตัวเป็น ทูน หิรัญทรัพย์ และต้องถ่ายทำใหม่จนแล้วเสร็จสมบูรณ์ และออกฉายครั้งแรกในวันที่ 1 กรกฎาคม พ.ศ. 2524 โดยได้นำภาพข่าวอุบัติเหตุจริงมาฉายตอนเริ่มภาพยนตร์ และพาดหัวข่าวดังกล่าวบนหน้าหนังสือพิมพ์ก็มาใช้เป็นฉากหลังบนโปสเตอร์ของภาพยนตร์ด้วย ภาพยนตร์เรื่องนี้ประสบความสำเร็จจนมีการสร้างภาคต่อในชื่อ "ลูกสาวกำนัน ภาค 2" ในปี พ.ศ. 2526 ลูกสาวกำนันได้มีการสร้างเป็นละครโทรทัศน์มาแล้วหลายครั้ง เช่น ทางช่อง 3 ในปี พ.ศ. 2533 นำแสดงโดย เพ็ญ พิสุทธิ์ ตฤณ เศรษฐโชค และปี พ.ศ. 2552 โดยทีวี ธันเดอร์ นำแสดงโดย พัชรินทร์ จัดกระบวนพล เกียรติกมล ล่าทา ส่วนทางช่อง 7 สี สร้างและฉายในปี พ.ศ. 2541 โดยอัครเอ็นเทอร์เทนเมนท์ นำแสดงโดย รัฐธรรมนูญ ศรีฤกษ์, ปรายฟ้า สิริวิชชา, มนตรี เจนอักษร, ปภัสรา ชุตานุพงศ์นักแสดง</doc>
