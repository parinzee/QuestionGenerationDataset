<doc id="192959" url="https://th.wikipedia.org/wiki?curid=192959" title="โป๋ เป่าปี่">โป๋ เป่าปี่ โผ กู้เกียรติตน หรือ โป๋ เป่าปี่ เป็นคนพื้นเมืองจังหวัดราชบุรี ก่อนเข้าวงการแสดงได้ประกอบอาชีพหลายหลาก ไม่ว่าจะเป็นแสดงงิ้ว เล่นดนตรีในวงงิ้ว นักมวย รับราชการตำรวจ และลงสมัครเล่นการเมืองท้องถิ่นในจังหวัดราชบุรี (แต่สอบตก) จึงได้หันเหชีวิตเข้าสู่วงการแสดง โดยเริ่มจากความสามารถพิเศษในการเป่าปี่ ที่ถือว่าเป็นพรสวรรค์ติดตัวมา และเริ่มได้รับเชิญมาเป็นตัวประกอบเรื่อยมา และได้ย้ายถิ่นฐานมาประกอบอาชีพในจังหวัดกรุงเทพมหานคร และในปี พ.ศ. 2520 โป๋ เป่าปี่ก็ได้เข้าพิธีสมรสและมีบุตรสาว 1 คน โป๋ เป่าปี่ นั้นยังมีความสามารถในการแสดง และการเขียนบทภาพยนตร์ ซึ่งภาพยนตร์ที่สามารถทำให้มีชื่อเสียงก็คือเรื่อง "เต้าฮวยไล้เหลี่ยว" จัดสร้างโดยนายกำธร ทัพคัลไลย ในปี 2523 โป๋ เป่าปี่ เป็นชื่อที่ใช้ในการแสดงของนักแสดงตลกอาวุโสชาวไทย ซึ่งมีผลงานเป็นตัวประกอบในภาพยนตร์ไทยเป็นจำนวนมาก เป็นนักแสดงตลกร่วมคณะต๊อกบูมของ ล้อต๊อก ร่วมวงกับ ชูศรี มีสมมนต์, ทองฮะ วงศ์รักไทย, ก๊กเฮง (เฉลิมศักดิ์ พุกกะณะสุต) และทองแถม เขียวแสงใส ในระยะหลังมีบทบาทเป็นที่จดจำจากการเป็นพรีเซนเตอร์ในภาพยนตร์โฆษณาสีทาบ้าน ออกอากาศทางโทรทัศน์ โป๋ เป่าปี่ ได้ร่วมแสดงภาพยนตร์อเมริกันเกี่ยวกับสงครามเวียดนาม เรื่อง เดอะ เดียร์ฮันเตอร์ ออกฉายในปี พ.ศ. 2521 โดยรับบทในฉากสำคัญของเรื่อง เป็นกรรมการในบ่อนรัสเซียนรูเลตต์ ระหว่างโรเบิร์ต เดอ นิโรและคริสโตเฟอร์ วอลเคน โดยก่อนจะได้เล่นบทนี้ โป๋ เป่าปี่ต้องทดสอบบทแข่งขันกับดามพ์ ดัสกร, ชุมพร เทพพิทักษ์, สมบัติ เมทะนี และได้เล่นภาพยนตร์อีกเรื่องคือ แรมโบ้ 3 ในปี พ.ศ. 2551 ชื่อ "โป๋ เป่าปี่" เป็นที่รู้จัก เมื่อถูกสื่อมวลชนใช้เป็นฉายาของนายธีรพล นพรัมภา ผู้ใกล้ชิดนายสมัคร สุนทรเวช</doc>
