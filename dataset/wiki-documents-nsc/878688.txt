<doc id="878688" url="https://th.wikipedia.org/wiki?curid=878688" title="ไฟเย็น">ไฟเย็น ไฟเย็น () เป็นดอกไม้ไฟขนาดเล็ก ลักษณะเป็นก้านลวดซึ่งมีเชื้อเพลิงแข็งพอกหนาอยู่ด้านหนึ่ง โดยเหลือปลายอีกด้านเป็นลวดเปลือยไว้สำหรับถือ, เมื่อทำการจุดไฟที่ปลายด้านเชื้อเพลิงแล้ว จะให้ประกายแสงพุ่งเป็นเส้นสั้นๆ ออกมาเป็นรัศมีจากจุดที่เผาไหม้, ซึ่งดอกไม้ไฟชนิดนี้จะไม่มีเสียงดัง และสามารถถือไว้กับมือได้ จึงนิยมนำมาให้เด็กๆ เล่น ไฟเย็น ปกติจะทำจากลวดโลหะแข็ง ยาวประมาณ 2/3 ฟุต นำมาจุ่มลงในส่วนผสมเชื้อเพลิงข้น ซึ่งพื้นฐานจะประกอบด้วยผงโลหะสร้างประกาย ผสมกับสารออกซิไดซ์ช่วยเผาไหม้ กวนรวมกับตัวประสาน (จำพวกไนโตรเซลลูโลส หรือเด็กซ์ตริน), โดยเมื่อจุ่มจนพอกหนาได้ที่ ก็จะนำออกมาตากไว้ให้แห้ง ในตอนท้ายของการผลิต มักจะมีการแต้มสีเป็นจุดเล็กๆ ไว้ที่ปลายด้านเชื้อเพลิงของไฟเย็นแต่ละก้าน เพื่อระบุสีของประกายที่จะออกมาเมื่อจุดไฟ, โดยสีของไฟเย็นจะขึ้นกับชนิดของผงโลหะที่ใช้ในการผลิต และสารประกอบเจือปนที่ใส่เพิ่มเติมลงไปด้วย</doc>
