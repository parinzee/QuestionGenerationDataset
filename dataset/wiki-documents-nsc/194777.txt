<doc id="194777" url="https://th.wikipedia.org/wiki?curid=194777" title="ฟองจันทร์ ศิริวัติ">ฟองจันทร์ ศิริวัติ ฟองจันทร์ ศิริวัติ มีชื่อเดิมว่า หม่อมฟองจันทร์ ยุคล ณ อยุธยา มีชื่อเมื่อแรกเกิดว่า เจ้าฟองจันทร์ อินทขัติย์ (5 พฤษภาคม พ.ศ. 2456—15 ตุลาคม พ.ศ. 2540) เป็นลูกหลานในตระกูลเจ้าผู้ครองนครเชียงใหม่ มีชื่อเสียงจากการเป็นนางสาวเชียงใหม่ประจำปี พ.ศ. 2477 และเป็นหม่อมในพระเจ้าวรวงศ์เธอ พระองค์เจ้าอนุสรมงคลการ ก่อนหย่ากันประวัติ ประวัติ. ฟองจันทร์เป็นธิดาคนสุดท้องในจำนวน 11 คน ของเจ้าน้อยอินทร์ถา อินทขัติย์ และเจ้าแม่บัวจิ๋น อินทขัติย์ เชื้อสายราชสกุล ณ เชียงใหม่ เมื่อเกิดใช้คำนำหน้านามว่า "เจ้า" ตามบิดามารดา เมื่ออายุ 10 ปี เจ้าฟองจันทร์ได้ย้ายเข้าไปอยู่ในพระตำหนักพระราชชายา เจ้าดารารัศมี และเป็นนางฟ้อนในคณะละครคุ้มหลวง รุ่นราวคราวเดียวกับ เจ้าจำรัส ณ เชียงใหม่ เจ้าพันพิสิธ ณ เชียงใหม่ และแสงหล้า โอดเจริญ จนกระทั่งพระราชชายา เจ้าดารารัศมี สิ้นพระชนม์ใน พ.ศ. 2476 จึงย้ายมาอยู่บ้านตนเอง ปีนั้น มีงานฤดูหนาวประจำจังหวัดเชียงใหม่ และงานเฉลิมฉลองรัฐธรรมนูญ เจ้าฟองจันทร์ได้รับการทาบทามให้เป็นนางงามประจำร้านเกษตร และเข้าร่วมประกวดนางสาวเชียงใหม่ในปีถัดมา ชื่องานคือ "การประกวดความงามสตรีในงานต้อนรับและฉลองรัฐธรรมนูญเชียงใหม่ พ.ศ. 2477" และได้รางวัลที่หนึ่งด้วย เจ้าฟองจันทร์ได้พบกับพระเจ้าวรวงศ์เธอ พระองค์เจ้าอนุสรมงคลการ พระสหายต่างวัยของเจ้าแก้วนวรัฐ เจ้านครเชียงใหม่ องค์ที่ 9 ที่คุ้มเจ้าแก้วนวรัฐ และเสกสมรสตามแบบล้านนา ก่อนย้ายตามสวามีไปอยู่ที่กรุงเทพมหานคร และเปลี่ยนฐานันดรศักดิ์เป็น หม่อมฟองจันทร์ ยุคล ณ อยุธยา หม่อมฟองจันทร์มีพระธิดาด้วยพระเจ้าวรวงศ์เธอ พระองค์เจ้าอนุสรมงคลการ สองพระองค์ คือ- หม่อมเจ้าจันทร์จรัสศรี ยุคล (2 กรกฎาคม 2480—17 พฤศจิกายน 2548) เป็นผู้ถวายงานแด่ พระเจ้าวรวงศ์เธอ พระองค์เจ้าโสมสวลี พระวรราชาทินัดดามาตุ ทรงลาออกจากฐานันดรศักดิ์เพื่อสมรสกับประพันธุ์ ไพบูลย์เลิศ - หม่อมเจ้าภุมรีภิรมย์ ยุคล (22 มีนาคม 2481 —) ทรงลาออกจากฐานันดรศักดิ์เพื่อสมรสกับโรมาโน ลุคโก และชอง มารี เชลล์ ปัจจุบันพำนักอยู่ ณ ประเทศฝรั่งเศส ต่อมา หม่อมฟองจันทร์หย่ากับพระเจ้าวรวงศ์เธอ พระองค์เจ้าอนุสรมงคลการ และสมรสใหม่กับทวน ศิริวัติ มีบุตรสาวด้วยกันหนึ่งคน ชื่อ เพียงจันทร์ ศิริวัติ (ชื่อสกุลต่อมาคือ ภูมมะภูติ) ฟองจันทร์ถึงแก่กรรมเมื่อวันที่ 15 ตุลาคม พ.ศ. 2540 ณ โรงพยาบาลพระมงกุฏเกล้า</doc>
