<doc id="777876" url="https://th.wikipedia.org/wiki?curid=777876" title="บูลส์อาย (หนังสือการ์ตูน)">บูลส์อาย (หนังสือการ์ตูน) บูลส์อาย () เป็นตัวละครของมาร์เวลคอมิกส์ สร้างสรรค์โดยมาร์ฟ วูล์ฟแมนและจอห์น โรมิตา ซีเนียร์ ปรากฏตัวครั้งแรกในหนังสือการ์ตูน แดร์เดวิล เล่มที่ 131 (มีนาคม 1976) บูลส์อายเป็นมือสังหารโรคจิตที่มีความแม่นยำในการปาอาวุธเข้าเป้าสูง เป็นศัตรูกับแดร์เดวิล บูลส์อายอยู่ในอันดับที่ 20 ของ 100 อันดับสุดยอดตัวร้ายในหนังสือการ์ตูนตลอดกาลของไอจีเอ็น และอันดับที่ 35 ใน 50 อันดับสุดยอดอเวนเจอส์การตีพิมพ์ การตีพิมพ์. ถึงแม้บูลส์อายจะถูกสร้างสรรค์โดยมาร์ฟ วูล์ฟแมนและจอห์น โรมิตา ซีเนียร์ แต่งานศิลป์ในหนังสือการ์ตูน แดร์เดวิล เล่มที่ 131 (มีนาคม 1976) ที่บูลส์อายปรากฏตัวครั้งแรกนั้นวาดโดยบ็อบ บราวน์ และเคลาส์ แจนสัน ไม่มีใครทราบชื่อจริงและที่มาของบูลส์อาย เขามักจะใช้ชื่อ "เบนจามิน พอยน์เด็กเตอร์" และบางครั้งใช้ชื่อ "เลสเตอร์" ในมินิซีรีส์ Bullseye: Greatest Hits (2004) บูลส์อายมีชื่อจริงว่า "เลโอนาร์ด" และมีการกล่าวถึงภูมิหลัง แต่ต่อมาเปิดเผยว่าเป็นเรื่องแต่งโดยบูลส์อายเอง ในหนังสือการ์ตูน ซีวิลวอร์ บูลส์อายเป็นสมาชิกทีมธันเดอร์โบลต์ส และใน ซีเคร็ตอินเวชัน บูลส์อายเป็นสมาชิกทีมดาร์กอเวนเจอส์ มีนามแฝงว่า "ฮอว์กอาย" และมีบทบาทสำคัญในหนังสือการ์ตูน ยูโทเปีย บูลส์อายถูกแดร์เดวิลฆ่าในหนังสือการ์ตูน ชาโดว์แลนด์ เล่มที่ 1 แต่ต่อมาพบว่ายังมีชีวิตอยู่ในหนังสือการ์ตูน แดร์เดวิล ซีรีส์ที่ 3 เล่มที่ 26ประวัติตัวละคร ประวัติตัวละคร. บูลส์อายเติบโตในย่านเดอะบร็องซ์ อาศัยอยู่กับพี่ชายและบิดาที่ชอบทำร้ายร่างกาย พี่ชายของบูลส์อายชอบยิงปืนจึงทำให้บูลส์อายมีความแม่นยำในการยิงปืนไปด้วย ต่อมาบูลส์อายย้ายไปอยู่ที่บ้านอุปการะ สมัยเรียนไฮสกูล บูลส์อายเป็นนักขว้างลูกเบสบอลที่มีความสามารถจนได้รับทุนการศึกษา แต่เขาเลือกที่จะเข้าแข่งในลีกเบสบอล ในการแข่งขันครั้งหนึ่ง บูลส์อายซึ่งไม่อยากแข่งต่อได้ขอให้โค้ชเปลี่ยนตัวเขาออกแต่โค้ชปฏิเสธ ผู้เล่นฝ่ายตรงข้ามคนหนึ่งเยาะเย้ยบูลส์อายว่าเป็นคนขี้ขลาด เขาจึงขว้างลูกเบสบอลเข้าที่ศีรษะของอีกฝ่ายจนเสียชีวิต บูลส์อายถูกลงโทษแบนและถูกแจ้งข้อหาฆ่าคนตายโดยไม่เจตนา เมื่อโตขึ้น บูลส์อายทำงานเป็นมือสังหารให้หน่วย NSA เขาถูกส่งไปนิการากัวเพื่อฝึกสอนนักรบกลุ่มคอนทราส์ แต่บูลส์อายกลับนำกลุ่มนักรบคอนทราส์ยึดพื้นที่ขนส่งโคเคน บูลส์อายมีแผนจะตกลงกับกลุ่มอิทธิพลหลายกลุ่มและเชิดเงินหลบหนี แต่แผนดังกล่าวถูกพันนิเชอร์ขัดขวาง บูลส์อายและพันนิเชอร์สู้กันจนกระทั่งเจ้าหน้าที่หน่วยปราบปรามยาเสพติดมาถึง พันนิเชอร์หลบหนีไป ส่วนบูลส์อายได้รับงานใหม่คือแทรกซึมเข้าไปในองค์กรอาชญากรรมของคิงพิน ประวัติข้างต้นเป็นประวัติที่บูลส์อายให้การกับเจ้าหน้าที่ของสหรัฐฯ ภายหลังบูลส์อายยอมรับว่าเขาแต่งเติมบางส่วนเพื่อความสนุกส่วนตัวความสามารถ ความสามารถ. บูลส์อายมีความสามารถในการปาอาวุธหรือสิ่งของธรรมดาเข้าเป้าได้อย่างแม่นยำ เขาเคยปาไพ่เฉือนลำคอคน เคยพ่นฟันตัวเองทะลุกะโหลกศีรษะคนอื่นและปาไม้จิ้มฟันไปถูกคนที่อยู่ห่างออกไปหลายร้อยหลาเสียชีวิต นอกจากนี้ บูลส์อายยังมีสมรรถภาพทางกายสูง มีความเชี่ยวชาญในการต่อสู้มือเปล่า หลังจากบาดเจ็บจากการตกจากที่สูง กระดูกหลายชิ้นของบูลส์อายได้รับการเชื่อมต่อด้วยอาดามันเทียมโดยลอร์ดดาร์กวินด์และได้รับสมุนไพรชนิดพิเศษในการรักษา ซึ่งทำให้สมรรถภาพทางกายของบูลส์อายสูงยิ่งขึ้น อาการบาดเจ็บที่ศีรษะทำให้บูลส์อายสัมผัสได้ถึงจิตของแดร์เดวิลชั่วขณะในสื่ออื่นภาพยนตร์ ในสื่ออื่น. ภาพยนตร์. โคลิน ฟาร์เรล นักแสดงชาวไอริช รับบทเป็นบูลส์อายในภาพยนตร์ มนุษย์อหังการ ปี 2003</doc>
