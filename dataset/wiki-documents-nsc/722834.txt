<doc id="722834" url="https://th.wikipedia.org/wiki?curid=722834" title="เนชั่น บรอดแคสติ้ง คอร์ปอเรชั่น">เนชั่น บรอดแคสติ้ง คอร์ปอเรชั่น บริษัท เนชั่น บรอดแคสติ้ง คอร์ปอเรชั่น จำกัด (มหาชน) () เป็นผู้ผลิตเนื้อหาในสายงานวิทยุกระจายเสียงและวิทยุโทรทัศน์ ภายใต้เครือเนชั่นกรุ๊ป ก่อตั้งขึ้นเมื่อวันที่ 8 มกราคม พ.ศ. 2536 ด้วยชื่อ บริษัท แน็ทค่อน มีเดีย จำกัด ทุนจดทะเบียนตั้งต้นที่ 1 ล้านบาท เพื่อเป็นผู้ผลิตรายการสนทนาเชิงข่าว เนชั่นนิวส์ทอล์ก ทางไทยทีวีสีช่อง 9 อ.ส.ม.ท. เป็นรายการแรก โดยระยะต่อมา เข้าร่วมผลิตรายการข่าว ทางไทยสกายทีวี จากนั้นเมื่อปี พ.ศ. 2539 เปลี่ยนชื่อเป็น บริษัท เนชั่น เทเลวิชั่น จำกัด พร้อมทั้งเข้าร่วมผลิตรายการข่าว กับสถานีโทรทัศน์ไอทีวี จนถึงปี พ.ศ. 2542 บริษัทฯ เปลี่ยนเป็นชื่อปัจจุบัน โดยที่ยังไม่เป็นบริษัทมหาชน เมื่อปี พ.ศ. 2540 ก่อนที่จะก่อตั้งช่องโทรทัศน์ข่าว เนชั่น แชนเนล (; ปัจจุบันคือ เนชั่นทีวี) เป็นแห่งแรกของไทย เมื่อวันที่ 1 มิถุนายน พ.ศ. 2543 ออกอากาศผ่านยูบีซี เครือข่ายโทรทัศน์บอกรับเป็นสมาชิก ทางช่องหมายเลข 8 จนถึงวันที่ 1 พฤษภาคม พ.ศ. 2546 จึงย้ายไปออกอากาศ ผ่านเครือข่ายโทรทัศน์ประเภท บริการกระจายสัญญาณแบบหลายจุดหลายช่อง ไททีวีของกรมประชาสัมพันธ์ ทางช่องหมายเลข 1 รวมทั้งบริการเคเบิลทีวีส่วนท้องถิ่น, โทรทัศน์ผ่านดาวเทียมระบบซี-แบนด์ (สำหรับระบบเคยู-แบนด์ เริ่มออกอากาศเมื่อปี พ.ศ. 2551) แล้วจึงแปรสภาพเป็นบริษัทมหาชน ตั้งแต่ปีถัดมา (พ.ศ. 2552) นอกจากนี้ ยังก่อตั้งช่องแมงโก้ ทีวี () เพิ่มเติมเมื่อปี พ.ศ. 2553 และช่องระวังภัย ในปีถัดมา โดยทั้งสองช่อง ออกอากาศทางโทรทัศน์ผ่านดาวเทียม, โทรทัศน์ออนไลน์, บริการโทรทัศน์ผ่านสายเคเบิลส่วนท้องถิ่น ซึ่งในปี พ.ศ. 2554 บริษัทฯ ยังร่วมกับเครือข่ายโทรทัศน์ดาวเทียมเอ็มคอท ของบริษัท อสมท จำกัด (มหาชน) รวมถึงเข้าบริหารงาน และผลิตรายการโทรทัศน์ ทางช่องอาเซียนทีวี ผ่านเครือข่ายโทรทัศน์บอกรับเป็นสมาชิก ทรูวิชันส์ ทางช่องหมายเลข 99 และผ่านดาวเทียมไทยคม ในระบบซี-แบนด์ และร่วมกับมูลนิธิโรงพยาบาลรามาธิบดี เข้าบริหารงานและผลิตรายการโทรทัศน์ ทางช่องรามา แชนเนล ผ่านเครือข่ายโทรทัศน์บอกรับเป็นสมาชิก ทรูวิชันส์ ทางช่องหมายเลข 80, โทรทัศน์ออนไลน์ และบริการโทรทัศน์ผ่านสายเคเบิลส่วนท้องถิ่น นอกจากนี้ ยังให้ธีระ ธัญไพบูลย์ เข้าร่วมเป็นพิธีกรหลักของรายการข่าว เรื่องเด่นเย็นนี้ ทางไทยทีวีสีช่อง 3 ตั้งแต่เริ่มต้นเมื่อปี พ.ศ. 2548 อีกด้วย</doc>
