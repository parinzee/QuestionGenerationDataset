<doc id="469767" url="https://th.wikipedia.org/wiki?curid=469767" title="อีสต์แมนโกดัก">อีสต์แมนโกดัก อีสต์แมนโกดัก (Eastman Kodak Company) หรือ โกดัก เป็นบริษัทสัญชาติอเมริกัน จัดจำหน่ายอุปกรณ์ วัสดุ เคมีภัณฑ์ และบริการเกี่ยวกับการถ่ายภาพ สำนักงานใหญ่อยู่ที่เมืองรอเชสเตอร์ รัฐนิวยอร์ก ก่อตั้งโดยนายจอร์จ อีสต์แมน เมื่อ ค.ศ. 1889 โกดักเคยเป็นผู้ผลิตฟิล์มถ่ายภาพที่มียอดขายอันดับหนึ่งมาตลอดคริสต์ศตวรรษที่ 20 โดยในปี ค.ศ. 1976 มีส่วนแบ่งการตลาดถึง 90% ของตลาดสหรัฐอเมริกา ทั้งยังเป็นผู้นำด้านเทคโนโลยีการถ่ายภาพ เป็นผู้พัฒนากล้องดิจิทัลรายแรกของโลก ตั้งแต่ปี ค.ศ. 1975 แต่บริษัทกลับไม่กระตือรือร้นที่จะออกผลิตภัณฑ์กล้องดิจิทัล เพราะเกรงว่าจะไปแย่งตลาดฟิล์มถ่ายรูปของตนเอง ส่งผลให้บริษัทมียอดขายตกต่ำลงในช่วงปลายทศวรรษ 1990 เนื่องจากความต้องการใช้ฟิล์มถ่ายภาพลดลงอย่างรวดเร็ว และความล่าช้าในการออกผลิตภัณฑ์ใหม่ บริษัทประกาศล้มละลายเมื่อเดือนมกราคม ค.ศ. 2012 และประกาศเลิกผลิตกล้องดิจิทัล กล้องวิดีโอ โดยมุ่งเน้นไปทำตลาดการบริการภาพถ่ายดิจิทัลแทน</doc>
