<doc id="160116" url="https://th.wikipedia.org/wiki?curid=160116" title="ดาวหางเองเคอ">ดาวหางเองเคอ ดาวหางเองเคอ () หรือชื่ออย่างเป็นทางการตามระบบดาวหางว่า 2P/Encke เป็นดาวหางแบบมีคาบโคจรซึ่งตั้งชื่อตาม โยฮัน ฟรานซ์ เองเคอ ผู้ทุ่มเทศึกษาวงโคจรของมัน ทำการคำนวณมากมายเพื่อเชื่อมโยงการสังเกตการณ์หลายครั้งในปี ค.ศ. 1786 (2P/1786 B1), 1795 (2P/1795 V1), 1805 (2P/1805 U1) และ 1818 (2P/1818 W1) จนพิสูจน์ได้ว่าดางหางทั้งหมดเป็นดวงเดียวกัน เขาประกาศการค้นพบเมื่อปี ค.ศ. 1819 โดยตีพิมพ์ในวารสาร Correspondance astronomique และทำนายได้อย่างถูกต้องว่ามันจะกลับมาเยือนโลกอีกครั้งในปี ค.ศ. 1822 (2P/1822 L1) ดาวหางเองเคอนับเป็นดาวหางแบบมีคาบโคจรดวงที่สอง ที่ได้รับการตั้งชื่อตามระบบการตั้งชื่อแบบใหม่ ตามหลังดวงแรกคือดาวหางฮัลเลย์ (1P/Halley) โดยใช้ชื่อของผู้คำนวณวงโคจรอย่างถูกต้องมาใช้เป็นชื่อดาวหาง แทนที่จะใช้ชื่อผู้ค้นพบคนแรกตามแบบอย่างการตั้งชื่อดาวหางตามปกติ ผู้ค้นพบดาวหางเองเคอเป็นคนแรกคือ ปิแอร์ เมอแชง (Pierre Méchain)</doc>
