<doc id="791712" url="https://th.wikipedia.org/wiki?curid=791712" title="การต่อต้านระบอบนาซีของชาวเยอรมัน">การต่อต้านระบอบนาซีของชาวเยอรมัน การต่อต้านระบอบนาซีของชาวเยอรมัน () เป็นการต่อต้านระบอบเผด็จการลัทธิฟาสซิสต์ของอดอล์ฟ ฮิตเลอร์และพรรคนาซีในเยอรมนี มีวัตถุประสงค์คือ การกำจัดฮิตเลอร์และสมาชิกบุคคลสำคัญในพรรคนาซีเช่น แฮร์มันน์ เกอริง ไฮน์ริช ฮิมม์เลอร์ เป็นต้น และยึดการควบคุมประเทศเยอรมนีและกองทัพเยอรมันทางการเมืองจากพรรคนาซี (รวมถึงเอสเอส) เพื่อให้ได้มาซึ่งสันติภาพกับฝ่ายสัมพันธมิตรให้เร็วที่สุดเท่าที่เป็นไปได้เพราะเห็นว่าเยอรมนีกำลังจะตกเป็นพ่ายเพลี่ยงพล้ำและกำลังจะแพ้สงคราม นอกจากนั้นความปรารถนาเบื้องหลังของนายทหารระดับสูงของเวร์มัคท์หลายนายและชาวเยอรมันหลายคน คือ เพื่อแสดงให้โลกเห็นว่าชาวเยอรมันทุกคนไม่ได้เป็นอย่างฮิตเลอร์และพรรคนาซี ในระหว่างสงครามโลกครั้งที่สอง ด้วยความพยายามของกลุ่มต่อต้านในการลอบสังหารฮิตเลอร์หลายครั้งแต่ไม่ประสบความสำเร็จ จนกระทั่งได้วางแผนการลับหนึ่งคือ ลอบสังหารฮิตเลอร์ด้วยการวางระเบิดภายในกองบัญชาการสนาม "รังหมาป่า" ใกล้เมืองรัสเทนบูร์ก แคว้นปรัสเซียตะวันออก และทำการก่อรัฐประหารในกรุงเบอร์ลินด้วยปฏิบัติการวาลคิรี คือให้กองกำลังรักษาดินแดนแห่งเยอรมนีทำการยึดอำนาจควบคุมหัวเมืองเยอรมนีทั้งหมด ปลดอาวุธหน่วยเอสเอส และจับกุมคณะผู้นำรัฐบาลนาซี หากทำสำเร็จก็จะเปิดการเจราจาสันติภาพกับฝ่ายสัมพันธมิตรก็จะทำให้สงครามโลกครั้งที่สองในทวีปยุโรปก็จะจบลงทันทีและเยอรมนีก็จะได้รับผลกระทบจากการพ่ายแพ้สงครามที่คิดว่าน้อยที่สุดเท่าที่จะได้รับ แผนการได้เริ่มขึ้นเมื่อวันที่ 20 กรกฎาคม ค.ศ. 1944 จนถูกเรียกว่า แผนลับ 20 กรกฎาคม แต่ทว่าแผนการกลับล้มเหลวเพราะฮิตเลอร์ได้รอดชีวิตจากระเบิดทำให้การรัฐประหารล้มเหลวลง ฮิตเลอร์ได้ทำการตอบโต้อย่างกราดเกรี้ยวด้วยการจับกุมแกนนำและผู้มีส่วนเกี่ยวข้องประมาณ 7,000 คน และประหารชีวิตไป 4,980 คน ทำให้การต่อต้านเยอรมนีล่มสลายลงในที่สุด แต่หลังสงครามโลก ชาวเยอรมันได้กระทำการรำลึกต่อผู้เสียชีวิตในแผนลับ 20 กรกฏาคมโดยได้รับการยกย่องว่า ตายเพื่อเยอรมนี และแสดงให้ชาวโลกเห็นว่า ชาวเยอรมันทุกคนไม่ได้เป็นอย่างฮิตเลอร์และพรรคนาซีจริงๆ</doc>
