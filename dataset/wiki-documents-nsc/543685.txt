<doc id="543685" url="https://th.wikipedia.org/wiki?curid=543685" title="ฌ็อง กาลแว็ง">ฌ็อง กาลแว็ง ฌ็อง กาลแว็ง () หรือจอห์น คาลวิน () เป็นนักเทววิทยาศาสนาคริสต์และศิษยาภิบาลชาวฝรั่งเศสสมัยการปฏิรูปศาสนาฝ่ายโปรเตสแตนต์ แนวคิดทางเทววิทยาที่กาลแว็งพัฒนาขึ้นเรียกว่าลัทธิคาลวิน ซึ่งแพร่หลายอยู่ในหลายนิกาย เช่น คริสตจักรปฏิรูป คริสตจักรคองกริเกชันแนล เพรสไบทีเรียน เป็นต้น เดิมกาลแว็งเป็นนักกฎหมายที่มีแนวคิดแบบมนุษยนิยมสมัยฟื้นฟูศิลปวิทยา และได้ถอนตัวออกจากคริสตจักรโรมันคาทอลิกในปี ค.ศ. 1530 เมื่อเกิดการต่อต้านนิกายโปรเตสแตนต์ในฝรั่งเศส กาลแว็งก็ลี้ภัยไปอาศัยที่เมืองบาเซิล ประเทศสวิสเซอร์แลนด์ และได้พิมพ์เผยแพร่ผลงานสำคัญคือหนังสือ "สถาบันศาสนาคริสต์" เป็นครั้งแรกในปี ค.ศ. 1539 ในปีนั้นกีโยม ฟาแรล ได้ชวนกาลแว็งมาร่วมผลักดันการปฏิรูปศาสนาที่เมืองเจนีวาด้วย แต่สภานครเจนีวาไม่ยอมรับแนวคิดของทั้งสองและขับทั้งสองคนออกจากเมือง จากนั้นมาร์ทิน บูเชอร์ ได้เชิญกาลแว็งไปเป็นศาสนาจารย์ประจำโบสถ์ของผู้อพยพชาวฝรั่งเศสที่เมืองสตราสบูร์ก เขายังคงสนับสนุนการปฏิรูปศาสนาที่เจนีวา จนได้รับเชิญกลับไปเป็นผู้นำคริสตจักรในที่สุด การปฏิรูปศาสนาคริสต์ตามแนวของกาลแว็งมีทั้งด้านการปกครองคริสตจักร พิธีกรรม และเน้นหลักความเชื่อเรื่องเทวลิขิต เรื่องพระเป็นเจ้าทรงมีอธิปไตยสมูรณ์ในการประทานความรอดจากความตายให้แก่วิญญาณของมนุษย์ และการลงโทษนิรันดร์</doc>
