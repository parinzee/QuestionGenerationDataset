<doc id="557501" url="https://th.wikipedia.org/wiki?curid=557501" title="ปลาไจแอนท์แทนกันยีกา">ปลาไจแอนท์แทนกันยีกา ปลาไจแอนท์แทนกันยีกา (; ) ปลาน้ำจืดขนาดใหญ่ชนิดหนึ่ง ในวงศ์ปลาหมอสี (Cichlidae) เป็นปลาเพียงชนิดเดียวเท่านั้นที่อยู่ในสกุล Boulengerochromis และเผ่า Boulengerochromini โดยดั้งเดิมปลาไจแอนท์แทนกันยีกาเคยใช้ชื่อวิทยาศาสตร์ว่า Tilapia microlepis โดย จอร์จ อัลเบิร์ต บุลเลเยอร์ ในปี ค.ศ. 1899 ต่อมาได้เปลี่ยนสกุลเพื่อเป็นเกียรติแก่บุลเลเยอร์ โดย ฌาคส์ เพลเลกริน นักสัตววิทยาชาวฝรั่งเศส ในปี ค.ศ. 1904 ปลาไจแอนท์แทงกันยีกา เป็นปลาที่มีขนาดใหญ่ที่สุดในวงศ์ปลาหมอสี โดยเป็นปลาที่พบได้เฉพาะทะเลสาบแทนกันยีกาเท่านั้น มีความยาวเต็มที่ได้ถึง 90 เซนติเมตร และ 75 เซนติเมตรในตัวเมีย โดยตัวผู้จะมีสีสันสดสวยกว่าและมีขนาดใหญ่กว่าตัวเมีย เป็นปลาที่อาศัยอยู่บริเวณพื้นทะเลสาบที่เป็นพื้นทราย อาศัยอยู่ในน้ำลึกและเย็น ตัวเมียวางไข่ได้คราวละมากกว่า 10,000 ฟอง นิยมเลี้ยงเป็นปลาสวยงาม ซึ่งปัจจุบันสามารถเพาะขยายพันธุ์ได้ในที่เลี้ยงและสามารถเพาะขยายพันธุ์ในน้ำตื้นได้ด้วย</doc>
