<doc id="479715" url="https://th.wikipedia.org/wiki?curid=479715" title="เจ้าหญิงซาบิฮา ฟาซิละ ฮานิม สุลต่าน">เจ้าหญิงซาบิฮา ฟาซิละ ฮานิม สุลต่าน เจ้าหญิงซาบิฮา ฟาซิละ ฮานิม สุลต่าน (ภาษาอังกฤษ: Sabiha Fazila Hanım Sultan; ประสูติ; 8 สิงหาคม พ.ศ. 2484 ณ เนยยี-ซูร์-แซน ประเทศฝรั่งเศส) ทรงเป็นเจ้าหญิงแห่งอียิปต์และเจ้าหญิงแห่งจักรวรรดิออตโตมัน เป็นพระปทินัดดาในกาหลิบองค์สุดท้ายแห่งจักรวรรดิออตโตมัน กาหลิบอับดุลเมซิดที่ 2 ผ่านทางพระสันตติวงศ์ของพระมารดา และยังทรงเคยเป็นพระคู่หมั้นในพระเจ้าฟัยศ็อลที่ 2 แห่งอิรัก พระนางอาจจะได้เป็นสมเด็จพระราชินีแห่งอิรักถ้าไม่เกิดเหตุการณ์ปฏิวัติ 14 กรกฎาคม พ.ศ. 2501 ในอิรักเสียก่อนซึ่งเป็นผลให้พระราชวงศ์อิรักถูกปลงพระชนม์เกือบทั้งหมดพระราชประวัติ พระราชประวัติ. เจ้าหญิงซาบิฮา ฟาซิละ ฮานิม สุลต่าน ประสูติในวันที่ 8 สิงหาคม พ.ศ. 2484 ณ เนยยี-ซูร์-แซน ประเทศฝรั่งเศส เป็นพระราชธิดาพระองค์โตในเจ้าชายมุฮัมหมัด อะลี อิบราฮิม เบเยเฟนดิแห่งอียิปต์กับเจ้าหญิงซะห์ระ ฮันซะดี สุลต่าน พระมารดาของเจ้าหญิงเป็นพระปนัดดาในกาหลิบองค์สุดท้ายแห่งจักรวรรดิออตโตมัน กาหลิบอับดุลเมซิดที่ 2 และเป็นพระขนิษฐาในเจ้าหญิงฟัตมา เนสลีชาห์ เจ้าหญิงซาบิฮามีพระอนุชา 1 พระองค์คือ เจ้าชายสุลต่านซาเด อาห์มัด ริฟัต อิบราฮิม เบเยเฟนดิ เจ้าหญิงซาบิฮา ฟาซิละ ฮานิม สุลต่านทรงหมั้นกับพระเจ้าฟัยศ็อลที่ 2 แห่งอิรัก และในขณะนั้นเจ้าหญิงจึงเป็นพระคู่หมั้นและเป็นว่าที่สมเด็จพระราชินีแห่งอิรัก จนกระทั่งพ.ศ. 2501 ได้เกิดเหตุการณ์ปฏิวัติ 14 กรกฎาคมในอิรัก นำโดยทหารของพลเอกอิบด์ อัล-คะริม กอซิมได้มุ่งหน้าไปยังพระราชวังอัล-ราฮับในกรุงแบกแดด ในเวลา 8.00 น. หัวหน้ากองทหาร อับดุล ซัททาร์ ซะบาอะ อัล-อิโบซี ได้นำกองทัพปฏิวัติเข้าทำร้ายข้าราชสำนักในพระราชวัง มีคำสั่งกราบทูลพระบรมวงศานุวงศ์ได้แก่ พระเจ้าฟัยศ็อล, มกุฎราชกุมารอับดัลอิละฮ์, เจ้าหญิงฮิยาม (พระชายาในมกุฎราชกุมารและเป็นพระมาตุจฉาในกษัตริย์), สมเด็จพระราชินีนาฟิสซา บินต์ อัลอิละฮ์ (พระมารดาในสมเด็จพระราชชนนีอะลียะฮ์และมกุฎราชกุมารอับดัลอิละฮ์ และเป็นพระอัยยิกาในกษัตริย์), เจ้าหญิงคะดิยะห์ อับดิยะห์ (พระเชษฐภคินีในสมเด็จพระราชชนนีอะลียะฮ์และมกุฎราชกุมารอับดัลอิละฮ์ และเป็นพระมาตุจฉาในกษัตริย์) และข้าราชบริพารจำนวนหนึ่งให้เสด็จลงมายังลานสนามในพระราชวังพร้อมๆกัน จากนั้นมีคำสั่งให้ทุกพระองค์หันพระองค์เข้ากับกำแพง ที่ซึ่งทุกพระองค์ถูกกราดยิงด้วยปืนกลในทันที ร่างของทั้งห้าพระองค์ร่วงลงพื้นสนามพร้อมกับร่างของข้าราชบริพาร พระเจ้าฟัยศ็อลยังไม่สวรรคตในทันทีหลังการระดมยิงครั้งแรก ทรงถูกนำพระองค์ส่งโรงพยาบาลโดยผู้จงรักภักดีแต่ก็เสด็จสวรรคตระหว่างทาง สิริพระชนมายุ 23 พรรษา เจ้าหญิงฮิยามทรงรอดพระชนม์ชีพจากการปลงพระชนม์หมู่มาได้แต่ก็ทรงพระประชวรอย่างสาหัสจากการระดมยิงและทรงถูกผู้จงรักภักดีพาพระองค์เสด็จออกนอกประเทศ พระศพของมกุฎราชกุมารอับดัลอิละฮ์ถูกลากไปตามถนนและถูกตัดเป็นชิ้นๆ ข่าวการปลงพระชนม์หมู่เกี่ยวกับมกุฎราชกุมารอับดัลอิละฮ์ได้มีการรายงานว่า "ประชาชนนักปฏิวัติโยนพระศพของมกุฎราชกุมารอับดัลอิละฮ์ลงบนถนนดั่งเช่นสุนัขและฉีกพระศพออกเป็นชิ้นๆ จากนั้นพวกเขาก็ทำการเผาพระศพ" ถือเป็นจุดสิ้นสุดระบอบกษัตริย์แห่งราชอาณาจักรฮัชไมต์อิรักและเป็นโศกนาฏกรรมของระบอบกษัตริย์ 37 ปีในอิรัก และทำให้พระนางทรงพลาดหวังการเป็นสมเด็จพระราชินีแห่งอิรัก ในเวลาไม่กี่ปีต่อมา เจ้าหญิงทรงอภิเษกสมรสกับด็อกเตอร์ คีรี อ็อกลู (Dr. Kheri Oglu) สามัญชน ทั้งคู่มีบุตรด้วยกัน 2 คน ได้แก่- อะลี อ็อกลู - ซะลีม อ็อกลู ปัจจุบันเจ้าหญิงซาบิฮา ฟาซิละ ฮานิม, นางอ็อกลู ทรงพำนักอยู่ที่ประเทศฝรั่งเศส</doc>
