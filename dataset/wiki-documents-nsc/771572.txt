<doc id="771572" url="https://th.wikipedia.org/wiki?curid=771572" title="ปอร์เช่ 918">ปอร์เช่ 918 ปอร์เช่ 918 สไปเดอร์ () เป็นรถยนต์นั่งปลั๊กอินไฮบริดเปิดประทุนสมรรถนะสูง เครื่องยนตร์กลางลำท้าย ขับเคลื่อนทุกล้อ (AWD) แบบล้อหมุนเลี้ยวทุกล้อ 2 ประตู 2 ที่นั่ง ผลิตโดยบริษัท ปอร์เช่ เอจี จากเยอรมนี ระหว่างปี ค.ศ. 2013-2015 918 สไปเดอร์ ใช้เครื่องยนตร์ขนาด 4.6 ลิตร V8 สามารถกำลังได้ถึง 608 แรงม้า (453 kW) พร้อมกับมอเตอร์ไฟฟ้า 2 ตัวที่ให้พลังงานเพิ่มอีก 279 แรงม้า (208 kW) รวมเป็น 887 แรงม้า (661 kW) รถสามารถทำความเร็วสูงสุดได้ถึง 340 กม./ชม. (210 ไมล์/ชม.) 918 สไปเดอร์จัดเป็นรุ่นสูงสุดและจำกัดจำนวน (918 คันตามรหัสรุ่น) ของปอร์เช่พัฒนาต่อจาก คาร์เรรา จีที ที่ได้หยุดสายการผลิตไปตั้งแต่ปี ค.ศ. 2007 918 สไปเดอร์ ได้เริ่มสายการผลิตตั้งแต่เดือนกันยายนปี ค.ศ. 2013 และเริ่มส่งจำหน่ายในช่วงเดือนธันวาคม 2013 918 สไปเดอร์แต่ละคันมีราคาสูงถึง 847,000 ดอลลาร์สหรัฐ ในปี ค.ศ. 2014 รถก็จำหน่ายหมด โดยประเทศสหรัฐอเมริกาสั่งซื้อมากที่สุดถึง 297 คัน และในปี 2015 ปอร์เช่ก็ได้ประกาศหยุดสายการผลิตรุ่นนี้ลง 918 สไปเดอร์เปิดเผยครั้งแรกในฐานะรถคอนเซปต์ที่งานเจนีวามอเตอร์โชว์ครั้งที่ 80 ในเดือนมีนาคม ค.ศ. 2010 และจำหน่ายในอีก 3 ปีต่อมาที่งานแฟรงเฟิร์ตมอเตอร์โชว์ ทางบริษัทปอร์เช่ยังได้ออกโฉมรุ่นแข่งภายใต้ชื่อ อาร์เอสอาร์ (RSR) ในงานนอร์ทอเมริกาอินเตอร์เนชันแนลออโตโชว์ ปี ค.ศ. 2011 ซึ่งเป็นการรวมเอาเทคโนโลยีไฮบริดที่ใช้ครั้งแรกในรุ่น 997 จีที3 อาร์ ไฮบริด (997 GT3 R Hybrid) กับตัวถังของ 918 สไปเดอร์ 918 สไปเดอร์ยังถือเป็นรถรุ่นที่ 2 ของบริษัทที่ใช้เทคโนโลยีปลั๊กอินไฮบริด โดยคันแรกที่ใช้คือรุ่นพานาเมรา เอส อี-ไฮบริด (Panamera S E-Hybrid) ปี ค.ศ. 2014</doc>
