<doc id="314428" url="https://th.wikipedia.org/wiki?curid=314428" title="เจ้าชายอาร์เธอร์ ดยุกแห่งคอนน็อตและสแตรธเอิร์น">เจ้าชายอาร์เธอร์ ดยุกแห่งคอนน็อตและสแตรธเอิร์น เจ้าชายอาร์เธอร์ ดยุกแห่งคอนน็อตและสแตรธเอิร์น (อาร์เธอร์ วิลเลียม แพทริค อัลเบิร์ต; 1 พฤษภาคม พ.ศ. 2393 - 16 มกราคม พ.ศ. 2485) ทรงเป็นสมาชิกในพระราชวงศ์อังกฤษและแซ็กซ์-โคบูร์กและก็อตธา ซึ่งทรงดำรงตำแหน่งผู้สำเร็จราชการแห่งแคนาดา ระหว่างปี พ.ศ. 2454 - พ.ศ. 2459 พระองค์ประสูติแด่สมเด็จพระราชินีนาถวิกตอเรียในกรุงลอนดอน ประเทศอังกฤษ และทรงได้รับการศึกษาโดยพระอาจารย์ส่วนพระองค์ก่อนทรงเข้าศึกษาต่อในวิทยาลัยการทหารหลวง ณ เมืองวูลิช เมื่อพระชนมายุ 16 พรรษา เมื่อจบการศึกษา พระองค์ทรงได้รับการประดับยศร้อยโทแห่งกองทัพบกอังกฤษ และปฏิบัติหน้าที่อยู่ในกองทัพอยู่เป็นเวลา 40 ปี โดยได้ทอดพระเนตรภารกิจของกองทัพในหลายส่วนของจักรวรรดิอังกฤษ ในช่วงเวลานี้เจ้าชายอาร์เธอร์ ทรงได้รับการสถาปนาพระอิสริยยศเป็นดยุก โดยทรงดำรงพระอิสริยยศเป็นดยุกแห่งคอนน็อตและสแตรธเอิร์น และเอิร์ลแห่งซัสเซ็กส์ พระองค์ทรงเสกสมรสกับ เจ้าหญิงลูอีส มาร์กาเร็ตแห่งปรัสเซีย มีพระบุตรดังนี้1. เจ้าหญิงมาร์กาเรตแห่งคอนน็อต 2. เจ้าชายอาร์เธอร์แห่งคอนน็อต 3. เจ้าหญิงแพทริเซียแห่งคอนน็อต</doc>
