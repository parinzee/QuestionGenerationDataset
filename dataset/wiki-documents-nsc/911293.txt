<doc id="911293" url="https://th.wikipedia.org/wiki?curid=911293" title="ลิซ โรส">ลิซ โรส ลิซ โรส () เป็นนักแต่งเพลงคันทรีชาวอเมริกัน เป็นที่รู้จักจากการร่วมทำเพลงกับเทย์เลอร์ สวิฟต์ เธอได้แต่งเพลงและซิงเกิลต่าง ๆ ร่วมกับสวิฟต์จำนวนกว่า 20 เพลง เช่น "ไวต์ฮอร์ส" "เทียร์ดรอปส์ออนมายกีตาร์" และ "ยูบีลองวิทมี" ซึ่งทำให้เธอได้รับรางวัลแกรมมีรวมกับสวิฟต์ในปี ค.ศ. 2010ประวัติ ประวัติ. ลิซ โรส เกิดที่แดลลัส รัฐเทกซัส และเติบโตในเออร์วิง รัฐเทกซัส จากนั้นโรสย้ายไปอยู่แนชวิลล์ รัฐเทนเนสซี กับอดีตสามี จอห์นนี โรส และเริ่มแต่งเพลงให้เพื่อน หนึ่งในเพลงที่เธอแต่งคือ "เอลิซาเบธ" ขับร้องโดยบิลลี กิลแมน ในปี ค.ศ. 2003 แกรี อัลลัน นำเพลง "ซองส์อะเบาต์เรน" ที่โรสแต่ง (ร่วมกับแพต แม็กลาฟลิน) ขึ้นชาร์ตเพลงคันทรีในยี่สิบอันดับแรก โรสเริ่มแต่งเพลงกับเทย์เลอร์ สวิฟต์ให้อัลบั้มแรกของสวิฟต์ในปี ค.ศ. 2006 โดยโรสร่วมแต่งจำนวนเจ็ดเพลง สองซิงเกิลแรกจากอัลบั้ม ได้แก่ "ทิม แม็กกรอว์" และ "เทียร์ดรอปส์ออนมายกีตาร์" ทำให้โรสได้รับรางวัลนักแต่งเพลงแห่งปีจากสมาคม Society of European Stage Authors and Composers (SESAC) เมื่อปี ค.ศ. 2007 โรสยังคงร่วมแต่งเพลงกับสวิฟต์ลงอัลบั้มที่สอง เฟียร์เลส เมื่อปี ค.ศ. 2008 โดยร่วมแต่งเพลง "ไวต์ฮอร์ส" "ยูบีลองวิทมี" และเพลง "เฟียร์เลส" เพลง "ไวต์ฮอร์ส" ได้รับรางวัลแกรมมีสาขาเพลงคันทรียอดเยี่ยมในปี ค.ศ. 2010 ขณะที่เพลง "ยูบีลองวิทมี" ได้เข้าชิงรางวัลสาขาเพลงแห่งปี ในอัลบั้ม เรด อัลบั้มที่สี่ของสวิฟต์ โรสร่วมแต่งหนึ่งเพลง คือ "ออลทูเวลล์"</doc>
