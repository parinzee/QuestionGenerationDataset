<doc id="894605" url="https://th.wikipedia.org/wiki?curid=894605" title="สาธารณรัฐกาตาลุญญา (พ.ศ. 2560)">สาธารณรัฐกาตาลุญญา (พ.ศ. 2560) สาธารณรัฐกาตาลุญญา (กาตาลาและ) หรือ สาธารณรัฐกาตาลุญญอ (อารัน: ) หรือที่รู้จักกันในชื่อ กาตาลุญญา (; ) เป็นรัฐที่ประกาศเอกราชฝ่ายเดียวและไม่ได้รับการรับรองในคาบสมุทรไอบีเรีย สภานิติบัญญัติกาตาลุญญาลงมติประกาศเอกราชจากสเปนเมื่อวันที่ 27 ตุลาคม พ.ศ. 2560 ท่ามกลางวิกฤตการณ์รัฐธรรมนูญว่าด้วยการลงประชามติเอกราชกาตาลุญญา พ.ศ. 2560 ภายในเวลาไม่ถึงชั่วโมงหลังจากที่สภานิติบัญญัติกาตาลุญญาประกาศเอกราช วุฒิสภาสเปนก็มีมติสนับสนุนให้ใช้มาตรา 155 ของรัฐธรรมนูญแห่งราชอาณาจักรสเปน พ.ศ. 2521 ซึ่งอนุญาตให้รัฐบาลสเปนใช้มาตรการใด ๆ ก็ตามที่จำเป็นกับแคว้นหนึ่ง ๆ เพื่อคุ้มครองประโยชน์โดยรวมของสเปน มาเรียโน ราฆอย นายกรัฐมนตรีสเปนประกาศยุบสภานิติบัญญัติกาตาลุญญา ปลดฝ่ายบริหารกาตาลุญญาออกจากตำแหน่ง และกำหนดจัดการเลือกตั้งในกาตาลุญญาแบบกะทันหันในวันที่ 21 ธันวาคม พ.ศ. 2560 การ์ลัส ปุดจ์ดาโมน ประธานฝ่ายบริหารกาตาลุญญาแถลงว่า ในสังคมประชาธิปไตย มีเพียงสภานิติบัญญัติเท่านั้นที่สามารถแต่งตั้งหรือถอดถอนฝ่ายบริหารได้ และขอให้ชาวกาตาลุญญา "ต่อต้าน" การบังคับใช้มาตรา 155 "ตามวิถีประชาธิปไตย" แต่เขาไม่ได้กล่าวอย่างชัดเจนว่าจะตอบสนองอย่างไรต่อคำสั่งต่าง ๆ ของรัฐบาลสเปน ในวันที่ 30 ตุลาคม การ์มา ฟูร์กาเด็ลย์ ประธานสภานิติบัญญัติกาตาลุญญาประกาศยกเลิกการประชุมสภาที่กำหนดไว้ในวันรุ่งขึ้นเนื่องจากสภา "ได้ถูกยุบ" จึงเท่ากับว่าเธอยอมรับคำสั่งของราฆอยไปโดยปริยาย ภายหลังในวันเดียวกันปรากฏว่า ปุดจ์ดาโมนและคณะผู้บริหารแคว้นบางส่วนที่ถูกปลดจากตำแหน่งได้ลี้ภัยไปยังเบลเยียมเพื่อหลบเลี่ยงการถูกดำเนินคดีจากฝ่ายตุลาการของสเปน เนื่องจากโฆเซ มานูเอล มาซา อัยการสูงสุดของสเปนได้สั่งฟ้องดำเนินคดีอาญากับพวกเขาในข้อหาการกบฏ การปลุกปั่นให้ขัดขืนอำนาจปกครอง และการใช้งบประมาณรัฐในทางมิชอบ ในขณะเดียวกัน สถานการณ์ในกาตาลุญญาก็กลับคืนสู่สภาพปกติโดยปราศจากความไม่สงบหรือการนัดหยุดงานทั่วไป เป็นสัญญาณที่แสดงให้เห็นว่า อำนาจบริหารโดยตรงจากทางมาดริดสามารถตั้งมั่นอยู่ได้โดยมีการต่อต้านเพียงเล็กน้อย จากนั้น ศาลรัฐธรรมนูญสเปนก็มีมติยับยั้งการประกาศเอกราชในวันถัดมา</doc>
