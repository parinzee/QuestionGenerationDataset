<doc id="645835" url="https://th.wikipedia.org/wiki?curid=645835" title="เชอร์ล็อก (ภาพยนตร์ชุดทางโทรทัศน์)">เชอร์ล็อก (ภาพยนตร์ชุดทางโทรทัศน์) เชอร์ล็อก () เป็นภาพยนตร์ชุดทางโทรทัศน์แนวชีวิตและสืบสวนจากสหราชอาณาจักร นำเสนอเนื้อเรื่องที่ดัดแปลงมาจากรหัสคดีชุด เชอร์ล็อก โฮมส์ ของเซอร์อาร์เทอร์ โคนัน ดอยล์ โดยปรับช่วงเวลาจากปลายคริสต์ศตวรรษที่ 19 มาเป็นสมัยปัจจุบัน ภาพยนตร์ชุดนี้สร้างสรรค์โดยสตีเวน มอฟฟัต และมาร์ก เกทิสส์ นำแสดงโดยเบเนดิกต์ คัมเบอร์แบตช์ (รับบทเป็นเชอร์ล็อก โฮมส์) และมาร์ติน ฟรีแมน (รับบทเป็นนายแพทย์จอห์น วอตสัน) ซู เวอร์ทิว และอิเลน แคเมอรอนแห่งบริษัทฮาร์ตสวุดฟิมส์ผลิต เชอร์ล็อก ให้แก่สถานีโทรทัศน์บีบีซีในสหราชอาณาจักร และร่วมผลิตภาพยนตร์ชุดนี้กับสถานีโทรทัศน์ดับเบิลยูจีบีเอช บอสตัน ในฐานะส่วนหนึ่งของภาพยนตร์ชุดรวมเรื่อง (anthology series) ชุด แมสเตอร์พีซ ซึ่งแพร่ภาพในสหรัฐอเมริกาผ่านเครือข่ายพีบีเอส ภาพยนตร์ชุด เชอร์ล็อก ถ่ายทำในเมืองคาร์ดิฟฟ์ของเวลส์เป็นหลัก โดยสมมุติให้ถนนนอร์ทกาวเวอร์ในกรุงลอนดอนเป็นฉากด้านนอกของห้องอยู่อาศัยเลขที่ 221 บี ถนนเบเกอร์ ของโฮมส์และวอตสัน ปัจจุบันภาพยนตร์ชุดนี้ได้รับการผลิตออกมาแล้ว 10 ตอน สามตอนแรกออกอากาศในปี พ.ศ. 2553 สามตอนถัดมาออกอากาศในปี พ.ศ. 2555 และสามตอนล่าสุดออกอากาศในปี พ.ศ. 2557 ภาพยนตร์ชุดที่ 3 กลายเป็นภาพยนตร์ชุดที่มีผู้ชมมากที่สุดในสหราชอาณาจักรนับตั้งแต่ปี พ.ศ. 2544 ปัจจุบันมีประเทศและดินแดนต่าง ๆ ที่ซื้อลิขสิทธิ์ เชอร์ล็อก ไปแพร่ภาพแล้วกว่า 200 แห่ง เสียงตอบรับเชิงวิจารณ์ที่มีต่อภาพยนตร์ชุดนี้เป็นไปในทางบวกอย่างสูง โดยมีบทวิจารณ์หลายบทที่ยกย่องคุณภาพของการเขียนบท การแสดง และการกำกับรายการ เชอร์ล็อก ได้รับการเสนอชื่อเข้าชิงรางวัลจากหลายสถาบัน เช่น รางวัลแบฟตา รางวัลเอ็มมี รางวัลลูกโลกทองคำ และชนะหลายรางวัลในหลากหลายสาขา โดยสามารถคว้ารางวัลไปได้มากที่สุดถึง 7 รางวัลจากการประกาศรางวัลเอ็มมีครั้งที่ 66 ซึ่งรวมถึงรางวัลการเขียนบทยอดเยี่ยมสำหรับภาพยนตร์ชุดสั้น ภาพยนตร์โทรทัศน์ หรือตอนพิเศษของละครสำหรับมอฟฟัต รางวัลนักแสดงสมทบชายยอดเยี่ยมในภาพยนตร์ชุดสั้นหรือภาพยนตร์โทรทัศน์สำหรับฟรีแมน และรางวัลนักแสดงนำชายยอดเยี่ยมในภาพยนตร์ชุดสั้นหรือภาพยนตร์โทรทัศน์สำหรับคัมเบอร์แบตช์ นอกจากนี้ทางรายการยังได้รับรางวัลพีบอดีในปี พ.ศ. 2554 อีกด้วย ภาพยนตร์ทั้งสามชุดได้รับการจัดจำหน่ายในรูปแบบดีวีดีและจานบลูเรย์ ร่วมกับดนตรีประกอบฉากซึ่งมีเดวิด อาร์โนลด์ และไมเคิล ไพรซ์ เป็นผู้ประพันธ์ และนิยายต้นฉบับของโคนัน ดอยล์ (เฉพาะบางตอนที่คัดสรรมาแล้ว) ในรูปเล่มหนังสือฉบับพิมพ์ผูกโยงกับรายการ ในเดือนมกราคม พ.ศ. 2557 ทางรายการได้เปิดตัวโปรแกรมประยุกต์สำหรับโทรศัพท์เคลื่อนที่อย่างเป็นทางการในชื่อ เชอร์ล็อก : เดอะเน็ตเวิร์กโครงเรื่อง โครงเรื่อง. เชอร์ล็อก นำเสนอเรื่องราวของเชอร์ล็อก โฮมส์ (เบเนดิกต์ คัมเบอร์แบตช์) "นักสืบที่ปรึกษา" ที่ชื่นชอบการไขคดีปริศนาต่าง ๆ ในลอนดอน โฮมส์มีผู้ช่วยคือนายแพทย์จอห์น วอตสัน (มาร์ติน ฟรีแมน) ที่เพิ่งกลับจากราชการทหารกับเหล่าทหารเสนารักษ์ของกองทัพบกอังกฤษในอัฟกานิสถาน แม้ว่าสารวัตรสืบสวนเกร็ก เลสตราด (รูเพิร์ต เกรฟส์) จากกองบัญชาการตำรวจนครบาลลอนดอนและคนอื่น ๆ จะรู้สึกเคลือบแคลงในตัวโฮมส์ในตอนแรก แต่เมื่อเวลาผ่านไป สติปัญญาที่ยอดเยี่ยมประกอบกับความสามารถในการสังเกตและการใช้เหตุผลเพื่อสืบคดีของโฮมส์ก็ทำให้ทุกคนยอมรับคุณค่าของเขา วอตสันได้เขียนบันทึกการผจญภัยของเขากับโฮมส์ลงในบล็อกซึ่งมีส่วนทำให้โฮมส์กลายเป็นคนดังไปอย่างไม่เต็มใจนัก ทั้งคนทั่วไปและรัฐบาลอังกฤษต่างมาขอความช่วยเหลือจากโฮมส์ และบรรดาสื่อต่าง ๆ ก็รายงานถึงการไขคดีและชีวิตส่วนตัวที่แปลกประหลาดของเขา แม้ว่าภาพยนตร์ชุดนี้จะนำเสนออาชญากรรมและผู้กระทำผิดอย่างหลากหลาย แต่ความเป็นปฏิปักษ์ระหว่างโฮมส์กับศัตรูตัวฉกาจคือจิม มอริอาร์ตี (แอนดรูว์ สกอตต์) ก็เป็นหนึ่งในจุดเน้นเรื่องที่ปรากฏซ้ำอยู่เสมอ มอลลี ฮูเปอร์ (ลูอีส บรีลีย์) นักพยาธิวิทยาที่โรงพยาบาลเซนต์บาร์ทอโลมิวส์ได้ให้ความช่วยเหลือแก่โฮมส์เป็นครั้งคราว ตัวละครอื่นที่ปรากฏตัวเรื่อย ๆ ได้แก่ คุณนายฮัดสัน (ยูนา สตับส์) เจ้าของห้องอยู่อาศัยที่โฮมส์กับวอตสันเช่าอยู่, ไมครอฟต์ (มาร์ก เกทิสส์ ผู้ร่วมสร้างรายการ) พี่ชายของโฮมส์และเจ้าหน้าที่ระดับสูงของรัฐ, จ่าแซลลี ดอโนวัน (วิเนตต์ รอบินสัน) ตำรวจสืบสวนภายใต้การบังคับบัญชาของสารวัตรเลสตราด และฟิลิป แอนเดอร์สัน (จอนาทัน แอริส) นักนิติวิทยาศาสตร์จากกองบัญชาการตำรวจนครบาลลอนดอน</doc>
