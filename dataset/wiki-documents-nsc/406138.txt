<doc id="406138" url="https://th.wikipedia.org/wiki?curid=406138" title="เลออน ทรอตสกี">เลออน ทรอตสกี เลออน ทรอตสกี () ชื่อเกิด เลฟ ดาวิโดวิช บรอนชเทย์น () เป็นนักปฏิวัติและนักทฤษฎีมาร์กซิสต์ นักการเมืองโซเวียต และผู้ก่อตั้งและผู้นำคนแรกของกองทัพแดง ทรอตสกีแต่แรกเป็นผู้สนับสนุนกลุ่มแยกสนับสนุนความร่วมมือระหว่างประเทศเมนเชวิค (Menshevik Internationalists) แห่งพรรคแรงงานสังคมประชาธิปไตยรัสเซีย เขาเข้ากับพรรคบอลเชวิคทันทีก่อนการปฏิวัติตุลาคม ค.ศ. 1917 และภายหลังได้เป็นผู้นำในพรรค ระหว่างปีแรก ๆ แห่งสหภาพโซเวียต เขารับตำแหน่งรัฐมนตรีต่างประเทศคนแรก และภายหลังเป็นผู้ก่อตั้งและผู้บัญชาการกองทัพแดงในตำแหน่งรัฐมนตรีกระทรวงการทหารและกิจการกองทัพเรือ เขาเป็นบุคคลสำคัญที่ทำให้บอลเชวิคชนะในสงครามกลางเมืองรัสเซีย (ค.ศ. 1918-20) เขาเป็นสมาชิกคนแรก ๆ แห่งพูลิตบูโร หลังนำการต่อสู้ของกลุ่มค้านฝ่ายซ้าย (Left Opposition) ต่อนโยบายและการก้าวขึ้นสู่อำนาจของโจเซฟ สตาลิน ในคริสต์ทศวรรษ 1920 และบทบาทที่เพิ่มขึ้นของระบบรัฐการในสหภาพโซเวียต ทรอตสกีถูกปลดออกจากอำนาจสำเร็จ ขับออกจากพรรคคอมมิวนิสต์ เนรเทศออกจากสหภาพโซเวีตยและถูกลอบสังหารตามคำสั่งของสตาลิน เขาเป็นผู้สนับสนุนการแทรกแซงของกองทัพแดงต่อฟาสซิสต์ในทวีปยุโรป และยังต่อต้านสนธิสัญญาไม่รุกรานกันของสตาลินกับอดอล์ฟ ฮิตเลอร์ ในปลายคริสต์ทศวรรษ 1930 ในฐานะหัวหน้าสากลที่สี่ ทรอตสกียังคงเนรเทศตนเองเพื่อคัดค้านระบบรัฐการสตาลินในสหภาพโซเวียต และถูกลอบสังหารในเม็กซิโกท้ายที่สุด โดยรามอน เมียร์คาเดียร์ เจ้าหน้าที่โซเวียต แนวคิดของทรอตสกีเป็นรากฐานของลัทธิทรอตสกี สำนักคิดมากซิสต์สำคัญที่ไม่เห็นด้วยกับทฤษฎีของลัทธิสตาลิน เขาเป็นหนึ่งในบุคคลการเมืองโซเวียตไม่กี่คนที่ไม่เคยได้รับการกู้ชื่อเสียงโดยรัฐบาลมิฮาอิล กอร์บาชอฟ</doc>
