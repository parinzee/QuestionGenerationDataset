<doc id="851608" url="https://th.wikipedia.org/wiki?curid=851608" title="บรี ลาร์สัน">บรี ลาร์สัน ไบรแอนน์ ซีโดนี เดโซเนียร์ (; เกิด 1 ตุลาคม ค.ศ. 1989) เป็นที่รู้จักในชื่อ บรี ลาร์สัน (Brie Larson) เป็นนักแสดง ผู้กำกับ และนักร้องชาวอเมริกัน เกิดในแซคราเมนโต แคลิฟอร์เนีย ลาร์สันเข้าศึกษาในระบบบ้านเรียนก่อนที่เธอจะเรียนการแสดงที่โรงละครอเมริกันคอนเซอเวอทรีเธียเตอร์ เธอเริ่มต้นอาชีพด้วยการแสดงละครโทรทัศน์ และปรากฏตัวเป็นประจำในละครซิตคอมเรื่อง Raising Dad (2001) ซึ่งทำให้เธอได้รับการเสนอชื่อเข้าชิงรางวัลนักแสดงเด็กสาขานักแสดงนำเด็กหญิงจากซีรีส์ทางโทรทัศน์ประเภทตลก ลาร์สันยังมีบทบาทเล็ก ๆ ในภาพยนตร์ปี ค.ศ. 2004 เรื่อง ต๊กกะใจ ตื่นขึ้นมา 30 และ คืนกรี๊ดสี่สาวโจ๊ะ การแสดงของเธอในภาพยนตร์ตลกเรื่อง สู้เพื่อฮูก ทำให้เธอได้รับการเสนอชื่อเข้าชิงรางวัลนักแสดงเด็กอีกครั้งหนึ่งในปี ค.ศ. 2006 และรับบทสนับสนุนในภาพยนตร์เรื่อง กรีนเบิร์ก 40 ปี ชีวิตจะไปทางไหนดี, สก็อตต์ พิลกริม VS เดอะ เวิลด์, สายลับร้ายไฮสคูล และ รักติดเรท ตั้งแต่ปี ค.ศ. 2009 – 2011 ลาร์สันยังรับบทเป็นวัยรุ่นสาวปากเสียในซีรีส์ทางโทรทัศน์เรื่อง United States of Tara ลาร์สันพลิกบทบาทครั้งสำคัญในภาพยนตร์ดราม่าเรื่อง ชอร์ท เทอม (2013) ซึ่งได้รับคำยกย่องอย่างกว้างขวางจากนักวิจารณ์ และประสบความสำเร็จอีกครั้งในปี ค.ศ. 2015 เมื่อเธอได้แสดงในภาพยนตร์เรื่อง รูม ขังใจไม่ยอมไกลกัน ซึ่งมีบทดัดแปลงมาจากนวนิยายในชื่อเดียวกันของเอ็มมา โดโนฮิวที่ได้รับรางวัลแมนบุคเคอร์ โดยลาร์สันรับบทเป็นหญิงผู้ตกเป็นเหยื่อในการลักพาตัว ลาร์สันได้รับคำวิจารณ์ตอบรับที่ดีและได้รับรางวัลหลายรางวัล รวมถึงรางวัลออสการ์, รางวัลแบฟตา และรางวัลลูกโลกทองคำในสาขานักแสดงนำหญิงยอดเยี่ยม ต่อมาเธอรับบทเป็นช่างภาพในภาพยนตร์ผจญภัยเรื่อง คอง มหาภัยเกาะกระโหลก (2017) ซึ่งถือเป็นภาพยนตร์ที่ทำรายได้สูงที่สุดของลาร์สัน</doc>
