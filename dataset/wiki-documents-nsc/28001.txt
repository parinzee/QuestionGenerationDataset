<doc id="28001" url="https://th.wikipedia.org/wiki?curid=28001" title="พอยท์ฟอร์เวิร์ด">พอยท์ฟอร์เวิร์ด พอยท์ฟอร์เวิร์ด () เป็นตำแหน่งผู้เล่นในบาสเกตบอลที่ไม่เป็นทางการ ใช้เรียกผู้เล่นที่มีลักษณะของทั้งพอยท์การ์ดและฟอร์เวิร์ดรวมกัน คือเล่นในตำแหน่งฟอร์เวิร์ดแต่มีหน้าที่ถือลูกและสร้างเกมบุกเหมือนพอยท์การ์ด ผู้เล่นยิ่งใหญ่อย่างออสการ์ รอเบิร์ตสัน (Oscar Robertson) ถือเป็นต้นแบบผู้เล่นในลักษณะนี้ก่อนที่จะคิดตำแหน่งพอยท์ฟอร์เวิร์ดขึ้น แมจิก จอห์นสัน (Magic Johnson) ถึงแม้ว่าเล่นในตำแหน่งพอยท์การ์ดและไม่นับเป็นพอยท์ฟอร์เวิร์ด ก็มีความสูงถึง 6 ฟุต 9 นิ้ว และอาศัยความได้เปรียบในเรื่องความสูงมาเล่นจนได้ผลงานที่โดดเด่น การใช้ผู้เล่นทักษะสูงและตัวใหญ่มาถือบอลสร้างความได้เปรียบคิดขึ้นโดยดอน เนลสัน (Don Nelson) ซึ่งเป็นผู้ที่เชี่ยวชาญในด้านการบุกขณะที่เป็นโค้ชทีมมิลวอกี บักส์ ผู้เล่นที่อาจถือได้ว่าเป็นพอยท์ฟอร์เวิร์ดเป็นคนแรก คือ พอล เพรสสี (Paul Pressey) ภายใต้การคุมทีมของเนลสันในช่วงกลาวคริสต์ทศวรรษ 1980 ผู้เล่นอื่น ๆ ก่อนหน้านั้นที่อาจพอนับเป็นพอยท์ฟอร์เวิร์ดได้ เช่น จอห์น จอห์นสัน (John Johnson) และ ริค บาร์รี (Rick Barry) ในช่วงปลายคริสต์ทศวรรษ 1970 แต่ผู้เล่นที่เล่นในลักษณะนี้ปรากฏไม่บ่อยนักจนกระทั่ง สกอตตี พิพเพน (Scottie Pippen) สร้างความนิยมผู้เล่นตำแหน่งนี้ขณะเล่นให้ทีมชิคาโก บุลส์ปลายคริสต์ทศวรรษ 1980 ภายใต้การนำของโค้ชฟิล แจ็คสัน (Phil Jackson) ด้วยความสามารถทางกีฬา การทำคะแนน การส่งลูก และการตั้งรับผู้เล่นที่ดีที่สุดของฝ่ายตรงข้ามแม้กระทั่งพอยท์การ์ดก็ตาม พิพเพนถูกจัดให้เป็นหนึ่งในผู้เล่น 50 คนที่ยิ่งใหญ่ที่สุดตลอดกาลของเอ็นบีเอ ต่อจากพิพเพน นักบาสเกตบอลหลายคนก็มีความสามารถหลากหลายพอที่จะรับหน้าที่พอยท์ฟอร์เวิร์ด เช่น แกรนท์ ฮิลล์ (Grant Hill) และ เพนนี ฮาร์ดอะเวย์ (Penny Hardaway) แต่ว่าทั้งสองก็สร้างผลงานไม่ดีเท่าเดิมหลังบาดเจ็บจากการเล่น นับแต่นั้นมาผู้เล่นอื่นที่เล่นในหน้าที่พอยท์ฟอร์เวิร์ดเช่น แอนโทไวน์ วอร์คเกอร์ (Antoine Walker) , เบรนท์ บาร์รี (Brent Barry) , เดเรียส ไมลส์ (Darius Miles) และ จาเลน โรส (Jalen Rose) พอยท์ฟอร์เวิร์ดในปัจจุบันได้แก่ เลอบรอน เจมส์ (LeBron James) ของทีมไมอามี่ ฮีท และ ลามาร์ โอดม (Lamar Odom) ของทีมลอสแอนเจลิส เลเกอรส์</doc>
