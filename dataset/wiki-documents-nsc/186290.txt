<doc id="186290" url="https://th.wikipedia.org/wiki?curid=186290" title="อินฟันตามารีอา กริสตีนาแห่งสเปน">อินฟันตามารีอา กริสตีนาแห่งสเปน เจ้าหญิงมาเรีย คริสตินาแห่งสเปน (Infanta Maria Cristina of Spain; มาเรีย คริสตินา เทเรซา อเลฆันดรา กวาดาลูเป มาเรีย เด ลา กอนเซ็ปซิโอน อิลเดฟอนซา วิกตอเรีย เอวเคเนีย เด บอร์บอน อี บัตเต็นแบร์ก; 12 ธันวาคม พ.ศ. 2454 - 23 ธันวาคม พ.ศ. 2539) เป็นพระราชธิดาในลำดับที่สี่ในสมเด็จพระราชาธิบดีอัลฟองโซที่ 13 แห่งสเปน และ เจ้าหญิงวิกตอเรีย ยูจีนีแห่งแบ็ตเต็นเบิร์ก อีกทั้งยังเป็นพระปิตุจฉาในสมเด็จพระราชาธิบดีฆวน คาร์ลอสที่ 1 อีกด้วยชีวิตในวัยเยาว์ ชีวิตในวัยเยาว์. เจ้าหญิงมาเรีย คริสตินาประสูติเมื่อวันที่ 12 ธันวาคม พ.ศ. 2454 ณ พระราชวังหลวง กรุงมาดริด โดยเป็นพระราชธิดาองค์เล็กในสมเด็จพระราชาธิบดีอัลฟองโซที่ 13 แห่งสเปน พระราชโอรสพระองค์เดียวของสมเด็จพระราชาธิบดีอัลฟองโซที่ 12 แห่งสเปน และ อาร์ชดัชเชสมาเรีย คริสตินาแห่งออสเตรีย กับ เจ้าหญิงวิกตอเรีย ยูจีนีแห่งแบ็ตเต็นเบิร์ก พระธิดาองค์เดียวในเจ้าชายเฮนรีแห่งแบ็ตเต็นเบิร์ก และ เจ้าหญิงเบียทริซแห่งสหราชอาณาจักร พระราชธิดาองค์เล็กของสมเด็จพระราชินีนาถวิกตอเรีย และ เจ้าชายอัลเบิร์ตแห่งแซ็กซ์-โคบูร์กและก็อตธา เมื่อวันที่ 14 เมษายน พ.ศ. 2474 ขณะที่เจ้าหญิงมีพระชนมายุ 18 พรรษา สมเด็จพระราชาธิบดีแห่งสเปนเสด็จออกจากประเทศสเปนต่อหน้าการเดินขบวนประท้วงของพวกลัทธิสาธารณรัฐนิยม พระองค์เสด็จไปเพียงลำพังโดยทิ้งพระมเหสีกับพระโอรสและธิดาไว้ แม้ว่าจะไม่ทรงสละราชสมบัติจนกระทั่งถึงเดือนมกราคม พ.ศ. 2484 พระองค์ประทับลี้ภัยอยู่ในต่างประเทศโดยทรงมองดูประเทศสเปนที่เต็มไปด้วยการนองเลือด ความรุนแรง และความเป็นอนาธิปไตยภายใต้รัฐบาลสาธารณรัฐใหม่ อันนำไปสู่สงครามกลางเมืองของสเปนในอีกไม่กี่ปีต่อมา เจ้าหญิงมาเรีย คริสตินาประทับอยู่ในพระราชวังหลวงกับพระชนนีและพระเชษฐา พระอนุชาและพระภคินี ทุกพระองค์ประทับในประเทศสเปนระยะสุดท้ายที่พระราชวังอันถูกปิดล้อมด้วยกลุ่มคนนิยมสาธารณรัฐ สมเด็จพระราชินีเอนาทรงสงสัยว่าครอบครัวของพระองค์จะจำต้องทนทุกข์ทรมานในชะตากรรมเดียวกับพระญาติในราชวงศ์รัสเซียหรือไม่ แต่สุดท้ายทุกพระองค์สามารถเสด็จออกจากพระราชวังไปทางประตูลับในอุทยาน มุ่งหน้าไปยังสถานีรถไฟเอสกอเรียล และประทับรถไฟข้ามชายแดนไปยังประเทศฝรั่งเศส ก่อนเสด็จต่อไปยังเมืองฟงแตนโบลพระอิสริยยศพระอิสริยยศ. - พ.ศ. 2454 - พ.ศ. 2483: สมเด็จเจ้าฟ้าหญิงมาเรีย คริสตินาแห่งสเปน (Her Royal Highness Infanta Maria Cristina of Spain) - พ.ศ. 2483 - พ.ศ. 2539: สมเด็จเจ้าฟ้าหญิงมาเรีย คริสตินา เคานท์เตสมาโรเน (Her Royal Highness Infanta Maria Cristina, Countess Marone)</doc>
