<doc id="554550" url="https://th.wikipedia.org/wiki?curid=554550" title="นริศรา แก้วมะ">นริศรา แก้วมะ นริศรา แก้วมะ (ชื่อเล่น: ป๊อป; 11 เมษายน พ.ศ. 2539 — ) เป็นนักกีฬาวอลเลย์บอลยุวชนหญิงทีมชาติไทย ผู้ซึ่งทำหน้าที่ในตำแหน่งลิเบอโร ปัจจุบัน นริศราอยู่สังกัดสโมสรไอเดีย-ขอนแก่น วีซีประวัติ ประวัติ. นริศรา แก้วมะ สำเร็จการศึกษาระดับชั้นมัธยมศึกษา สายศิลป์อังกฤษ-ฝรั่งเศส เธอเริ่มมีความสนใจในกีฬาวอลเลย์บอลเมื่อครั้งยังเป็นนักเรียนชั้นประถมศึกษาปีที่ 4 กระทั่งอาจารย์เห็นเธอสนใจจึงชวนเธอมาฝึกและเก็บเกี่ยวประสบการณ์ ครั้นเมื่อถึงชั้นประถมศึกษาปีที่ 6 เธอได้เป็นตัวแทนของโรงเรียนเข้าแข่งขันในระดับจังหวัด โดยทางผู้ฝึกสอนจากโรงเรียนสกลราชวิทยานุกูลได้เห็นแวว จึงชวนเธอเข้าร่วมกับทีมของโรงเรียนและเข้าศึกษาต่อระดับชั้นมัธยมที่โรงเรียนแห่งนี้ จากนั้น นริศราได้เข้าร่วมแข่งขันมาโดยตลอด จนได้เป็นนักวอลเลย์บอลรุ่นยุวชนทีมชาติไทยในเวลาต่อมาผลงานในระดับนานาชาติ ผลงานในระดับนานาชาติ. วันที่ 24 กันยายน พ.ศ. 2555 นริศรา แก้วมะ ทำหน้าที่เป็นลิเบอโรให้แก่ทีมเยาวชนทีมชาติไทยบี (ซึ่งเป็นชุดยุวชนทีมชาติไทย) ในการแข่งขันวอลเลย์บอลเยาวชนหญิงชิงแชมป์อาเซียน ที่จังหวัดนครปฐม โดยเป็นฝ่ายชนะเยาวชนทีมชาติเวียดนามที่ 3-0 เซต ด้วยคะแนน 25-19, 25-20 และ 25-17 เดือนตุลาคม พ.ศ. 2555 นริศราได้รับเลือกเป็นหนึ่งในผู้เล่นหลักในศึกวอลเลย์บอลยุวชนหญิงชิงแชมป์เอเชีย 2012 ที่เฉิงตู ประเทศจีน โดยมีดนัย ศรีวัชรเมธากุล เป็นหัวหน้าผู้ฝึกสอน ซึ่งในวันที่ 15 ตุลาคม ทีมของเธอเป็นฝ่ายชนะทีมฮ่องกงที่ 3-0 เซต ส่วนในวันที่ 16 ตุลาคม ทีมของเธอเป็นฝ่ายแพ้ทีมชาติจีนที่ 0-3 เซต ซึ่งทีมชาติไทยได้เข้าสู่รอบ 8 ทีมสุดท้ายและเป็นที่ 2 ของสายอี โดยเมื่อจบการแข่งขันรายการดังกล่าว ทีมชาติไทยได้อันดับ 5 เดือนพฤษภาคม พ.ศ. 2556 นริศราเป็นหนึ่งในนักกีฬาทีมยุวชนไทยเข้าแข่งขันรายการโคปายูนิค ที่ประเทศเปรู โดยมีอภิชาติ คงสวัสดิ์ เป็นหัวหน้าผู้ฝึกสอน ซึ่งในวันที่ 24 พฤษภาคม ทีมของเธอเป็นฝ่ายแพ้ทีมเจ้าภาพอย่างเปรูทั้ง 3 เซต ด้วยคะแนน 25-12, 25-20, 25-20 จากนั้น ในวันที่ 25 พฤษภาคม ทีมของเธอเป็นฝ่ายแพ้ต่อทีมสโลวีเนีย ที่ 1-3 เซต ด้วยคะแนน 15-25, 15-25, 21-25 อย่างไรก็ตาม ในวันที่ 27 พฤษภาคม นริศราได้ร่วมกับทีมยุวชนไทยเข้าชิงอันดับ 3 โดยเป็นฝ่ายชนะทีมชาติโดมินิกันที่ 3-2 เซต ด้วยคะแนน 25-17, 20-25, 25-19, 24-26 และ 15-10 ส่งผลให้ทีมชาติไทยได้อันดับ 3 ของรายการ รวมถึงเธอยังได้รับรางวัลลิเบอโรยอดเยี่ยมจากรายการนี้เช่นกัน และปีเดียวกันนี้ นริศราได้เข้าแข่งขันวอลเลย์บอลยุวชนหญิงอายุไม่เกิน 18 ปีชิงแชมป์โลก 2013 ที่จังหวัดนครราชสีมา โดยในวันที่ 31 กรกฎาคม ทีมของเธอได้เป็นฝ่ายชนะวอลเลย์บอลหญิงทีมชาติตูนิเซีย 3-0 เซต และนริศราได้ร่วมเต้นเพลงแน่นอก เพื่อขอบคุณกำลังใจจากกองเชียร์ ซึ่งการเต้นของเธอสามารถเรียกเสียงฮือฮา และสร้างความประทับใจต่อผู้ชมได้เป็นอย่างมาก ต่อมาในปี พ.ศ. 2557 เธอได้ติดทีมชาติชุดนักเรียนไทย ในแข่งขันวอลเลย์บอลนักเรียนชิงแชมป์เอเชีย ครั้งที่ 4 ที่จังหวัดกาญจนบุรี โดยสวมเสื้อหมายเลข 1ผลงานในระดับอาชีพ ผลงานในระดับอาชีพ. นริศรา แก้วมะ เคยเป็นนักกีฬาในสังกัดสโมสรวอลเลย์บอล อุดรธานี ตลอดจนเคยได้รับการทาบทามจากสโมสรเอสซีอี ทรานฟอร์มเมอร์ สมุทรปราการ ให้เข้าร่วมทีม และปัจจุบัน นริศราอยู่สังกัดสโมสรไอเดีย-ขอนแก่น วีซีชีวิตส่วนตัว ชีวิตส่วนตัว. นริศราเป็นนักกีฬาที่มีผลการเรียนอยู่ในระดับปานกลาง แต่เนื่องด้วยเธอได้มองไปที่อนาคต ด้วยความต้องการศึกษาต่อที่มหาวิทยาลัยดี ๆ เธอจึงพยายามหาจุดเด่นเพื่อสร้างโควตาสำหรับสอบเข้ามหาวิทยาลัยที่ต้องการ โดยในช่วงแรกที่เล่นวอลเลย์บอลให้แก่โรงเรียนสกลราชวิทยานุกูล เธอได้ทำหน้าที่ในตำแหน่งตัวตบจากแดนหลัง แต่เมื่อทางผู้ฝึกสอนเห็นความสามารถที่ชัดเจนของเธอ จึงได้เปลี่ยนให้เธอมาอยู่ในตำแหน่งตัวรับอิสระในเวลาต่อมา ทั้งนี้ นริศรามีความใฝ่ฝันที่จะเป็นตำรวจ และมีของชอบคือตุ๊กตาหมู ส่วนนักกีฬาต้นแบบของเธอคือวรรณา บัวแก้ว ผู้ซึ่งเคยสอนเทคนิคการเล่นวอลเลย์บอลให้แก่เธอ ส่วนสิ่งที่นริศรากลัวที่สุดคือเข็มฉีดยา นริศรา แก้วมะ มีบิดาชื่อประเพียน และมีพี่สาวชื่อวิจิตราเกียรติประวัติเกียรติประวัติ. - พ.ศ. 2555 - รางวัลรองชนะเลิศ ร่วมกับยุวชนหญิงทีมชาติไทย รายการวอลเลย์บอลเยาวชนหญิงชิงแชมป์อาเซียน ที่จังหวัดนครปฐม - พ.ศ. 2556 - รางวัลเหรียญทองแดง ร่วมกับยุวชนหญิงทีมชาติไทย รายการโคปายูนิค ที่ประเทศเปรูรางวัลรางวัล. - พ.ศ. 2556 - รางวัลลิเบอโรยอดเยี่ยม รายการโคปายูนิค ที่ประเทศเปรู</doc>
