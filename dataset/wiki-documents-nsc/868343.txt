<doc id="868343" url="https://th.wikipedia.org/wiki?curid=868343" title="แคตนิส เอฟเวอร์ดีน">แคตนิส เอฟเวอร์ดีน แคตนิส เอฟเวอร์ดีน เป็นตัวละครหลักจากไตรภาคเกมล่าชีวิต ของซูซาน คอลลินส์ เธออาศัยอยู่กับครอบครัวที่ประกอบด้วยแม่และน้องสาวในเขต 12 ซึ่งเป็นเขตที่ยังชีพด้วยทำเหมืองถ่านหินและมีความยากจนมากที่สุดในประเทศพาเน็ม ประเทศสมมติที่เกิดขึ้นภายหลังการล่มสลายของอารยธรรม มีแคปิตอลเป็นศูนย์กลางการปกครองเหนือทุกสิ่ง ในหนังสือเล่มแรกของชุดนวนิยาย แคตนิสได้อาสาเข้าแข่งขันเกมล่าชีวิตแทนที่พริมโรส น้องสาวของเธอ เกมล่าชีวิตนั้นคือการแข่งขันที่จัดขึ้นโดยแคปิตอลที่บังคับให้เขตปกครองทั้ง 12 เขตส่งบรรณาการเด็กเพศชายหญิงมาเข้าแข่งขันที่มีการถ่ายทอดสดและให้เหล่าบรรณาการฆ่ากันเองจนเหลือคนสุดท้าย ท้ายสุดแคตนิสได้เป็นผู้ชนะการแข่งขันคู่กับพีต้า เมลลาร์กเนื่องจากเธอได้ใช้ไหวพริบในการกดดันผู้คุมเกมให้มีผู้ชนะสองคน แคตนิสได้กลายมาเป็นบุคคลที่แคปิตอลต้องการกำจัดมากที่สุดเนื่องจากเธอได้ปลุกกระแสต่อต้านแคปิตอลขึ้นมาในระหว่างการแข่งขันเกมล่าชีวิตครั้งล่าสุด ในปีกแห่งไฟ แม้แคตนิสและพีต้าจะเล่นบทเป็นคู่รักที่กำลังจะแต่งงานกัน แต่ก็ไม่สามารถลดกระแสต่อต้านแคปิตอลในหมู่เขตปกครองได้ ทั้งสองจึงได้ถูกเลือกให้เข้าแข่งขันเกมล่าชีวิตอีกครั้ง ซึ่งแคปิตอลมีจุดประสงค์ที่จะกำจัดทั้งสองคนทิ้งจากการแข่งขันครั้งนี้เพื่อลดแรงต่อต้านของเขตอื่นๆ แต่แล้วกลับกลายเป็นว่าเหล่าบรรณาการจากหลายเขตได้ร่วมมือกันช่วยแคตนิสให้รอดชีวิต เธอได้ทำลายสนามประลองและถูกพาตัวมายังเขต 13 ที่ซ่อนตัวอยู่เพื่อเตรียมก่อการปฏิวัติต่อแคปิตอล ในม็อกกิ้งเจย์ แคตนิสได้กลายมาเป็นสัญลักษณ์แห่งความหวังของคนใต้การปกครองของแคปิตอล เธอได้มีส่วนร่วมกับการต่อสู้และการสร้างโฆษณาชวนเชื่อของเขต 13 หลายครั้ง จนกระทั่งกองกำลังกบฎสามารถล้มแคปิตอลลงได้ แต่แคตนิสก็ต้องสูญเสียน้องสาวไปจากการต่อสู้ สุดท้ายแคตนิสได้สังหารผู้นำของเขต 13 ที่หวังจะสานต่ออำนาจเผด็จการและมีส่วนเกี่ยวข้องกับการตายของน้องสาว เธอพ้นผิดและได้กลับไปอยู่ในเขต 12 ในตอนท้ายเกมล่าชีวิตถูกยกเลิก เธอได้แต่งงานกับพีต้าและมีลูกด้วยกันสองคน เจนนิเฟอร์ ลอว์เรนซ์ได้รับบทเป็นแคตนิส เอฟเวอร์ดีนในฉบับภาพยนตร์ ซึ่งมีด้วยกันอยู่ 4 ภาค</doc>
