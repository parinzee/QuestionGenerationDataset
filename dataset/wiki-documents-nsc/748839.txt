<doc id="748839" url="https://th.wikipedia.org/wiki?curid=748839" title="โบสถ์นักบุญอีเลียน">โบสถ์นักบุญอีเลียน โบสถ์นักบุญอีเลียน (; , Kaneesat Mar Elian) เป็นโบสถ์คริสต์นิกายอีสเทิร์นออร์ทอดอกซ์ ตั้งอยู่ที่ถนนเฏาะเราะฟะฮ์ อิบน์ อัลอับด์ (Tarafa ibn al-Abd) ใกล้ประตูเมืองแพลไมรา ในเมืองฮอมส์ ประเทศซีเรีย ทุกปีในวันที่ 6 กุมภาพันธ์ โบสถ์แห่งนี้จะจัดพิธีฉลองนักบุญอีเลียน ซึ่งดึงดูดนักแสวงบุญจำนวนมาก โบสถ์แห่งนี้ตั้งชื่อตามนักบุญอีเลียน ชาวเมืองฮอมส์ผู้ทำอาชีพเป็นแพทย์ซึ่งผู้คนเชื่อว่ามีพลังวิเศษในการรักษา นักบุญอีเลียนเป็นมรณสักขีในปี ค.ศ. 284 โดยทหารโรมันซึ่งเป็นบิดาของตนเอง โบสถ์นักบุญอีเลียนสร้างในปี ค.ศ. 432 ตรงจุดที่เชื่อว่านักบุญอีเลียนเสียชีวิต รูปแบบสถาปัตยกรรมเป็นแบบไบแซนไทน์ อัฐิของนักบุญอีเลียนถูกเก็บรักษาในโลงหินภายในวัดน้อยใต้ห้องลับใต้ดินของโบสถ์ ระหว่างการบูรณะโบสถ์ในปี ค.ศ. 1969–1970 มีการกะเทาะปูนปลาสเตอร์ออกจนพบภาพปูนเปียก (fresco) บนฝาผนังที่ห้องลับใต้โบสถ์ เป็นรูปพระเยซู พระแม่มารีย์ อัครทูต และผู้เผยพระวจนะคนอื่น ๆ จากการตรวจสอบพบว่าภาพเหล่านี้ถูกวาดขึ้นประมาณคริสต์ศตวรรษที่ 12 แต่เชื่อว่าบางภาพอาจวาดขึ้นในคริสต์ศตวรรษที่ 6 ภาพของโบสถ์แห่งนี้จึงเป็นภาพวาดของโบสถ์ที่เก่าแก่ที่สุดในซีเรีย ปัจจุบันภายในโบสถ์มีภาพปูนเปียกบริเวณบริเวณกลางโบสถ์และช่องทางเดินที่แสดงแต่ละเหตุการณ์ในช่วงชีวิตนักบุญอีเลียน ซึ่งได้รับการวาดขึ้นใหม่โดยนักประติมานวิทยาชาวโรมาเนียสองคน</doc>
