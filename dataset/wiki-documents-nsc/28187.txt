<doc id="28187" url="https://th.wikipedia.org/wiki?curid=28187" title="เอโอแมร์">เอโอแมร์ เอโอแมร์ () เป็นตัวละครตัวหนึ่งในจินตนิยายเรื่อง เดอะลอร์ดออฟเดอะริงส์ ของ เจ. อาร์. อาร์. โทลคีน เขาเป็นชาวตระกูลเอออร์ล แห่งอาณาจักรโรฮัน เป็นบุตรของแม่ทัพเอโอมุนด์กับเธโอดวีน น้องสาวของเธโอเดน จึงมีศักดิ์เป็นหลานของกษัตริย์เธโอเดนประวัติ ประวัติ. เอโอแมร์และเอโอวีนน้องสาว เป็นกำพร้าบิดามารดา ทั้งสองเติบโตขึ้นมาในราชสำนักโรฮัน ในอุปการะของกษัตริย์เธโอเดนซึ่งมีศักดิ์เป็นลุง เมื่อเติบใหญ่ เอโอแมร์ได้เป็นนายทหารม้า ในตำแหน่งนายพลที่สามแห่งริดเดอร์มาร์ค รองจากเธโอเดน และเธโอเดร็ดรัชทายาท เขาเป็นคนแข็งแรงและมีความเป็นผู้นำสูง อาวุธประจำตัวของเขาคือ ดาบกูธไวน์ (Gúthwinë - เป็นคำภาษาอังกฤษเก่า แปลว่า 'สหายศึก') ซึ่งเขาใช้ติดมืออย่างคล่องแคล่วมาตั้งแต่อายุ 14 ปี เมื่อครั้งที่เมอร์รี่ และ ปิ๊บปิ้น ถูกสมุนอูรุกไฮของซารูมานจับตัวไป และเดินทางผ่านชายเขตโรฮัน เอโอแมร์นำกองกำลังเข้าโจมตีกลุ่มอูรุกไฮ ทำให้เมอร์รี่กับปิ๊บปิ้นหนีไปยังป่าฟังกอร์น ต่อมาเธโอเดนขับไล่เขาออกจากเมืองด้วยตกอยู่ใต้มนตร์สะกดของซารูมาน แต่เอโอแมร์ก็นำกองกำลังของตนคอยวนเวียนอยู่ไม่ไกล เขาได้ร่วมรบในสมรภูมิป้อมฮอร์นเบิร์กด้วย เอโอแมร์ขับม้าร่วมไปกับเธโอเดน แกนดัล์ฟ อารากอร์น เลโกลัส และกิมลี ไปยังไอเซนการ์ดเพื่อขับไล่ซารูมาน หลังจากนั้นเขาติดตามทัพของเธโอเดนไปสู่สมรภูมิทุ่งเพเลนนอร์ นำทัพของโรฮันไปช่วยเหลืออาณาจักรกอนดอร์ หลังจากเธโอเดนสิ้นพระชนม์ เอโอแมร์ได้ขึ้นเป็นกษัตริย์ของโรฮันสืบต่อมา และได้รื้อฟื้นประเพณี 'คำสาบานของเอออร์ล' ซึ่งเป็นพันธสัญญาระหว่างอาณาจักรโรฮันกับกอนดอร์ ร่วมกับกษัตริย์เอเลสซาร์ เอโอแมร์อภิเษกกับเจ้าหญิงโลธิริเอล ธิดาของเจ้าชายอิมราฮิลแห่งโดลอัมรอธ ทั้งสองมีบุตรด้วยกันชื่อ เอลฟ์วายน์ เอโอแมร์ตายอย่างสงบในปีที่ 63 ของยุคที่สี่ โดยมีเมอร์รี่และปิ๊บปิ้นอยู่เคียงข้าง</doc>
