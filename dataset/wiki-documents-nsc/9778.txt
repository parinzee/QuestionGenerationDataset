<doc id="9778" url="https://th.wikipedia.org/wiki?curid=9778" title="ถนนราชวงศ์">ถนนราชวงศ์ ถนนราชวงศ์ () เป็นถนนในเขตสัมพันธวงศ์ กรุงเทพมหานคร มีระยะทางต่อมาจากถนนเสือป่าในเขตป้อมปราบศัตรูพ่าย โดยเริ่มต้นตั้งแต่ถนนเจริญกรุงที่สี่แยกเสือป่า ท้องที่แขวงสัมพันธวงศ์ ไปทางทิศตะวันตกเฉียงใต้ ตัดถนนเยาวราชที่สี่แยกราชวงศ์ เข้าสู่ท้องที่แขวงจักรวรรดิ์ จากนั้นหักลงทิศใต้เล็กน้อย และตรงไปจนสิ้นสุดถนนที่ท่าราชวงศ์ ริมแม่น้ำเจ้าพระยา มีความยาวประมาณ 600 เมตร ถนนราชวงศ์ เป็นถนนที่พระบาทสมเด็จพระจุลจอมเกล้าเจ้าอยู่หัวโปรดเกล้าฯ ให้ตัดขึ้น นับเป็นถนนที่มีความสำคัญอย่างมากต่อการค้า เนื่องจากสมัยนั้นท่าราชวงศ์เป็นท่าเรือสินค้าภายในประเทศ มีเรือบรรทุกคนโดยสารและสินค้าไปจันทบุรี, ชลบุรี และบ้านดอน (สุราษฎร์ธานี) ถนนราชวงศ์จึงมีสำนักงานร้านค้าของพ่อค้าจีน, แขก และฝรั่งตั้งอยู่เป็นจำนวนมาก ถนนราชวงศ์ และย่านสี่แยกราชวงศ์ในปลายพุทธทศวรรษ 2450 ต่อต้นพุทธทศวรรษ 2460 และจนถึงพุทธทศวรรษ 2470 เป็นแหล่งที่ตั้งของร้านอาหารหรือภัตตาคารระดับสูงจำนวนมากหลายแห่ง เพื่อรองรับพระบรมวงศานุวงศ์, ชนชั้นสูงหรือชนชั้นกลางระดับสูงสำหรับการรับประทานอาหารนอกบ้านหรือสังสรรค์กันในช่วงมื้อค่ำ เช่นเดียวกับแหล่งการค้ากับชาวต่างชาติอื่น ๆ เช่น สี่กั๊กพระยาศรี ในย่านถนนเจริญกรุง, ถนนสี่พระยา, ถนนสุรวงศ์ ในย่านบางรัก เป็นต้น ในช่วงต้นปี พ.ศ. 2559 ถนนราชวงศ์ได้รับการจัดอันดับให้เป็นถนนคนเดินอันดับหนึ่งของกรุงเทพมหานคร จากการสำรวจถนนทั้งหมดในกรุงเทพมหานคร 365 เส้นทาง โดยศูนย์ออกแบบและพัฒนาเมือง (UddC) จากความที่มีสีสันและชีวิตชีวาของร้านค้าต่าง ๆ ที่อยู่รายล้อมตัวถนน ทั้งแผงลอย, รถเข็น และอาคารพาณิชย์ รวมถึงซอยวานิช 1 หรือที่รู้จักกันดีในชื่อ สำเพ็ง ซึ่งเป็นแหล่งการค้าที่คึกคักตลอดเวลาทั้งกลางวันและกลางคืน ที่มีการขายไปจนถึงรุ่งสาง อีกทั้งยังมีต้นไม้ให้ร่มเงาแก่ผู้เดินทางเท้าและไฟฟ้าส่องสว่างให้ความปลอดภัยในเวลากลางคืนอีกด้วย</doc>
