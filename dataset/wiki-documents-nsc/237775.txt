<doc id="237775" url="https://th.wikipedia.org/wiki?curid=237775" title="ปราสาทวอริก">ปราสาทวอริก ปราสาทวอริก (, ) เป็นปราสาทสมัยกลางที่ตั้งอยู่ที่เมืองวอริกในเทศมณฑลวอริกเชอร์ สหราชอาณาจักร ตัวปราสาทตั้งอยู่บนเนินบนโค้งแม่น้ำเอวอน สร้างโดยสมเด็จพระเจ้าวิลเลียมที่ 1 แห่งอังกฤษ เมื่อปี ค.ศ. 1068 ที่ตั้งอยู่ภายในหรือติดกับบะระห์แองโกล-แซ็กซอนแห่งวอริก จุดประสงค์ของสิ่งก่อสร้างก็เพื่อใช้เป็นป้อมปราการในการป้องกันการโจมตีมาจนถึงคริสต์ศตวรรษที่ 17 เมื่อฟุล์ค เกรวิลล์ บารอนบรุคที่ 1 (Fulke Greville, 1st Baron Brooke) เปลี่ยนไปเป็นคฤหาสน์ชนบท (country house) ปราสาทวอริกเป็นของตระกูลเกรวิลล์ผู้มีบรรดาศักดิ์เป็นเอิร์ลแห่งวอริกระหว่างปี ค.ศ. 1759 จนถึงปีค.ศ. 1978 ตั้งแต่ปี ค.ศ. 1088 ปราสาทวอริกเป็นของเอิร์ลแห่งวอริกและเป็นการแสดงถึงสัญลักษณ์ของความมีอำนาจ ปราสาทถูกยึดในปี ค.ศ. 1153 โดยเฮนรีแห่งอ็องฌูผู้ต่อมาขึ้นครองราชย์เป็นพระเจ้าเฮนรีที่ 2 แห่งอังกฤษ ปราสาทเคยใช้เป็นที่จำขังนักโทษรวมทั้งนักโทษจากยุทธการที่ปัวตีเย (Battle of Poitiers) ในคริสต์ศตวรรษที่ 14 เมื่อริชาร์ด เนวิลล์ เอิร์ลที่ 16 แห่งวอริก &nbsp;- หรือที่รู้จักกันว่า “วอริกผู้สร้างกษัตริย์” &nbsp;- มาเป็นเจ้าของในคริสต์ศตวรรษที่ 15 ปราสาทวอริกก็กลายเป็นที่จำขังพระมหากษัตริย์อังกฤษ &nbsp;- สมเด็จพระเจ้าเอ็ดเวิร์ดที่ 4 ปราสาทวอริกได้รับการเปรียบเทียบกับปราสาทวินด์เซอร์ในด้านขนาด, ค่าก่อสร้าง และฐานะ ตั้งแต่ก่อสร้างมาในคริสต์ศตวรรษที่ 11 โครงสร้างของปราสาทก็ได้รับการเปลี่ยนแปลงโดยการเพิ่มหอและออกแบบบริเวณที่อยู่อาศัยใหม่ เดิมปราสาทสร้างด้วยไม้แบบปราสาทเนิน แต่ต่อมาสร้างใหม่ด้วยหินในคริสต์ศตวรรษที่ 12 ระหว่างสงครามร้อยปี ด้านหน้าที่ตรงกันข้ามกับเมืองก็ได้รับการเสริมสร้างให้แข็งแรงขึ้นซึ่งทำให้กลายเป็นตัวอย่างที่เป็นที่รู้จักกันดีของสถาปัตยกรรมทางการทหารในคริสต์ศตวรรษที่ 14 ในคริสต์ศตวรรษที่ 17 ลานปราสาทก็เปลี่ยนไปเป็นสวน ในปี ค.ศ. 1978 เดอะทูโซส์กรูป (The Tussauds Group) ก็ซื้อปราสาทและเปลี่ยนเป็นสถานที่ท่องเที่ยว ปราสาทอยู่ภายใต้การคุ้มครองของสิ่งก่อสร้างโบราณภายใต้การพิทักษ์ (Scheduled monument) และเป็นสิ่งก่อสร้างภายใต้การพิทักษ์ ระดับ 1</doc>
