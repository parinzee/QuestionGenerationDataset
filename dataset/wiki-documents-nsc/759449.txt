<doc id="759449" url="https://th.wikipedia.org/wiki?curid=759449" title="พีค็อก (เพลง)">พีค็อก (เพลง) "พีค็อก" () เป็นเพลงของเคที เพร์รี นักร้องชาวอเมริกัน จากสตูดิโออัลบั้มที่สาม ทีนเอจดรีม (2010) แคปิตอลเรเคิดส์เคยไม่เห็นด้วยที่จะใส่เพลงนี้ในอัลบั้มของเธอ เนื่องจากเพลงมีเนื้อเพลงเกี่ยวข้องกับอวัยวะเพศชาย คล้ายกับเพลง "ไอคิสด์อะเกิร์ล" ซึ่งเธอปฏิเสธสิ่งที่เกิดขึ้น "พีค็อก" ถูกวิจารณ์อย่างรุนแรงและในด้านดนตรี เพลงถูกนำไปเปรียบเทียบกับเพลง "มิกกี" ของโทนี เบซิล และ "ฮอลลาแบ็กเกิร์ล" ของเกว็น สเตฟานี แม้ว่าเพลงไม่ได้จำหน่ายเป็นซิงเกิล แต่เพลงเข้าชาร์ตเพลงหลายชาร์ตทั่วโลก ประเทศที่เพลงประสบความสำเร็จในชาร์ตเพลงน้อยที่สุดคือสหราชอาณาจักร ขณะที่ทำได้ดีที่สุดในสหรัฐอเมริกา โดยขึ้นอันดับหนึ่งบนชาร์ตบิลบอร์ดฮอตแดนซ์คลับซองส์นานหนึ่งสัปดาห์ และได้รับการรับรองระดับทองคำขาวจากสมาคมผู้ประกอบกิจการเพลงของสหรัฐอเมริกา เพร์รีแสดงเพลง "พีค็อก" ในหลายโอกาส รวมถึงทัวร์คอนเสิร์ตแคลิฟอร์เนียดรีมส์ทัวร์ เมื่อเธอแสดงเพลงนี้ เธอมักสวมเสื้อผ้ามีสีสันหรือมีประกายระยิบระยับการผลิต การผลิต. มิกเคล เอส. อีริกเซน ทอร์ อีริก เฮอร์แมนเซน และเอสเทอร์ ดีน ช่วยเพร์รีเขียนเพลง "พีค็อก" ให้สตูดิโออัลบั้มที่สาม ทีนเอจดรีม ออกจำหน่ายเมื่อ ค.ศ. 2010 เพร์รีกล่าวว่า จุดประสงค์ของการเขียนเพลง "พีค็อก" คือเพื่อเล่นคำ ในระหว่างการบันทึกเสียงอัลบั้ม เพร์รีนึกถึงเมื่อคราวที่พูดคุยกับคนที่เธอร่วมงานด้วยว่า "ดูสิฉันมีเพชรพลอยมากมาย แต่ฉันไม่ได้มีมงกุฎ ฉันไม่ได้ออกตัวเต็มยศขนาดนั้น" ดังนั้นเธอจึงตัดสินใจกลับไปที่สตูดิโอและร่วมงานกับสตาร์เกต ทีมโปรดิวเซอร์เพลงที่ร่วมทำอัลบั้มทีนเอจดรีม ในระหว่างช่วงการบันทึกเสียงกลางดึกและทำเพลงได้หลายเพลงแล้ว รวมถึงเพลง "ไฟร์เวิร์ก" และ "พีค็อก" แรกเริ่ม สังกัดของเพร์รี แคปิตอลเรเคิดส์คัดค้านการนำเพลงนี้ใส่ในอัลบั้มทีนเอจดรีมเนื่องจากพวกเขามองว่า "พีค็อก" มีประเด็นถกเถียงมากมาย "พวกเขากังวลเล็กน้อยกับคำว่า 'cock' และฉันรู้สึกถึงเดจาวูเพราะพวกเขาทำเหมือนกับเพลง 'ไอคิสด์อะเกิร์ล'" เพร์รีกล่าว หลังจากเธอไม่เห็นด้วยที่จะทำดนตรีให้เป็นมิตรกับครอบครัว เธอจึงปฏิเสธ "พวกเขาพูดว่า 'เราไม่เห็นว่ามันเป็นซิงเกิล เราไม่อยากให้มันอยู่ในอัลบั้ม' ฉันจึงว่า 'พวกคุณมันโง่'" เมื่อมีคนถามเกี่ยวกับเพลง "พีค็อก" เพร์รีกล่าวว่า "ฉันหวังว่ามันจะเป็นเพลงชาติของพวกเกย์ พีค็อก [ นกยูง ] แทนปัจเจกบุคคลมากมาย มันไม่ใช่แค่ 'ฉันอยากเห็นเป้าตุง ๆ ของคุณ'" จากนั้นเธอแถลงไขต่อไปว่า "มันมีคำว่า cock ในเพลงจริง ๆ แต่แม้ในผายลมยังมีศิลปะ มันอยู่ที่คุณมองมันอย่างไรเท่านั้น" ก่อนออกอัลบั้มทีนเอจดรีม เพร์รีเปิดตัวเพลง "พีค็อก" ในต้นเดือนสิงหาคม ค.ศ. 2010 เมื่อเธอแสดงในรายการเอ็มทีวีเวิลด์สเตจในประเทศมาเลเซีย</doc>
