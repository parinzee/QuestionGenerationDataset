<doc id="23795" url="https://th.wikipedia.org/wiki?curid=23795" title="มือใหม่ปราบผี">มือใหม่ปราบผี มือใหม่ปราบผี (Buffy the Vampire Slayer) เป็นละครชุดทางโทรทัศน์ ออกอากาศทางช่องวอร์เนอร์ บราเดอร์สของสหรัฐที่ได้รับความนิยมเป็นอย่างมากตั้งแต่ปีค.ศ. 1997 ผลงานสร้างของ จอส เวดอน เป็นเรื่องราวเกี่ยวกับ บัฟฟี่ ซัมเมอร์ส (Buffy Summers - นำแสดงโดย ซาราห์ มิเชลล์ เกลลาร์) สาวน้อยนักเรียนไฮสกูล อาศัยอยู่ตามลำพังกับมารดาในเมืองซันนีเดล รัฐแคลิฟอร์เนีย ที่บังเอิญตั้งอยู่บนตำแหน่งปากประตูนรกพอดิบพอดี จึงมีพวกปิศาจออกอาละวาดคร่าชีวิตผู้คนจำนวนมาก เธอได้รับเลือกให้เป็นมือปราบ มีพลังพิเศษ สามารถต่อกรกับเหล่าปิศาจได้ เพื่อลดอัตราการตายในเมืองซันนีเดล บัฟฟี่ต้องออกลาดตระเวนสุสานทุกคืน ในแต่ละตอน บัฟฟี่จะต้องรับมือกับเหล่าอธรรมรูปแบบต่างๆ ไม่ว่าจะเป็นผีดูดเลือด มนุษย์ล่องหน มนุษย์หมาป่า มัมมี่สาวสองพันปี งูยักษ์ แม้กระทั่งหุ่นยนต์ ซึ่งก็ได้รับความช่วยเหลือจากกลุ่มเพื่อนของเธอ ไม่ว่าจะเป็นไจลส์ ผู้ดูแลมือปราบที่ถูกส่งตัวมาจากสมาคมผู้พิทักษ์มือปราบของเกาะอังกฤษ วิลโลว เพื่อนรักที่กลายเป็นแม่มด แซนเดอร์ เพื่อนชายติ๊งต๊องที่เคยหลงรักบัฟฟี่ คอร์ดีเลีย เพื่อนสาวไฮโซที่พูดจาขวานผ่าซาก และโดยเฉพาะอย่างยิ่ง แองเจล แวมไพร์กลับใจที่กลายมาเป็นคนรักของเธอ เสน่ห์ของเรื่องมือใหม่ปราบผี เห็นจะได้แก่การผสมผสานแนวละครที่หลากหลายอย่างลงตัวไว้ในเรื่องเดียว ไม่ว่าจะเป็นตลกขบขัน การต่อสู้ที่ดุเดือด แฟนตาซี รักโรแมนติก หรือแม้กระทั่งชีวิตเศร้าเคล้าน้ำตาด้วยความเป็นดราม่า จากเรื่องราวความรักที่ไม่สมหวังระหว่างบัฟฟี่กับแองเจล นอกจากนั้น บทละครที่ถูกเขียนขึ้นอย่างแยบยลคมคาย ยังสร้างความประทับใจให้แก่ผู้ชมอีกด้วย ก่อนที่จะโด่งดังทางโทรทัศน์ มือใหม่ปราบผีเคยถูกสร้างเป็นภาพยนตร์ฮอลลีวูดมาแล้วในปีค.ศ. 1992 แต่ไม่ประสบความสำเร็จเท่าใดนัก ละครชุดเรื่องมือใหม่ปราบผี ออกอากาศมาทั้งหมด 7 ปีด้วยกัน ได้จบบริบูรณ์ลงแล้ว แต่ก็ยังมีละครชุดเรื่องแองเจล ออกอากาศอยู่ โดยที่จอส เวดอน ได้นำเอาตัวละครพระเอกจากเรื่องบัฟฟี่ มาทำต่อในรูปแบบที่อึมครึม และน่ากลัวกว่าตัวละครหลัก เพื่อนของบัฟฟี่ตัวละครฝ่ายอธรรม</doc>
