<doc id="354088" url="https://th.wikipedia.org/wiki?curid=354088" title="จัดสัน เวลลิเวอร์">จัดสัน เวลลิเวอร์ จัดสัน เชอร์ชิลล์ เวลลิเวอร์ (Judson Welliver, ค.ศ. 1870-1943) เป็น "เสมียนวรรณกรรม" ให้กับประธานาธิบดี วาร์เรน จี. ฮาร์ดิง และมักจะได้รับการกล่าวถึงว่าเป็นผู้เขียนคำสุนทรพจน์ของประธานาธิบดีแห่งสหรัฐอเมริกาคนแรกประวัติ ประวัติ. จัดสัน เวลลิเวอร์เกิดเมื่อวันที่ 13 สิงหาคม ค.ศ. 1870 ในเอลโด รัฐอิลลินอยส์ สมรสกับภรรยา เจน ดักลาส ฮัตชินส์ เมื่อวันที่ 3 กรกฎาคม ค.ศ. 1899 มีบุตรธิดาร่วมกันสี่คน ได้แก่ เอ็ดเวิร์ด เอ็ม., แอลเลน เจ., ซาราห์ เอช. และเจน ดักลาส ใน ค.ศ. 1909 เวลลิเวอร์ได้มีชื่อเสียงเป็นที่รู้จักกันว่าเป็น "หนึ่งในนักหนังสือพิมพ์ที่มีความสามารถที่สุดคนหนึ่งในประเทศ" เขาทำงานให้กับหนังสือพิมพ์หลายแห่งทั้งฟอร์ตดอดจ์เมสเซนเจอร์, ซูซิตีเจอร์นัล และดิมอยน์ลีดเดอร์ ก่อนที่จะรับตำแหน่งบรรณาธิการของซูซิตีทริบูน ซึ่งเขาได้ทำงานในตำแหน่งดังกล่าวเรื่อยมาจนถึง ค.ศ. 1904 ในปีนั้น เวลลิเวอร์ได้เข้าร่วมเป็นบุคลากรของวอชิงตันไทมส์ ที่ซึ่งเขาได้รับชื่อเสียงสำหรับการสนับสนุนแนวคิดพิพัฒนนิยมในสหรัฐ ใน ค.ศ. 1907 ประธานาธิบดีรูสเวลต์ส่งเขาไปรายงานระบบทางน้ำและทางรถไฟในยุโรปและบริเตนใหญ่ (รายงานดังกล่าวได้รับการตีพิมพ์ใน ค.ศ. 1908) เขาได้รายงานข่าวในลอนดอนและทวีปยุโรปให้กับหนังสือพิมพ์นิวยอร์กซันระหว่าง ค.ศ. 1917-18 เวลลิเวอร์ได้เป็นโฆษณาการให้กับฮาร์ดิงระหว่างการรณรงค์เลือกตั้งประธานาธิบดี ค.ศ. 1920 และเริ่มต้นทำงานเป็น "เสมียนวรรณกรรม" ให้กับประธานาธิบดีฮาร์ดิงตั้งแต่วันที่ 4 มีนาคม ค.ศ. 1921 เวลลิเวอร์ถอนตัวจากตำแหน่งผู้เขียนคำสุนทรพจน์ที่ทำเนียบขาวเมื่อวันที่ 1 พฤศจิกายน ค.ศ. 1925 (สมัยที่แคลวิน คูลิดจ์ดำรงตำแหน่งประธานาธิบดี) และหันไปทำงานในสถาบันปิโตรเลียมอเมริกันด้วยค่าจ้างที่สูงกว่า หลังจากได้ลาออกจากสถาบันใน ค.ศ. 1927 เวลลิเวอร์ได้ทำงานเป็นบรรณาธิการของวอชิงตัเฮโรลด์ใน ค.ศ. 1928 เขายังได้เป็นผู้ช่วยประธานพูลแมนคอมพานีระหว่าง ค.ศ. 1928-1931 เวลลิเวอร์เสียชีวิตด้วยโรคมะเร็ง ในฟิลาเดลเฟีย เมื่อวันที่ 14 เมษายน ค.ศ. 1943 ในวัย 72 ปี สมาคมจัดสัน เวลลิเวอร์ สโมสรสังคมสองพรรคอันประกอบด้วยอดีตผู้เขียนคำสุนทรพจน์ให้กับประธานาธิบดีสหรัฐ ตั้งชื่อตามเขาเพื่อเป็นเกียรติ</doc>
