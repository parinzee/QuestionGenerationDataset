<doc id="895011" url="https://th.wikipedia.org/wiki?curid=895011" title="เสกสรร จันทร์จิรา">เสกสรร จันทร์จิรา เสกสรร จันทร์จิรา (16 เมษายน พ.ศ. 2504 — ) เป็นนักมวยไทยผู้ครองเข็มขัดแชมป์มวยไทยของสหรัฐอเมริกา 7 เส้น และเป็นเพียงคนเดียว ที่ได้รับประกาศเกียรติคุณฮอลล์ออฟเฟม จากสมาคมมวยไทยในสหรัฐประวัติ ประวัติ. เสกสรร จันทร์จิรา มีชื่อจริงคือ เสกสรร แสงจันทร์ เป็นชาวอำเภอสัตหีบ จังหวัดชลบุรี เขาเริ่มหัดมวยไทยจาก ร.ต.อ.ไพรัช เศรษฐกิจ ก่อนแข่งกับนักมวยไทยที่มีชื่อเสียงทางภาคตะวันออกหลายราย ซึ่งรวมถึงสามารถ พยัคฆ์อรุณ ที่ทั้งคู่ชิงชัยกัน 2 ครั้ง โดยเสกสรรเป็นฝ่ายแพ้ทั้ง 2 ครั้ง ครั้นเมื่ออายุ 18 ปี เสกสรรสร้างชื่อเสียงได้อย่างไม่เป็นรอง เขาได้รับการส่งมาร่วมแข่งขันที่สนามมวยเวทีลุมพินี และไต่เต้าสู่การชกคู่เอกในที่สุด โดยเขาแพ้เริงชัย ไทยรุ่งเรือง ก่อนที่จะเป็นฝ่ายชนะสกายแล็บ ศิษย์สหพันธ์, ฟ้าลิขิต ศิษย์มานะเทพ, สายฟ้า ศักดิ์ประสงค์, ดอยตุง พะเนียงทอง, เต่าทอง เดชบวร, ดาราเดช เกียรติเมืองตรัง, ตะเคียนหิน จ้าววนา, เงาพยัคฆ์ ศิษย์มอดินแดง, ยุทธการ เพชรยินดี, ราชบุรี เพชรยินดี, ไท ลูกเสม็ด และสุดท้ายเป็นฝ่ายแพ้น็อกให้กับจำปาทอง ณ นนทชัย ที่สนามมวยราชดำเนิน หลังจากนั้น เขาก็ตัดสินใจแขวนนวมจากการแข่งในกรุงเทพ ด้วยสถิติการแข่งในประเทศไทยมากกว่า 100 แมตช์ ต่อมา ในปี พ.ศ. 2531 เขาได้รับการทาบทามเข้าร่วมการแข่งที่รัฐแคลิฟอร์เนีย สหรัฐอเมริกา เพื่อแข่งกับนักมวยไทยชาวต่างชาติ โดยเสกสรรสามารถครองเข็มขัดแชมป์มวยไทยได้ถึง 7 เส้น ส่งผลให้เขาได้รับประกาศเกียรติคุณฮอลล์ออฟเฟม จากสมาคมมวยไทยในสหรัฐ และทำให้เขามีชื่อเสียงจนเป็นที่รู้จักสำหรับวงการมวยไทยในสหรัฐมากยิ่งขึ้น หลังจากประสบความสำเร็จ เขาก็ได้เปิดค่ายมวยไทยในสหรัฐ โดยมีลูกศิษย์เป็นจำนวนมาก จนถึงปัจจุบันกรณีตะลุมบอน กรณีตะลุมบอน. ครั้งหนึ่ง ได้เกิดกรณีความขัดแย้งที่ครึกโครม ถึงกรณีการแข่งขันระหว่างนักมวยไทยกับคิกบ็อกเซอร์ในสหรัฐ ซึ่งเสกสรรเข้าแข่งขันรายการดังกล่าวโดยใช้ชื่อ เสกสรร ศิษย์มวยไทย (Saeksan Sithmuaythai) เขาพบกับคู่ชกที่เป็นแชมป์คิกบ็อกซิงชาวอเมริกัน ผู้มีนามว่าร็อด คีย์ (Rod Kei) โดยมีชาวไทยและชาวลาวเดินทางมาร่วมเชียร์เสกสรรเป็นจำนวนมาก เสกสรร มีสถิติในสหรัฐก่อนขึ้นชกแมตช์นี้ ด้วยผล ชนะ 25 แพ้ 7 ชนะน็อก 18 เสมอ 2 ส่วนร็อด คีย์ มีสถิติก่อนขึ้นชก ด้วยผล ชนะ 21 แพ้ 9 ชนะน็อก 15 การต่อสู้ในครั้งนี้ ได้รับการกล่าวว่า มีกติกาและการตัดสินที่ค่อนข้างลำเอียง โดยมีการสังเกตถึงกรณีที่คู่ชกของเสกสรรกอดขาเพื่อถ่วงเวลา และจากผลการตัดสินในยกที่ 3 ส่งผลให้ชาวไทยและชาวลาวที่เชียร์เสกสรรแสดงความไม่พอใจด้วยการขว้างปาเก้าอี้ เหตุการณ์ดังกล่าวกลับกลายเป็นว่าฝ่ายของเสกสรรถูกโจมตีจนเสียหาย และน่าเห็นใจเมื่อทราบถึงเบื้องหลังโปรโมเตอร์มวยไทย โปรโมเตอร์มวยไทย. ในปี พ.ศ. 2556 ได้มีการจัดการแข่งขันมวยไทยในลอสแอนเจลิส โดยโปรโมเตอร์ชาวฟิลิปปินส์ ผู้เป็นตัวแทนพุชคิกโปรโมชันส์ (Push Kick Promotions) ได้มอบหมายให้เสกสรร จันทร์จิรา ทำหน้าที่ประกบคู่มวยระหว่างสมรักษ์ คำสิงห์ (เจ้าของฉายา โม้อมตะ) เข้าทำศึกกับนักมวยไทยชาวอเมริกัน ผู้มีนามว่าชิเก ลินด์ซีย์ (Chike Lindsay; เจ้าของฉายา จระเข้ดุ) ซึ่งรายการนี้จัดขึ้น ณ โปโมนา รัฐแคลิฟอร์เนีย ในวันที่ 2 มีนาคม ของปีดังกล่าวชีวิตส่วนตัว ชีวิตส่วนตัว. เสกสรรเข้าสู่วงการมวยไทยโดยไม่ได้มีใจรักมาก่อน หากแต่ครอบครัวของเขาไม่ร่ำรวยและมีเงินเพียงน้อยนิด เขาจึงเรียนรู้มวยไทยเพื่อหารายได้เลี้ยงตัวเอง โดยเริ่มแข่งมวยไทยระดับอาชีพตั้งแต่อายุ 8 ปี และมีบุคคลต้นแบบคือมูฮัมหมัด อาลี ซึ่งในช่วงวัยรุ่น เขาได้ศึกษาจากเทปทุกม้วนเพื่อเรียนรู้การเคลื่อนไหวและรูปแบบจากอาลี เสกสรรเป็นบุตรของนายเตียง และนางช่อ แสงจันทร์ เขามีแฟนสาวชื่อโมชีนา ซึ่งเป็นลูกครึ่งอเมริกา-บังกลาเทศ และมีลูกชายด้วยกัน 1 คน นอกจากนี้ เสกสรรยังเป็นเพื่อนรักของสามารถ พยัคฆ์อรุณ โดยในแต่ละปี เขาจะเดินทางมาที่ค่ายมวยปีละอย่างน้อย 1 ครั้ง ครั้งละเป็นเวลาหลายเดือน เพื่อร่วมสอนมวยไทยให้แก่ชาวต่างชาติทั้งในสหรัฐ และแคนาดา เป็นเวลากว่า 10 ปีกระแสตอบรับ กระแสตอบรับ. ปัจจุบัน เสกสรรได้รับการยกย่องให้เป็นหนึ่งในนักสู้ที่ยอดเยี่ยมที่สุดในโลกเมื่อเทียบปอนด์ต่อปอนด์ ด้วยผลการแข่งในสหรัฐ ชนะ 36 ครั้ง โดยสามารถชนะน็อกได้ถึง 28 ครั้งเกียรติประวัติเกียรติประวัติ. - เข็มขัดแชมป์มวยไทยของสหรัฐ 7 เส้น - รางวัลฮอลล์ออฟเฟม จากสมาคมมวยไทยในสหรัฐมรดกสืบทอด มรดกสืบทอด. เสกสรร จันทร์จิรา เป็นผู้ทำการสอนวิชามวยไทยให้แก่นักมวยไทย, นักแสดง, นักต่อสู้แบบผสม และคิกบ็อกเซอร์ที่มีชื่อเสียงหลายราย ไม่ว่าจะเป็น เออร์นี เรเยส จูเนียร์, แอนโทนี นโจกุนี, ไชดี นโจกุนี, ชาส มัลกี, ฟรีเดีย กิบส์, มอริส สมิธ, ริก โรวฟัส, แดนนี สตีล, ไรอัน เบนวา, แอนดี เซอร์เกอร์, เดวิด ริกเคลส์, โคดี คาร์ริลโล, พีท สแปรตต์, เอ็ดวิน ฟิเกอรัว และรีการ์โด เปเรซ นอกจากนี้ เสกสรรยังเป็นผู้ให้การช่วยเหลือในการเดินสายให้แก่สด จิตรลดา เมื่อครั้งที่สด เดินทางมาสอนมวยไทยในสหรัฐกลยุทธ์การต่อสู้ กลยุทธ์การต่อสู้. เพื่อหลีกเลี่ยงการบาดเจ็บ เสกสรรจึงเรียนรู้ที่จะจบการต่อสู้แต่โดยเร็ว นั่นคือการใช้ลูกเตะเพื่อโจมตี "ขา, ขา, คอ, คอ, ขา, คอ" ซึ่งเป็นกลยุทธ์ที่เรียบง่าย และเป็นสิ่งหนึ่งที่เขาทำการถ่ายทอดแก่ศิษย์จนถึงปัจจุบันสถิติการแข่งขัน</doc>
