<doc id="616685" url="https://th.wikipedia.org/wiki?curid=616685" title="ปลาช่อนเข็ม (สกุล)">ปลาช่อนเข็ม (สกุล) ปลาช่อนเข็ม () ชื่อสกุลของปลาน้ำจืดขนาดเล็กจำพวกหนึ่ง ที่อยู่ในวงศ์ Luciocephalinae ในวงศ์ใหญ่ Osphronemidae ใช้ชื่อสกุลว่า Luciocephalus (/ลิว-ซิ-โอ-เซฟ-อา-ลัส/) มีรูปร่างแตกต่างไปจากปลาชนิดอื่นในวงศ์นี้อย่างเห็นได้ชัด โดยกลับมีรูปร่างคล้ายปลาช่อน แต่หัวและปากยื่นยาวแหลมเหมือนปลาเข็ม ลำตัวมีสีน้ำตาลไหม้หรือน้ำตาลเขียว ด้านหลังสีจางกว่า และมีแถบสีดำพาดยาวทางความยาวลำตัวอย่างเห็นได้ชัด ครีบทุกครีบบางใส และไม่มีถุงลม มีขนาดลำตัวตั้งแต่ 20 เซนติเมตร จนถึง 10 เซนติเมตร เป็นปลาที่หากินอยู่ตามผิวน้ำของพรุตั้งแต่ภาคใต้ตอนล่างของไทยไปจนถึงเกาะบอร์เนียว ในอินโดนีเซีย วางไข่โดยตัวผู้จะอมไว้ในปาก และเลี้ยงจนลูกปลาได้ขนาด 1 เซนติเมตร จึงปล่อยออกมา ขณะที่ตัวเมียจะมีขนาดใหญ่กว่าตัวผู้ มีอยู่ 2 ชนิดเท่านั้น คือ- Luciocephalus aura มีขนาดเล็กกว่าอีกชนิดหนึ่ง โดยพบเฉพาะบนเกาะบอร์เนียว และเป็นปลาที่เพิ่งถูกอนุกรมวิธานในปี ค.ศ. 2005 - Luciocephalus pulcher พบได้ในป่าพรุทางภาคใต้ของไทย ไปจนถึงมาเลเซีย นิยมเลี้ยงเป็นปลาสวยงามทั้งคู่</doc>
