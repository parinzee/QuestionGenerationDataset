<doc id="269038" url="https://th.wikipedia.org/wiki?curid=269038" title="ฌูว์ลี แดลปี">ฌูว์ลี แดลปี ฌูว์ลี แดลปี (21 ธันวาคม ค.ศ. 1969) นักแสดง ผู้กำกับ นักเขียนบท นักแต่งเพลงและนักร้องชาวฝรั่งเศส จบการศึกษาด้านภาพยนตร์จากโรงเรียนศิลปะทิสช์ในนิวยอร์ก ปัจจุบันใช้ชีวิตอยู่ในสหรัฐอเมริกา และได้รับสัญชาติอเมริกันตั้งแต่ ค.ศ. 2001 ฌูว์ลี แดลปีเกิดที่ปารีส ประเทศฝรั่งเศส บิดามารดาเป็นนักแสดงและผู้กำกับละครเวที ทำให้เธอได้รับการปลูกฝังด้านศิลปะการแสดง และมีโอกาสเล่นละครเวทีตั้งแต่อายุ 5 ปี เริ่มแสดงภาพยนตร์ครั้งแรกเมื่ออายุ 14 ปี ในภาพยนตร์เรื่อง Détective (ค.ศ. 1985) ของฌ็อง-ลุก กอดาร์ รับบทนำครั้งแรกในภาพยนตร์เรื่อง La Passion Béatrice (ค.ศ. 1987) ของแบร์ทร็อง ตาแวร์นีเย ฌูว์ลี แดลปีย้ายไปอาศัยอยู่ในนิวยอร์กเมื่อ ค.ศ. 1990 และได้แสดงภาพยนตร์เรื่อง Europa Europa (ค.ศ. 1990) ภาพยนตร์ภาษาเยอรมันของอักแญชกา ฮอลลันต์ ผู้กำกับชาวโปแลนด์ ที่ได้รับรางวัลลูกโลกทองคำสาขาภาพยนตร์ภาษาต่างประเทศ และเข้าชิงรางวัลออสการ์สาขาบทภาพยนตร์ดัดแปลง ทำให้เธอเริ่มมีชื่อเสียงในระดับนานาชาติ ต่อมาในปี ค.ศ. 1993 เธอได้แสดงบทนำใน Trzy kolory: Biały (ค.ศ. 1994) ภาคที่สองของภาพยนตร์ไตรภาคทรีคัลเลอรส์ ของคริสซ์ตอฟ เคียสลอฟสกี้ บทบาทการแสดงที่ทำให้เธอมีชื่อเสียงเป็นที่จดจำ คือบท เซลีน สาวชาวฝรั่งเศสที่พบรักกับเจสซี หนุ่มนักท่องเที่ยวชาวอเมริกัน รับบทโดยอีธาน ฮอว์ก ในภาพยนตร์ของริชาร์ด ลิงก์เลเทอร์เรื่อง ฺBefore Sunrise (ค.ศ. 1995) เป็นภาพยนตร์อิสระที่ได้รับคำชื่นชมเป็นอย่างมาก และกลับมารับบทบาทเดิมในภาพยนตร์ภาคต่อ Waking Life (2001) และ Before Sunset (ค.ศ. 2004) ที่เธอร่วมเขียนบท แต่ง และร้องเพลงประกอบภาพยนตร์ด้วย</doc>
