<doc id="111735" url="https://th.wikipedia.org/wiki?curid=111735" title="รัฐอรุณาจัลประเทศ">รัฐอรุณาจัลประเทศ ประเทศ รัฐอรุณาจัลประเทศ คือ ดินแดนใต้การปกครองของประเทศอินเดีย แต่ถูกเรียกร้องจากทางการจีนว่าเป็นดินแดนของตนในชื่อว่า ทิเบตใต้ (藏南 ซั่นหนาน) รัฐอรุณาจัลประเทศมีเขตติดต่อกับ รัฐอัสสัมและรัฐนาคาแลนด์ทางใต้ รัฐกะฉิ่น ประเทศพม่าทางตะวันออก ประเทศภูฏานทางตะวันตก และเขตปกครองตนเองทิเบต ประเทศจีนทางทิศเหนือ อรุณาจัลประเทศมีความหมายว่า ดินแดนอาทิตย์อุทัย เนื่องจากตั้งอยู่ทางตะวันออกสุดของประเทศอินเดีย ประชากรส่วนใหญ่เป็นชนเผ่าที่พูดตระกูลภาษาย่อยทิเบต-พม่า เป็นเชื้อสายชาวทิเบต ชาวไท และชาวพม่า โดยมีประชากรร้อยละ 16 เป็นผู้อพยพ เป็นรัฐที่มีชื่อเสียงทางด้านความหลากหลายทางชีวภาพ มีงานศิลปหัตถกรรมที่เป็นเอกลักษณ์ประวัติศาสตร์ ประวัติศาสตร์. แต่เดิมอรุณาจัลประเทศเป็นส่วนหนึ่งของดินแดนอัสสัม เมื่อชาวไทใหญ่จากรัฐฉานเข้ามารุกรานดินแดนลุ่มแม่น้ำพรหมบุตรจากทางเหนือ ดินแดนเดิมในบริเวณนี้จากตะวันออกไปตะวันตกได้แก่ อาณาจักรจุติยะ เป็นของชาวเขาผสมไทใหญ่ อาณาจักรกจารี อาณาจักรภุยยา และอาณาจักรกามรูปซึ่งเป็นอาณาจักรขนาดใหญ่ มีอาณาเขตไปถึงเบงกอลตะวันออก ชาวไทอาหมซึ่งเป็นชาวไทใหญ่กลุ่มหนึ่งสามารถเอาชนะอาณาจักรเหล่านี้ได้ และสร้างงอาณาจักรอัสสัมขึ้น ในพุทธศตวรรษที่ 21-22 ราชวงศ์โมกุลเข้ามาปกครองเบงกอลและแผ่อำนาจเข้าปกครองแคว้นอัสสัม ราชวงศ์โมกุลรบกับชาวไทอาหมอยู่นานจนยอมแพ้ไปเมื่อพ.ศ. 2225 ต่อมา ใน พ.ศ. 2360 พม่าเข้ามายึดครองบริเวณแม่น้ำพรหมบุตรได้ ในช่วงนี้ไทอาหมอ่อนแอลง ชาวไทอาหมขอให้อังกฤษช่วยเหลือ อังกฤษจึงขับไล่พม่าออกไป ต่อมา อังกฤษได้ปกครองอัสสัมตามสนธิสัญญายันดาโบ ซึ่งรวมดินแดนของรัฐอรุณาจัลประเทศในปัจจุบันไว้ด้วย และเป็นส่วนหนึ่งของบริติชอินเดียจนได้รับเอกราชจากอังกฤษ เมื่ออินเดียเกิดข้อพิพาทเรื่องเขตแดนกับจีน รัฐบาลอินเดียได้แยกดินแดนของรัฐอัสสัมส่วนหนึ่งมาตั้งเป็นเขตแนวชายแดนตะวันออกเฉียงเหนือ ต่อมาในเดือนมกราคม พ.ศ. 2515 ได้ประกาศให้เขตแนวชายแดนตะวันออกเฉียงเหนือเป็นดินแดนในสหภาพของอินเดียเรียกอรุณาจัลประเทศ และยกสถานะเป็นรัฐเมื่อ 20 กุมภาพันธ์ พ.ศ. 2530</doc>
