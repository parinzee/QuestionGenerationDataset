<doc id="878633" url="https://th.wikipedia.org/wiki?curid=878633" title="วัลเทอร์ ฟอน เบราชิทช์">วัลเทอร์ ฟอน เบราชิทช์ วัลเทอร์ ฟอน เบราชิทช์ () เป็นจอมพลเยอรมันและเป็นผู้บัญชาการกองทัพบกเยอรมันในช่วงต้นสงครามโลกครั้งที่สอง เขาเกิดในครอบครัวทหารและเริ่มเข้ารับราชการทหารในปี 1901 เขามีส่วนร่วมในสงครามโลกครั้งที่หนึ่งโดยประจำแนวรบด้านตะวันตก หลังพรรคนาซีได้ครองอำนาจในค.ศ. 1933 เบราชิทช์ถูกแต่งตั้งให้รับผิดชอบเขตทหารในปรัสเซียตะวันออก แม้เบราชิทช์จะเป็นนายทหารที่ไม่ชอบระบอบนาซี แต่เบราชิทช์ก็หยิบยืมเงินจากฮิตเลอร์จำนวนมากและกลายเป็นคนที่ต้องพึ่งพาการช่วยเหลือทางการเงินจากฮิตเลอร์ เบราชิทช์ได้รับแต่งตั้งให้เป็นผู้บัญชาการกองทัพบกเยอรมันในเดือนกุมภาพันธ์ 1938 จนถึงเดือนพฤศจิกายน 1941 และมีส่วนร่วมสั่งการในยุทธการที่ฝรั่งเศสตลอดจนการบุกครองยูโกสลาเวียและกรีซ จากผลงานของเขาในยุทธการที่ฝรั่งเศส ทำให้เบราชิทช์เป็นหนึ่งใน 12 พลเอกที่ได้เลื่อนยศขึ้นเป็นจอมพลในปี 1940 ความล้มเหลวในปฏิบัติการไต้ฝุ่นในปี 1941 ประกอบกับปัญหาด้านสุขภาพจากโรคหัวใจทำให้ฮิตเลอร์ปลดเขาออกจากตำแหน่งไปประจำอยู่ในกำลังสำรอง ตั้งแต่นั้นมาเขาก็ไม่ได้พบกับฮิตเลอร์อีกเลยและไปใช้ชีวิตอย่างสงบในภูเขาทางตะวันตกเฉียงใต้ของปราก แม้จะปลีกตัวเองไปแล้ว แต่เขาก็ร่วมแฉอดีตเพื่อนร่วมงานผู้อยู่เบื้องหลังแผนลับ 20 กรกฎาคมที่หมายสังหารฮิตเลอร์ โดยเขาอ้างภายหลังว่าเขาจำเป็นต้องขายเพื่อนเพื่อรักษาชีวิตตนเองและครอบครัว ในเดือนสิงหาคม 1945 เขาถูกจับกุมและนำตัวขึ้นพิจารณาคดีข้อหาอาชญากรรมสงครามและอาชญากรรมต่อมนุษยชาติ ในระหว่างที่คดีของเขายังไม่ถูกพิพากษา เขาก็เสียชีวิตในวันที่ 18 ตุลาคม ค.ศ. 1948 ในวัย 67 ปีขณะอยู่ในโรงพยาบาลทหารในการควบคุมของอังกฤษในเมืองฮัมบวร์ค</doc>
