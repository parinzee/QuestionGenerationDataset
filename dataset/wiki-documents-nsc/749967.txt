<doc id="749967" url="https://th.wikipedia.org/wiki?curid=749967" title="มักก็อลลี">มักก็อลลี มักก็อลลี () เป็นสาโทพื้นเมืองชนิดหนึ่งของเกาหลี ได้จากการนำเมล็ดข้าวเจ้า ข้าวเหนียว ข้าวสาลี หรือข้าวบาร์เลย์ที่หุงสุกแล้วมาหมักกับส่าเหล้าและ "นูรุก" (ลูกแป้งของเกาหลี) สาโทที่ได้จะมีสีขาวนวลคล้ายน้ำนม มีรสหวาน และมีปริมาณแอลกอฮอล์ประมาณร้อยละ 6–8 โดยปริมาตร ตามธรรมเนียมเดิมจะใช้ข้าวเจ้าในการทำมักก็อลลี แต่ก็มีหลายสูตรที่ใช้ข้าวสาลีหรือข้าวบาร์เลย์แทน และบางยี่ห้อจะแต่งกลิ่นรสข้าวโพด เกาลัด แอปเปิล และผลิตภัณฑ์อื่น ๆ แต่เดิมมักก็อลลีค่อนข้างเป็นที่นิยมในหมู่ชาวไร่ชาวนา จึงมีชื่อเรียกว่า "นงจู" () ซึ่งแปลว่า เหล้าของชาวนา อย่างไรก็ตาม เมื่อไม่นานมานี้มักก็อลลีได้กลายเป็นที่นิยมมากขึ้นตามเมืองใหญ่ โดยเฉพาะอย่างยิ่งในหมู่คนรุ่นใหม่ ๆ เครื่องดื่มแอลกอฮอล์อีกชนิดที่คล้ายกับมักก็อลลี (แต่ใสกว่า) คือทงดงจู () ชาวเกาหลีมักดื่มเครื่องดื่มสองชนิดนี้กับแพนเค้กเกาหลีอย่างพาจ็อนหรือพินแดต็อกเป็นต้น</doc>
