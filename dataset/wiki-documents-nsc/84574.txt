<doc id="84574" url="https://th.wikipedia.org/wiki?curid=84574" title="สมาคมมักซ์พลังค์">สมาคมมักซ์พลังค์ สมาคมมักซ์พลังค์ () หรือชื่อเต็มคือ สมาคมมักซ์พลังค์เพื่อความก้าวหน้าแห่งศาสตร์ () หรือโดยย่อว่า MPG เป็นองค์กรวิจัยอิสระไม่แสวงกำไรของเยอรมนี ได้รับทุนจากรัฐบาลสหพันธ์และรัฐบาลรัฐ สมาคมมักซ์พลังค์มีชื่อเสียงเป็นผู้นำระดับโลกในฐานะองค์กรวิจัยวิทยาศาสตร์และเทคโนโลยี ใน พ.ศ. 2549 ไทมส์ไฮเออร์เอดูเคชันซัปพลีเมนต์ ได้จัดอันดับสถาบันวิจัยที่ไม่ใช่มหาวิทยาลัย และให้สมาคมมักซ์ พลังค์เป็นอันดับที่ 1 ของโลก สำหรับการวิจัยวิทยาศาสตร์ และที่ 3 ในการวิจัยเทคโนโลยี (ถัดจาก AT&T และ Argonne National Laboratory ในสหรัฐอเมริกา) สมาคมมักซ์ พลังค์ดำเนินการศูนย์วิจัย 80 ศูนย์ทั่วเยอรมนีและยุโรป ซึ่งโดยปกติแล้ว จะใช้ชื่อ "สถาบันมักซ์ พลังค์เพื่อ..." ("Max-Planck-Institute (MPI) für ...") ภารกิจของศูนย์เหล่านี้คืองานวิจัยพื้นฐานในวิทยาศาสตร์ธรรมชาติ, สังคมศาสตร์ และมนุษยศาสตร์ นอกจากศูนย์วิจัยแล้วสมาคมยังให้ทุนสนับสนุนกลุ่มวิจัยรุ่นเล็กอิสระ และวิทยาลัยวิจัยมักซ์ พลังค์นานาชาติ อีกจำนวนหนึ่ง (43 แห่ง นับถึงสิ้นปี พ.ศ. 2548) สมาคมมักซ์พลังค์ก่อตั้งที่เมืองเกิตทิงเงิน หลังสงครามโลกครั้งที่สอง ในปี ค.ศ. 1948 โดยเป็นสมาคมที่สืบทอดมาจาก สมาคมไกเซอร์ วิลเฮล์ม (Kaiser-Wilhelm-Gesellschaft) ของปรัสเซีย ซึ่งก่อตั้งใน ค.ศ. 1911 ตราของสมาคมมีรูป มิเนอร์วา เทพีแห่งปัญญาของโรมัน (กรีกเรียก อธีนา) หากนับรวมสมาคมตั้งต้นของมันด้วยแล้ว สมาคมมักซ์ พลังค์จะเป็นสมาคมที่มีผู้ได้รับรางวัลโนเบลมากกว่าสถาบันวิชาการใดในโลก</doc>
