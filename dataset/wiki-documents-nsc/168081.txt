<doc id="168081" url="https://th.wikipedia.org/wiki?curid=168081" title="รจนา เพชรกัณหา">รจนา เพชรกัณหา รจนา เพชรกันหา หรือยุ้ย เป็นนางแบบชาวไทย ที่มีชื่อเสียงทั้งในและต่างประเทศระหว่างช่วง พ.ศ. 2537 - พ.ศ. 2545 เป็นนางแบบชาวไทยคนแรกของสังกัด Storm Model Management (อีกสองคนคือ ตะวันและเจสสิก้า จาก Asia's Next Top Model), เป็นนางแบบนิตยสารโวค ฉบับเอเชีย, เดินแบบแฟชั่นในฝรั่งเศส อิตาลี สหรัฐอเมริกา และอังกฤษ และติดอันดับ 1 ใน 12 ซูเปอร์โมเดลโลกในช่วงเวลาดังกล่าวประวัติ ประวัติ. รจนา มีชื่อเล่น "ยุ้ย" เป็นชาวจังหวัดอุบลราชธานี เป็นบุตรของนางจันทร์ดี ทองดี มีส่วนสูง 174 เซนติเมตร จบการศึกษาเพียงชั้นประถมศึกษาปีที่ 6 แล้วเข้ากรุงเทพมหานครเพื่อมาศึกษาการศึกษานอกโรงเรียนและอาศัยกับพี่ชาย วันหนึ่งได้ไปทานอาหารที่โต้รุ่งแถววัดธาตุทอง แล้วแมวมองไปสะดุดตาจึงให้หมายเลขโทรเธอ พร้อมชักชวนให้ถ่ายแบบ และได้เข้าประกวดซูเปอร์โมเดล ออฟ ไทยแลนด์ (Super Model of Thailand 1994) เมื่อ พ.ศ. 2537 ได้ตำแหน่งชนะเลิศ และได้เซ็นสัญญากับเอเจนซีนางแบบ เพื่อไปทำงานในต่างประเทศ เมื่ออายุ 18 ปี มีงานเดินแบบหลักๆ อยู่ที่ ปารีส มิลาน นิวยอร์ก และลอนดอน และถ่ายแบบโฆษณาสินค้าเป็นจำนวนมาก เคยเป็นตัวประกอบในภาพยนตร์ The Fifth Element (1997) (ไม่มีชื่อในเครดิต) จนสามารถทำรายได้สูงสุดปีละ 50 ล้านบาท เธอมาจากครอบครัวที่พ่อแม่หย้าร้างกัน จึงหลงเชื่อคนง่าย ชีวิตการงานเริ่มตกต่ำหลังจากเพื่อนนางแบบชักจูงให้เริ่มใช้ยาเสพติดจึงติดโคเคนและสุราอย่างหนัก จนทำให้เสียการงาน จนถูกยกเลิกสัญญา และต้องเดินทางกลับประเทศไทยในปี พ.ศ. 2545 รวมใช้ชีวิตเป็นนางแบบในต่างประเทศ 8 ปี หลังจากกลับประเทศไทย เธอไม่มีงานทำ ประกอบกับติดสุราเรื้อรัง ต้องไปทำงานโรงงาน ต่อมาได้มีงานถ่ายแบบ เดินแบบ และเป็นอาจารย์สอนเดินแบบโดยมาพักกับพี่ชาย และอดีตเพื่อนบ้านย่านประเวศ วันที่ 31 สิงหาคม พ.ศ. 2556 มีผู้พบเห็นเธอที่หน้าร้านอาหารแห่งหนึ่งที่เขตภาษีเจริญ เจ้าหน้าที่ตำรวจได้สอบถามแล้วพบว่า เธอมีอาการของโรคไบโพล่า มีอาการติดบุหรี่และติดยาดมตลอดเวลา ซึ่งก่อนหน้านี้ได้รักษาตัวอยู่โรงพยาบาลสมเด็จพระเจ้าพระยา เจ้าหน้าที่ตำรวจจึงได้นำส่งกลับโรงพยาบาลอีกครั้ง ต่อมาในเดือนเมษายนปี พ.ศ. 2557 อาการของเธอดีขึ้น จึงได้ออกจากโรงพยาบาล และพร้อมที่จะกลับคืนสู่วงการแฟชั่นและบันเทิงอีกครั้ง พร้อมกับได้ออกหนังสืออัตชีวประวัติของตนเองออกมาด้วย ชื่อหนังสือ 'Real Life Yui Rojjana เจาะชีวิตจริง ยุ้ย รจนา นางแบบระดับโลก' หลังจากที่ชีวิตพลิกผันต่างๆนานามากมาย ปัจจุบันทำงานด้านโมเดลลิ่งโดยเปิดโมเดลลิ่งร่วมกับทีมงานในชื่อโค้ช โมเดลลิ่งเอเจนซี่ ทำหน้าที่เป็นครูสอนเดินแบบและเมนเทอร์ที่ปรึกษาให้คำแนะนำ ในงานเป็นครูสอนเดินแบบ ลูกศิษย์เอกของยุ้ย ตัวอย่างเช่นมีมี่ เทา(Mimi Tao) นางแบบคนแรกของเมืองไทย(สาวประเภทสอง) ที่มีรูปลงในนิตยสาร British Vogue ประเทศอังกฤษ ฉบับเดือนกรกฎาคม 2559 และได้ร่วมงานกับแบรนด์HezzuHezzuzuu ประเทศฟินแลนด์ มิ้นท์ ผู้เข้าประกวดรายการ เดอะเฟซไทยแลนด์ ซีซั่น 3 ทีมลูกเกด เมทินี ส่วนลูกศิษย์คนอื่นๆของยุ้ยก็มีงานเดินแบบ ถ่ายแบบและประกวดตามเวทีต่างๆอย่างต่อเนื่อง นอกเหนือจากนั้นยุ้ยยังคงมีงาน รับงานทั้งในเมืองไทยและต่างประเทศอยู่ ด้านชีวิตส่วนตัว เวลาว่างชอบบวชชีพราหมณ์และปฏิบัติธรรมเพื่อเป็นการรักษาศีลพักผ่อนรักษาจิตใจให้สงบ</doc>
