<doc id="857410" url="https://th.wikipedia.org/wiki?curid=857410" title="กาลาโกแคระแองโกลา">กาลาโกแคระแองโกลา กาลาโกแคระแองโกลา (; ) เป็นสัตว์เลี้ยงลูกด้วยนมในอันดับไพรเมต หรือวานรขนาดเล็กชนิดหนึ่ง จำพวกกาลาโกแคระหรือบุชเบบี เป็นสัตว์ที่เพิ่งถูกค้นพบและประกาศให้เป็นชนิดใหม่เมื่อปี ค.ศ. 2017 กาลาโกแคระแองโกลา ถูกค้นพบที่ป่าคัมบีรา ทางภาคตะวันตกเฉียงเหนือของประเทศแองโกลา ในทวีปแอฟริกา ซึ่งเป็นป่าที่อุดมสมบูรณ์และมีความหลากหลายทางชีวภาพสูงมาก โดยคณะนักวิทยาศาสตร์ที่ศึกษาเรื่องลิงที่หากินเวลากลางคืนของมหาวิทยาลัยออกซ์ฟอร์ดบรูกส์ ของประเทศอังกฤษ ที่ได้เข้าไปเดินสำรวจในป่านั้น และพบว่ามีเสียงร้องที่ผิดแผกไปจากกาลาโกชนิดอื่นที่มีด้วยกัน 18 ชนิด เมื่อได้ตรวจสอบจนแน่ใจจากผู้เชี่ยวชาญแล้วจึงพบว่าเป็นชนิดใหม่ โดยมีลักษณะใบหน้าที่ยาวกว่ากาลาโกชนิดอื่น ซึ่งชื่อวิทยาศาสตร์นั้นก็ตั้งมาจากสถานที่ค้นพบ แม้จะยังไม่รู้ลึกถึงความเป็นอยู่และสถานะที่แน่นอน แต่ทว่าคณะนักวิทยาศาสตร์ที่ค้นพบเชื่อว่าน่าจะจัดให้อยู่ในสถานะสัตว์เสี่ยงต่อการสูญพันธุ์ ตามบัญชีแดงของสหภาพเพื่อการอนุรักษ์ธรรมชาติ (IUCN)</doc>
