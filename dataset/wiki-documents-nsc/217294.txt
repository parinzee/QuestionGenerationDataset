<doc id="217294" url="https://th.wikipedia.org/wiki?curid=217294" title="ข้ามทะเลแดง (บรอนซิโน)">ข้ามทะเลแดง (บรอนซิโน) ข้ามทะเลแดง (ภาษาอังกฤษ: Crossing of the Red Sea (Bronzino)) เป็นจิตรกรรมฝาผนังที่เขียนโดยบรอนซิโนจิตรกรสมัยเรอเนซองส์คนสำคัญชาวอิตาลีที่อยู่ภายในวังเว็คคิโอในฟลอเรนซ์ในประเทศอิตาลี บรอนซิโนเขียนภาพ “ข้ามทะเลแดง” เสร็จราวระหว่างปี ค.ศ. 1541 ถึงปี ค.ศ. 1542 ภาพเขียนอยู่บนผนังด้านซ้ายของชาเปลส่วนตัวของเอเลโอโนราแห่งโทเลโด (Eleonora of Toledo) บนชั้นสองของวัง ที่บรอนซิโนเขียนตกแต่งระหว่างปี ค.ศ. 1540 ถึงปี ค.ศ. 1545 ภาพเป็นฉากจากพระคัมภีร์ซึ่งตัวแบบมีขนาดใหญ่โต เมื่อมองดูใกล้ๆ จะมีความรู้สึกของความมโหฬารของร่างเสริมด้วยสีที่จัดสดใส ร่างตัวแบบเห็นได้ชัดว่าได้รับอิทธิพลจากไมเคิล แอนเจโลหรือจาโคโป ปอนตอร์โม และจากประติมากรรมสมัยโบราณโดยเฉพาะรูปชายที่ยืนอยู่ทางซ้ายเป็นภาพที่เขียนจากประติมากรรมสำริด “อิโดลิโน” (Idolino) ที่ปัจจุบันอยู่ที่พิพิธภัณฑ์โบราณคดีแห่งฟลอเรนซ์</doc>
