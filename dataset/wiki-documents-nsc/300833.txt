<doc id="300833" url="https://th.wikipedia.org/wiki?curid=300833" title="กัปตันอีโอ">กัปตันอีโอ กัปตันอีโอ () เป็นภาพยนตร์สามมิติไซไฟ-แฟนตาซี ความยาว 17 นาที สำหรับฉายในสวนสนุกของดิสนีย์ในช่วงทศวรรษ 1980-1990 นำแสดงโดยไมเคิล แจ็กสัน กำกับโดยฟรานซิส ฟอร์ด คอปโปลา โดยมีจอร์จ ลูคัสเป็นผู้อำนวยการสร้างบริหารและเป็นผู้ชักชวนให้คอปโปลาเป็นผู้กำกับ ภาพยนตร์กล่าวถึงนักบินอวกาศชื่อ กัปตันอีโอ (EO มาจากภาษากรีก แปลว่า "รุ่งสาง" รับบทโดย ไมเคิล แจ็กสัน) พร้อมกับผู้ช่วยชื่อ ฮูตเตอร์ (เป็นมนุษย์ต่างดาว มีรูปร่างคล้ายกับช้างสองขา รับบทโดยโทนี ค็อกซ์) ปฏิบัติภารกิจขับยานอวกาศไปผจญภัยต่าง ๆ นานา และต้องต่อสู้เพื่อปลดปล่อยราชินีต่างดาวผู้ชั่วร้าย (รับบทโดย แองเจลิกา ฮุสตัน) ในภาพยนตร์มีการใช้เทคนิคพิเศษในโรง ทั้งควัน เลเซอร์ จนบางครั้งถือว่าภาพยนตร์เรื่องนี้เป็น "ภาพยนตร์สี่มิติ" เรื่องแรก ดนตรีประกอบภาพยนตร์ แต่งโดยเจมส์ ฮอร์เนอร์ มีเพลงที่ไมเคิล แจ็กสันร้องและเต้น 2 เพลง คือเพลง "We Are Here to Change the World" และ "Another Part of Me" ภาพยนตร์มีฉายจำกัดเพียง 4 โรง คือที่ เอปคอตเซ็นเตอร์ วอลต์ดิสนีย์เวิลด์รีสอร์ต ออร์แลนโด ฟลอริดา (ปี 1986-1994), ดิสนีย์แลนด์ แอนาไฮม์ แคลิฟอร์เนีย (ปี 1986-1997), โตเกียวดิสนีย์แลนด์ ญี่ปุ่น (ปี 1987-1996) และ ดิสนีย์แลนด์พาร์ก ปารีส ฝรั่งเศส (ปี 1992-1998) ใช้ทุนสร้างประมาณ 30 ล้านดอลลาร์สหรัฐ เฉลี่ยนาทีละ 1.76 ล้านดอลลาร์สหรัฐ นับเป็นภาพยนตร์ที่มีต้นทุนการสร้างสูงที่สุดในประวัติศาสตร์ หลังการเสียชีวิตของไมเคิล แจ็กสัน ภาพยนตร์กัปตันอีโอ ได้รับความนิยมเผยแพร่กันทางอินเทอร์เน็ต จนมีเสียงเรียกร้องให้ดิสนีย์นำกลับมาแสดงอีกครั้ง โดยเข้าฉายที่ทูมอโรว์แลนด์ แอนาไฮม์ แคลิฟอร์เนีย ในเดือนกุมภาพันธ์ พ.ศ. 2553 ใช้ชื่อว่า "Captain EO-Tribute"</doc>
