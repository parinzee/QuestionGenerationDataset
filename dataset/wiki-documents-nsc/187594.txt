<doc id="187594" url="https://th.wikipedia.org/wiki?curid=187594" title="กลยุทธ์ล่อเสือออกจากถ้ำ">กลยุทธ์ล่อเสือออกจากถ้ำ กลยุทธ์ล่อเสือออกจากถ้ำ หรือ เตี้ยวหู่หลีซาน (; ) เป็นหนึ่งในกลศึกสามก๊ก กลยุทธ์ที่มีความหมายถึงการที่ใช้ภาพลวงที่จงใจสร้างขึ้นเพื่อหลอกล่อให้ศัตรูเกิดความประมาท การชะล่าใจในการทำศึกสงคราม ละทิ้งแนวฐานการป้องกันของกองทัพซึ่งเป็นจุดยุทธศาสตร์สำคัญ เป็นโอกาสของการฉกฉวยจังหวะที่ศัตรูเกิดความอ่อนแอหลงเชื่อในภาพลวงที่สร้างขึ้น นำกำลังบุกเข้าโจมตีหรือทำลายเสียให้สิ้นซากช่วงชิงชัยชนะมาเป็นของตน ดั่งคำกล่าวว่า "อันธรรมดาเสือเมื่ออยู่ในถ้ำย่อมอันตราย จะจับเสือได้ก็ต่อเมื่อล่อให้มาตกในหลุมพรางที่ดักไว้" ตัวอย่างการนำเอากลยุทธ์ล่อเสือออกจากถ้ำไปใช้ได้แก่อ้องอุ้นที่ใช้กลยุทธ์สาวงามทำให้ตั๋งโต๊ะผิดใจกับลิโป้และลวงไปฆ่าในวังหลวงตัวอย่างกลยุทธ์ ตัวอย่างกลยุทธ์. เมื่อคราวที่ตั๋งโต๊ะเข้ายึดอำนาจในราชสำนักจากพระเจ้าหองจูเปียนและสั่งประหารชีวิต ก่อนแต่งตั้งพระเจ้าหองจูเหียบขึ้นเป็นจักรพรรดิแทน แต่งตั้งตนเองเป็นมหาอุปราชและมีฐานะเป็นบิดาบุญธรรมของพระเจ้าหองจูเหียบ ตั๋งโต๊ะถืออำนาจบาตรใหญ่เข่นฆ่าเหล่าขุนนางตงฉินและผู้ที่ไม่เห็นด้วยกับการเข้ายึดอำนาจ สร้างความเดือดร้อนวุ่นวายไปทั่วทั้งแผ่นดิน เหล่าขุนนางพากันเคียดแค้นชิงชังตั๋งโต๊ะ โจโฉพยายามลอบสังหารตั๋งโต๊ะแต่ไม่สำเร็จจึงหลบหนีไปจากเมืองหลวงและปลอมแปลงราชโองการนำกำลังทหารจากหัวเมืองต่าง ๆ หมายกำจัดตั๋งโต๊ะให้สิ้นซาก แต่แผนการของโจโฉกลับล้มเหลว เมื่อกองทัพจากหัวเมืองต่าง ๆ เกิดแตกแยกกันเองทำให้ไม่สามารถกำจัดตั๋งโต๊ะได้สำเร็จ ตั๋งโต๊ะจึงสั่งย้ายเมืองหลวงจากลกเอี๋ยงไปยังเมืองเตียงฮันแทน อ้องอุ้นซึ่งเป็นขุนนางตงฉินทนพฤติกรรมตั๋งโต๊ะไม่ไหวจึงวางกลอุบายกลยุทธ์สาวงามโดยทำทีเป็นยกเตียวเสี้ยนบุตรสาวบุญธรรมให้แก่ตั๋งโต๊ะ</doc>
