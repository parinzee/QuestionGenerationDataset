<doc id="825057" url="https://th.wikipedia.org/wiki?curid=825057" title="อาเบียงกา เที่ยวบินที่ 203">อาเบียงกา เที่ยวบินที่ 203 อาเบียงกา เที่ยวบินที่ 203 เป็นเที่ยวบินภายในประเทศโคลอมเบีย ออกเดินทางจากท่าอากาศยานนานาชาติเอลโดราโดในกรุงโบโกตา ไปยังท่าอากาศยานนานาชาติอัลฟอนโซ โบนิยา อารากอนในเมืองกาลี เมื่อวันที่ 27 พฤศจิกายน ค.ศ. 1989 เครื่องบินลำที่เกิดเหตุเป็นเครื่องบินโบอิง 727-21 ทะเบียน HK-1803 ซื้อมาจากสายการบินแพนแอม ออกเดินทางเมื่อเวลา 7 นาฬิกา 13 นาที บินอยู่นาน 5 นาที ด้วยความเร็ว 794 กิโลเมตร/ชั่วโมง (493 ไมล์/ชั่วโมง) ก่อนจะระเบิดเหนือเขตเทศบาลโซอาชา ทำให้ผู้โดยสารบนเครื่องทั้งหมด 101 คน และ 3 คนบนพื้นดินเสียชีวิต เหตุการณ์นี้เป็นหนึ่งในเหตุรุนแรงในความขัดแย้งโคลอมเบีย จากการสืบสวนพบว่าระเบิดถูกวางใกล้กับถังเชื้อเพลิงโดยผู้ชายสวมสูทที่ซ่อนระเบิดไว้ในกระเป๋าถือ ภายหลังมีการเปิดเผยว่าปาโบล เอสโกบาร์ ผู้นำกลุ่มค้ายาเมเดยินเป็นผู้วางแผนการระเบิดเพื่อหวังสังหารเซซาร์ กาบิเรีย ตรูฮิโย ผู้สมัครประธานาธิบดีโคลอมเบียในการเลือกตั้งปี ค.ศ. 1990 แต่กาบิเรียไม่ได้อยู่บนเครื่องและต่อมาดำรงตำแหน่งประธานาธิบดีโคลอมเบีย จากเหตุการณ์ทำให้มีชาวอเมริกันเสียชีวิต 2 คน ทำให้รัฐบาลสหรัฐเริ่มปฏิบัติการไล่ล่าเอสโกบาร์ ต่อมาดันเดนี มุญโญซ โมสเกรา หัวหน้านักฆ่าของกลุ่มค้ายาเมเดยิน ผู้ก่อเหตุถูกจับกุมและถูกศาสสหรัฐตัดสินจำคุกตลอดชีวิต ในปี ค.ศ. 2016 หนังสือพิมพ์ เอลเอสเปกตาดอร์ ของโคลอมเบียตีพิมพ์รายงานเหตุการณ์นี้ โดยแย้งว่าการระเบิดเกิดจากตัวปั๊มเชื้อเพลิงที่มีปัญหามาก่อนหน้านี้</doc>
