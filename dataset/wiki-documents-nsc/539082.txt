<doc id="539082" url="https://th.wikipedia.org/wiki?curid=539082" title="สู่นรกภูมิ">สู่นรกภูมิ สู่นรกภูมิ () เป็นนวนิยายแนวลึกลับ/ระทึกขวัญ เขียนโดยแดน บราวน์ โดยอยู่ในลำดับที่ 4 ในชุด โรเบิร์ต แลงดอน ศาสตราจารย์ด้านสัญลักษณ์วิทยาแห่งมหาวิทยาลัยฮาร์วาร์ด ฉบับภาษาอังกฤษวางจำหน่ายเมื่อวันที่ 14 พฤษภาคม พ.ศ. 2556 โดยสำนักพิมพ์ดับเบิลเดย์เรื่องย่อ เรื่องย่อ. สถานที่อันมืดมนที่สุดในนรก สงวนไว้สำหรับผู้ที่ธำรงความเป็นกลางในโมงยามแห่งวิกฤตทางศีลธรรม "โรเบิร์ต แลงดอน" ศาสตราจารย์วิชาสัญลักษณ์วิทยาแห่งมหาวิทยาลัยฮาร์วาร์ด ตื่นขึ้นในโรงพยาบาลตอนกลางดึก ในสภาพสับสนงุนงงและได้รับบาดเจ็บที่ศีรษะ เขาจำสิ่งที่เกิดขึ้นในช่วง 36 ชั่วโมงที่ผ่านมาไม่ได้เลย รวมทั้งเรื่องที่ว่าเขามาอยู่ที่นี่ได้อย่างไร... หรือที่มาของวัตถุประหลาดน่ากลัว ที่แพทย์พบซ่อนอยู่ท่ามกลางข้าวของของเขา จากนั้นโลกของแลงดอนแปรเปลี่ยนเป็นความสับสนอลหม่านอย่างรวดเร็ว เขาต้องพยายามหนีเอาชีวิตรอดในฟลอเรนซ์กับหญิงสาวผู้เข้มแข็งนาม 'เซียนนา บรูคส์' ซึ่งช่วยชีวิตเขาไว้ได้อย่างชาญฉลาด ในเวลาไม่นานแลงดอนก็ตระหนักว่าเขาครอบครองรหัสชุดหนึ่ง ที่สร้างขึ้นโดยนักวิทยาศาสตร์ผู้ปราดเปรื่องคนหนึ่ง ซึ่งเป็นอัจฉริยะที่หมกมุ่นกับเรื่องจุดจบของโลกพอๆ กับคลั่งไคล้วรรณกรรมที่ทรงอิทธิพลที่สุดเรื่องหนึ่งเท่าที่เคยมีการเขียนขึ้นมา นั่นคือ "อินเฟร์โน" ภาคหนึ่งของ "เดอะดิไวน์คอเมดี้" ของ ดันเต อาลีกีเอรี แลงดอนต้องเดินทางไปทั่วฟลอเรนซ์ เวนิส และท้ายสุดไปยังนครอันเป็นที่บรรจบของโลกตะวันออกกับตะวันตก เพื่อพยายามกอบกู้โลกให้พ้นจากหายนภัยฝีมือนักวิทยาศาสตร์ผู้นั้น ก่อนที่จะสายเกินไป...ตัวละครตัวละคร. - โรเบิร์ต แลงดอน: ศาสตราจารย์ด้านประติมานวิทยาและสัญลักษณ์วิทยาแห่งมหาวิทยาลัยฮาร์วาร์ด - เซียนนา บรูคส์: แพทย์หญิง - แบร์ตรองด์ โซบริสต์: พันธุวิศวกร - เอลิซาเบธ ซินสกี: ผู้อำนวยการองค์การอนามัยโลก - คริสตอฟ บรูเดอร์: หัวหน้าทีม SRS (เป็นส่วนหนึ่งของศูนย์ควบคุมและป้องกันโรคแห่งสหภาพยุโรป) - ประธาน: ประธานเดอะคอนซอร์เทียม - วาเยนทา: เจ้าหน้าที่ของเดอะคอนซอร์เทียม - โจนาทาน เฟอร์ริส: เจ้าหน้าที่ของเดอะคอนซอร์เทียม - ลอเรนซ์ โนว์ลตัน: ผู้อำนวยความสะดวกของเดอะคอนซอร์เทียม - อิญาซิโอ บูโซนี: ผู้อำนวยการของมหาวิหารฟลอเรนซ์ - มาร์ตา อัลวาเรซ: เจ้าหน้าที่ของปาลาซโซเวกคิโอ ในฟลอเรนซ์ - เอตโตเร วิโย: ภัณฑารักษ์ของมหาวิหารซันมาร์โก ในเวนิส - มีร์ซาท: มัคคุเทศก์ของฮายาโซฟีอา ในอิสตันบูลการดัดแปลงเป็นภาพยนตร์ การดัดแปลงเป็นภาพยนตร์. ในเดือนกรกฎาคม พ.ศ. 2556 ทางโซนีพิคเจอร์ส (Sony Pictures Entertainment) ได้ประกาศว่าจะดัดแปลงนวนิยายเรื่องนี้เป็นภาพยนตร์ กำกับโดยรอน ฮาวเวิร์ด (ผู้กำกับ รหัสลับระทึกโลก และ เทวากับซาตาน) เขียนบทโดยเดวิด เคปป์ และจะได้ทอม แฮงค์ กลับมารับบทเป็นศาสตราจารย์โรเบิร์ต แลงดอน โดยมีกำหนดฉายในวันที่ 18 ธันวาคม พ.ศ. 2558 แต่ต่อมาเลื่อนวันฉายเป็นวันที่ 28 ตุลาคม พ.ศ. 2559</doc>
