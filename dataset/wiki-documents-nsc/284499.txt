<doc id="284499" url="https://th.wikipedia.org/wiki?curid=284499" title="ทิม แม็กกรอว์">ทิม แม็กกรอว์ แซมมูเอล ทิโมธี "ทิม" แม็กกรอว์ () เกิดเมื่อวันที่ 1 พฤษภาคม ค.ศ. 1967 เป็นนักร้องคันทรีและนักแสดงชาวอเมริกัน ผลงานอัลบั้มและซิงเกิลมากมายสามารถขึ้นชาร์ตเพลงคันทรีในระดับต้น ๆ ทำให้เขาประสบความสำเร็จมียอดขายมากกว่า 40 ล้านชุด เขาแต่งงานกับนักร้องคันทรีสาว เฟธ ฮิลล์ และเขาเป็นลูกชายของอดีตนักเบสบอล ทัก แม็กกรอว์ ผลงานดังของเขารวมถึง "Indian Outlaw", "Don't Take the Girl", "I Like It, I Love It", "Something Like That", "It's Your Love" (ร่วมงานกับภรรยาเขา เฟธ ฮิลล์) และ "Live Like You Were Dying" แม็กกรอว์มีผลงานอัลบั้มอันดับ 1 ติดต่อกัน 11 อัลบั้มบนชาร์ตบิลบอร์ดอัลบั้ม มีซิงเกิลอันดับ 1 บนบิลบอร์ดฮอตคันทรี 100 จำนวน 21 ซิงเกิล และมี 3 ซิงเกิลเป็นเพลงอันดับ 1 คันทรีประจำปี ("It's Your Love", "Just To See You Smile", และ "Live Like You Were Dying") เขาได้รับ 3 รางวัลแกรมมี ได้รับ 14 รางวัลสถาบันเพลงคันทรี ได้รับ 11 รางวัลสมาคมเพลงคันทรี ได้รับ 10 รางวัลอเมริกันมิวสิกอวอร์ดส และ 3 รางวัลพีเพิลส์ชอยซ์ และการออกทัวร์ที่ชื่อ โซลทูโซลทู ร่วมกับเฟธ ฮิลล์ถือว่าเป็นทัวร์ที่ทำรายได้มากที่สุดในประวัติเพลงคันทรี และเป็น 1 ใน 5 ของทุกแนวเพลง แม็กกรอว์ยังก้าวสู่การแสดง รับบทสมทบในภาพยนตร์ของบิลลี บ็อบ ทอร์นตัน เรื่อง Friday Night Lights และ The Kingdom รับบทนำในภาพยนตร์ปี 2006 เรื่อง Flicka รับบทสมทบใน Four Christmases แสดงร่วมกับวินซ์ วอห์นและรีส วิทเทอร์สปูน เขายังเป็นเจ้าของร่วมทีมแนชวิลล์แคตส์ ในลีกอารีนาฟุตบอล นอกจากนั้นเพลงเปิดตัวของเทย์เลอร์ สวิฟต์ ที่ชื่อ "Tim McGraw" กล่าวถึงเขาและเพลงของเขาที่ชื่อ "Can't Tell Me Nothin'"</doc>
