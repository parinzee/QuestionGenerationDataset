<doc id="382519" url="https://th.wikipedia.org/wiki?curid=382519" title="เหตุระเบิดในมุมไบ 13 กรกฎาคม 2554">เหตุระเบิดในมุมไบ 13 กรกฎาคม 2554 เหตุระเบิดในมุมไบ 13 กรกฎาคม 2554 เป็นเหตุระเบิดสามครั้งตามจุดต่าง ๆ ในมุมไบ ประเทศอินเดีย ระหว่างเวลา 18.54 น. และ 19.06 น. ตามเวลามาตรฐานอินเดีย เมื่อวันที่ 13 กรกฎาคม 2554 โดยเหตุระเบิดเกิดขึ้นที่โอเปราเฮาส์, ซาเวรี บาซาร์และท้องที่ดาดาร์ตะวันตก มีรายงานว่าระเบิดลูกที่สี่ถูกค้นพบในพื้นที่ซานตาครุซ และถูกปลดชนวนก่อนที่จะถูกจุดระเบิดลำดับเหตุการณ์และเหตุระเบิด ลำดับเหตุการณ์และเหตุระเบิด. ระเบิดลูกแรกถูกวางไว้ทางใต้ของตลาดค้าอัญมณีซาเวรี บาซาร์ และเกิดระเบิดขึ้นเมื่อเวลา 18.54 น. ตามเวลาท้องถิ่น ระเบิดลูกที่สองถูกวางไว้ใต้ร่มคันหนึ่ง โดยเป็นวันที่มีฝนตกระหว่างฤดูมรสุม ที่โอเปราเฮาส์ ระเบิดขึ้นเมื่อเวลา 18.55 น. ระเบิดลูกที่สามถูกวางไว้บนเสาไฟฟ้าที่สถานีรถโดยสารประจำทางแห่งหนึ่งในพื้นที่ดาดาร์และเกิดระเบิดขึ้นเมื่อเวลา 19.05 น. ซาเวรี บาซาร์ ซึ่งอยู่ใกล้กับวิหารมุมบา เทวี เคยเกิดเหตุระเบิดสองครั้งในปี พ.ศ. 2546 ซึ่งทำให้มีผู้เสียชีวิต 54 คน หลังเกิดเหตุระเบิด สายโทรศัพท์เกิดการขัดข้องและการสื่อสารถูกตัดขาดหรือขาด ๆ หาย ๆ เป็นเวลาอย่างน้อยสองสามชั่วโมง มหานครอื่นเช่น เดลี เจนไน ไฮเดอราบัดและบังคาลอร์มีการระวังภัยอย่างสูง ทันทีหลังจากเกิดเหตุระเบิด ตำรวจมุมไบได้ส่งเอสเอ็มเอสอ่านได้ว่า "มีรายงานเหตุระเบิดที่ซาเวรี บาซาร์ ดาดาร์ โปรดระมัดระวัง อยู่แต่ภายในบ้าน ดูข่าวทางโทรทัศน์" แก่ผู้ใช้โทรศัพท์เคลื่อนที่จำนวนหนึ่งในมุมไบ ผู้ได้รับบาดเจ็บส่วนใหญ่ถูกเร่งนำตัวส่งโรงพยาบาลหลายแห่งในมุมไบ มุมไบตกเป็นเป้าหมายการก่อการร้ายอย่างน้อยหกครั้งนับตั้งแต่ต้นคริสต์ทศวรรษ 1990 มีผู้เสียชีวิตรวมมากกว่า 600 คน บทบรรณาธิการของเดอะไทมส์ออฟอินเดียเรียกนครมุมไบว่ากำลังจะกลายเป็น "สนามล่าการก่อการร้ายอันร้อนแรง"ความสูญเสียและเงินชดเชย ความสูญเสียและเงินชดเชย. เหตุระเบิดดังกล่าวทำให้มีผู้เสียชีวิต 17 คน และอีก 130 คนได้รับบาดเจ็บ นายกรัฐมนตรี มานโมฮัน ซิงห์ และประธานสภาแห่งชาติอินเดีย โซเนีย คานธี เดินทางเยี่ยมมุมไบในวันรุ่งขึ้น และเยี่ยมผู้ได้รับบาดเจ็บจากเหตุระเบิดที่โรงพยาบาลไซฟี วันที่ 15 กรกฎาคม นายกรัฐมนตรีซิงห์ประกาศจะจ่ายเงินชดเชยมูลค่า 200,000 รูปี (4,460 ดอลลาร์สหรัฐ) แก่ญาติผู้เสียชีวิตและ 100,000 รูปี (2,230 ดอลลาร์สหรัฐ) แก่ญาติผู้ได้รับบาดเจ็บสาหัส ขณะเดียวกับ รัฐบาลรัฐมหาราษฏระประกาศจะจ่ายเงิน 500,000 รูปี (11,150 ดอลลาร์สหรัฐ) เป็นค่าชดเชยแก่ครอบครัวของผู้เสียชีวิต และราว 50,000 รูปี (1,115 ดอลลาร์สหรัฐ) แก่ผู้ได้รับบาดเจ็บการสืบสวน การสืบสวน. กระทรวงมหาดไทยจัดเหตุระเบิดดังกล่าวว่าเป็นการก่อการร้ายและมีการส่งทีมสำนักงานสืบสวนแห่งชาติ (NIA) ไปยังจุดเกิดระเบิด แต่เดิม มุขมนตรีรัฐมหาราษฏระกล่าวว่า ระเบิดที่ใช้อาจมีการเติมเชื้อเพลิง คล้ายกับโมโลตอฟ ค็อกเทล อย่างไรก็ตาม การสืบสวนชั้นต้นแนะว่าการใช้ระเบิดแสวงเครื่องจำนวนมากในการระเบิดร่วมกับระเบิดที่ใช้แอมโมเนียมไนเตรต ระเบิดดังกล่าวชี้ว่าผู้ลงมือมีความรู้ด้านระเบิดระดับหนึ่ง นอกจากนี้ยังเชื่ออีกว่าอาจมีการใช้ตัวจุดระเบิดระยะไกล โดยระเบิดสองในสามลูกมีความรุนแรงสูง NIA กำลังสืบสวนความเป็นไปได้ว่ากลุ่มก่อการร้ายมูจาฮีดีนอินเดียและลัชกัร-อี-ตอยบามีส่วนในเหตุระเบิดดังกล่าว กระทรวงมหาดไทยยังได้ประกาศว่า ทางกระทรวงจะอัปเดตข้อมูลแก่ประชาชนผ่านสื่อทุกสองชั่วโมง มีข้อสังเกตว่ารูปแบบของระเบิดเป็นการชี้ว่ามูจาฮีดีนอินเดียมีส่วนเกี่ยวข้อง ตามข้อมูลของตำรวจเดลี มูจาฮีดีนอินเดียจะก่อเหตุระเบิดในวันที่ 13 หรือวันที่ 26 ของเดือน นอกจากนี้ยังมีการคาดการณ์ว่า มิจฉาชีพมุมไบอาจอยู่เบื้องหลังเหตุระเบิดเหล่านี้ นอกจากนี้ยังมีการมองว่าเหตุโจมตีอาจถูกวางแผนขึ้นโดยผู้ที่พยายามสกัดการเจรจาสันติภาพอินเดีย-ปากีสถาน</doc>
