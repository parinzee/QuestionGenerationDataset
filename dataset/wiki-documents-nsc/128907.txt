<doc id="128907" url="https://th.wikipedia.org/wiki?curid=128907" title="สุวโรช พะลัง">สุวโรช พะลัง นายสุวโรช พะลัง เป็นอดีตสมาชิกสภาผู้แทนราษฎร จังหวัดชุมพร สังกัดพรรคประชาธิปัตย์ และเคยเป็นกรรมการบริหารพรรคประชาธิปัตย์ประวัติ ประวัติ. สุวโรช เกิดเมื่อวันที่ 29 เมษายน พ.ศ. 2497 สำเร็จการศึกษาระดับปริญญาตรี สาขานิติศาสตร์ จากมหาวิทยาลัยรามคำแหง ปี 2519 และระดับปริญญาโท จาก สถาบันบัณฑิตพัฒนบริหารศาสตร์ นายสุวโรช มีน้องชายเป็นนักการเมืองเช่นเดียวกันคือ นายฉัตรชัย พะลัง อดีต ประธานสาขาพรรคประชาธิปัตย์ เขต 2 จังหวัดชุมพร รองนายกองค์การบริหารส่วนจังหวัด(อบจ.) ชุมพร ที่ลงสมัครรับเลือกตั้งสมาชิกวุฒิสภา จ.ชุมพร เมื่อ ปี พ.ศ. 2549 ได้คะแนนเป็นอันดับหนึ่ง ชนะ พล.อ.ไพโรจน์ นาคฉัตรีย์ น้องชายของ นายปริญญา นาคฉัตรีย์ กรรมการการเลือกตั้ง (กกต.) แต่ไม่ได้รับการประกาศรับรองผลการเลือกตั้งจาก กกต. จนมีการฟ้องร้องดำเนินคดี พล.ต.อ.วาสนา เพิ่มลาภ ประธาน กกต. รวมทั้ง นายปริญญา นาคฉัตรีย์ และนายวีระชัย แนวบุญเนียร กกต. เป็นจำเลยในความผิด ฐานปฏิบัติหน้าที่หรือละเว้นการปฏิบัติหน้าที่โดยมิชอบ ตาม ประมวลกฎหมายอาญา มาตรา 157, ความผิดตาม พ.ร.บ. ว่าด้วยคณะกรรมการการเลือกตั้ง พ.ศ. 2541 มาตรา 24 และหมิ่นประมาทโดยการโฆษณา นายสุวโรช ถึงแก่กรรมเมื่อวันที่ 21 มิถุนายน พ.ศ. 2554 เวลา 12.50 น. ที่โรงพยาบาลศิริราช ด้วยโรคมะเร็งปอดที่เจ้าตัวรักษามานาน สิริอายุได้ 57 ปี โดยถือเป็นการถึงแก่กรรมระหว่างการเลือกตั้งทั่วไปในปีเดียวกันด้วย โดยที่นายสุวโรชเป็นผู้สมัครในระบบบัญชีรายชื่อของพรรคลำดับที่ 24การทำงาน การทำงาน. ก่อนเข้าสู่วงการเมืองประกอบอาชีพเป็น ทนายความ และเริ่มต้นชีวิตการเมือง จากการเมืองท้องถิ่นมาก่อน นายสุวโรชมีชื่อเรียกโดยสื่อมวลชนทั่วไปว่า “เสี่ยนก” นายสุวโรช เคยดำรงตำแหน่งเทศมนตรี และนายกเทศมนตรีตำบลหลังสวน ต่อมาได้รับเลือกตั้งเป็นสมาชิกสภาผู้แทนราษฎร 5 สมัย (2535/2, 2538, 2539, 2544 และ 2548) เคยดำรงตำแหน่งข้าราชการการเมือง ได้แก่ ผู้ช่วยเลขานุการรัฐมนตรีว่าการกระทรวงการคลัง (พ.ศ. 2535) ประธานกรรมาธิการยุติธรรมและสิทธิมนุษยนชน สภาผู้แทนราษฎร เป็นประธานคณะทำงานติดตามสถานการณ์ของโรคไข้หวัดนก (พ.ศ. 2547) และเคยดำรงตำแหน่งกรรมการบริหารพรรคประชาธิปัตย์ ในตำแหน่งผู้ช่วยเลขาธิการพรรคประชาธิปัตย์ และกรรมการคัดสรรผู้สมัครสมาชิกสภาผู้แทนราษฎร พรรคประชาธิปัตย์ ในการเลือกตั้ง พ.ศ. 2550 ต่อมาในการเลือกตั้ง พ.ศ. 2554 ได้ลงสมัครรับเลือกตั้งในระบบบัญชีรายชื่อ แต่เสียชีวิตก่อนจะมีการเลือกตั้งเครื่องราชอิสริยาภรณ์เครื่องราชอิสริยาภรณ์. - เครื่องราชอิสริยาภรณ์อันเป็นที่เชิดชูยิ่งช้างเผือก ชั้นมหาปรมาภรณ์ช้างเผือก (ม.ป.ช.) - พ.ศ. 2545 - เครื่องราชอิสริยาภรณ์อันมีเกียรติยศยิ่งมงกุฎไทย ชั้นมหาวชิรมงกุฎ (ม.ว.ม.)</doc>
