<doc id="31999" url="https://th.wikipedia.org/wiki?curid=31999" title="มาร์ก ชัทเทิลเวิร์ธ">มาร์ก ชัทเทิลเวิร์ธ มาร์ก ชัทเทิลเวิร์ธ (Mark Shuttleworth) (เกิด 18 กันยายน ค.ศ. 1973) เป็นนักธุรกิจชาวแอฟริกาใต้ และเป็นชาวแอฟริกันคนแรกที่ได้ขึ้นไปอวกาศ ชัทเทิลเวิร์ธเกิดและเติบโตในประเทศแอฟริกาใต้ ค.ศ. 1995 เขาตั้งบริษัท Thawte ซึ่งทำธุรกิจเกี่ยวกับใบรับรองดิจิทัลและความปลอดภัยบนอินเทอร์เน็ต หลังจากนั้นใน ค.ศ. 1999 เขาได้ขาย Thawte ให้กับ VeriSign ด้วยมูลค่าประมาณ 600 ล้านดอลลาร์ หลังจากนั้นชัทเทิลเวิร์ธตั้งธุรกิจ Venture Capital ชื่อ HBD Venture Capital และ 25 เมษายน ค.ศ. 2002 เขาได้เป็นนักท่องเที่ยวอวกาศคนแรกๆ โดยเดินทางไปกับยาน Soyuz TM-34 ของรัสเซีย ซึ่งได้เข้าเทียบท่ากับสถานีอวกาศนานาชาติอีกด้วย ชัทเทิลเวิร์ธจ่ายเงินสำหรับการท่องเที่ยวครั้งนี้ประมาณ 20 ล้านดอลลาร์ ชัทเทิลเวิร์ธเป็นผู้ใช้ลินุกซ์โดยเฉพาะเดเบียน ใน ค.ศ. 2004 เขาได้เริ่มการพัฒนาลินุกซ์ดิสทริบิวชันใหม่ที่ชื่อ Ubuntu Linux ที่มุ่งตลาดผู้ใช้ทั่วไป และตั้งบริษัท Canonical Ltd เป็นทีมพัฒนาหลักของ Ubuntu ด้วย ชัทเทิลเวิร์ธเคยเดินทางมาประเทศไทยเพื่อประชาสัมพันธ์ธุรกิจของ Ubuntu และ Canonical และได้พูดในงาน Thai Linux User Group เมื่อวันที่ 22 กุมภาพันธ์ ค.ศ. 2006</doc>
