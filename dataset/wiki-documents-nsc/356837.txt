<doc id="356837" url="https://th.wikipedia.org/wiki?curid=356837" title="ซีอุย ส.สุนันท์ชัย">ซีอุย ส.สุนันท์ชัย ซีอุย ส.สุนันท์ชัย เป็นนักมวยไทยชาวไทยที่มีชื่อเสียงของวงการมวยไทย ได้รับการกล่าวขานว่ามีรูปแบบการต่อสู้ที่จัดอยู่ในประเภท "มวยดุ" หรือ "มวยเดือด" ฉายาของเขามาจาก ซีอุย และมักได้รับเลือกให้เป็นนักมวยไทยสำหรับคู่เอกอยู่บ่อยครั้ง การต่อสู้ของเขาในแต่ละครั้งถือได้ว่าน่าตื่นเต้นสำหรับผู้ชม รวมทั้งเขายังเป็นผู้ได้รับรางวัลขวัญใจ 7 สีในปี พ.ศ. 2554 และรางวัลคู่มวยดุเดือดแห่งปี 2555 ของเวทีมวยช่อง 7 สี วันที่ 26 กรกฎาคม พ.ศ. 2556 ซีอุยเข้าแข่งขันรายการมวยไทยวอริเออร์ส ตะลุยล้านนา ภาค 2 ที่จัดขึ้น ณ โรงยิมเนเซียมมหาวิทยาลัยเทคโนโลยีราชมงคลล้านนา น่าน โดยได้พบกับเหยียง กุ๋ย เซียง ซึ่งเป็นนักมวยไทยจากประเทศจีน จากการต่อสู้ในครั้งดังกล่าว ซีอุยสามารถเป็นฝ่ายชนะน็อกได้ในยกที่ 3 โดยรายการดังกล่าว ได้รับการถ่ายทอดสดทางช่อง 11 ทั้งนี้ ซีอุย ส.สุนันท์ชัย มี สุดใจ พุดหน่อย เป็นหัวหน้าคณะประวัติ ประวัติ. ซีอุย ส.สุนันท์ชัย มีชื่อจริงคือ สิทธิชัย คอโมแฮ เกิดวันที่ 14 เมษายน พ.ศ. 2531 ที่ตำบลปงตำ อำเภอไชยปราการ จังหวัดเชียงใหม่ สำเร็จการศึกษาระดับชั้นมัธยมศึกษาปีที่ 6 จากโรงเรียนเมธีวุฒิกร จังหวัดลำพูน เขาเริ่มชกมวยครั้งแรกโดยอาศัยอยู่ที่วัดเหมืองง่า จังหวัดลำพูน ตั้งแต่เด็ก ค่ายมวย ศ.วีระพันธ์ ของหลวงพี่วีระพันธ์ ประภัสสโร โดยมีเฮียน้อย ป่ายาง เป็นหัวหน้าคณะและผู้ฝึกสอน ซึ่งซีอุยเป็นศิษย์น้องร่วมค่ายกับ เด่นนากลาง ศ.วีระพันธ์ อดีตนักมวยชื่อดัง ซีอุยยังเคยไปชกรายการศึกวันทรงชัยหลายครั้ง โดยไปอาศัยฝึกซ้อมที่ค่ายมวย แก้วสัมฤทธิ์ ของคุณศรีเมือง สิงห์สวนเงิน ภายหลัง ซีอุยได้มีความขัดแย้งกับหัวหน้าคณะ เฮียน้อยป่ายาง เขาจึงย้ายไปอยู่ค่าย ส.สุนันท์ชัย ที่อำเภอสันกำแพง จังหวัดเชียงใหม่ และต่อมาได้ไปชกถ่ายทอดผ่านทางช่อง 7 จากความพากเพียร มุมานะทุ่มเท รวมทั้งรูปแบบการแข่งขันแบบเร้าใจ ทำให้ เดียร์ เกียรติเพชร ได้มาชักชวนให้อยู่ที่ค่ายเพชรพญาไท ตั้งแต่ พ.ศ. 2550 เป็นต้นมา ต่อมา ซีอุย ส.สุนันท์ชัย ได้พบกับ พัทยา ศิษย์แก้วประพล ในรายการศึกจ้าวมวยไทย วันที่ 25 กรกฎาคม พ.ศ. 2552 ที่วิกอ้อมน้อย ซึ่งซีอุยเคยชกกับนักมวยดังกล่าวมาแล้วสามครั้ง โดยพลัดกันแพ้ผลัดกันชนะ และในการแข่งขันครั้งดังกล่าว ซีอุยเป็นฝ่ายชนะอย่างเป็นเอกฉันท์ ต่อมา ในวันที่ 10 ตุลาคม พ.ศ. 2552 ซีอุย ส.สุนันท์ชัย พบกับ วังเงิน ต.ชูชีพ ในรายการศึกจ้าวมวยไทย ซึ่งจัดขึ้นที่เวทีมวยสยาม อ้อมน้อย โดยซีอุยเป็นฝ่ายใช้เข่าและศอกอยู่บ่อยครั้งในช่วงยกที่ 4 จนวังเงินเป็นฝ่ายล้มลง ซีอุยจึงเป็นฝ่ายชนะน็อกได้ในยกดังกล่าว วันที่ 7 กุมภาพันธ์ พ.ศ. 2553 ซีอุย ส.สุนันท์ชัย ได้พบกับ โอโรโน่ อิมิเน้นท์แอร์ ที่ทางช่อง 7 จัดขึ้นในกรุงเทพ ประเทศไทย การแข่งขันครั้งดังกล่าวเป็นที่น่าสนใจสำหรับชาวต่างชาติอยู่พอสมควร และวันที่ 5 กันยายน พ.ศ. 2553 ซีอุยได้พบกับ ขวัญเมือง เพชรเมืองตราด ในรุ่น 122 ปอนด์ มวยเอกในรายการศึกมวยไทย 7 สี ที่เวทีมวยไทย 7 สี ซึ่งซีอุยเป็นฝ่ายชนะคะแนน ต่อมาในวันที่ 26 ธันวาคม พ.ศ. 2553 ซีอุยได้พบกับ รุ่งราวี ศศิประภายิม ในรายการศึกมวยไทย 7 สี ทั้งคู่แข่งกันจนถึงยกสุดท้าย แต่แล้วซีอุยก็เป็นฝ่ายแพ้ด้วยคะแนน 49-48 และในรายการ ศึกวันจีรวัฒน์+เกียรติเพชร 7 สี ซึ่งจัดขึ้นในวันที่ 15 มกราคม พ.ศ. 2554 ที่โรงเรียนจะนะวิทยา อำเภอจะนะ จังหวัดสงขลา ซีอุยได้พบกับ มาประลอง ตะวันแดงขอนแก่น โดยซีอุยเป็นฝ่ายโจมตีด้วยหมัดและศอกจนมาประลองเกิดมีเลือดไหลที่ใบหน้าในยกที่สี่ และในยกสุดท้าย ซีอุยเป็นฝ่ายโจมตีรุนแรงมากยิ่งขึ้น แต่เขาก็ถูกศอกจนเลือดออกเช่นกัน แล้วซีอุยก็เป็นฝ่ายชนะคะแนนในท้ายที่สุด ซึ่งการแข่งขันในครั้งนี้ มีแฟนมวยเข้าชมกันอย่างหนาแน่น ยอดค่าเข้าชมในการแข่งขันครั้งดังกล่าวเก็บได้ 8 แสนบาท ในวันที่ 11 กันยายน พ.ศ. 2554 ซีอุยได้พบกับ มาประลอง ตะวันแดงขอนแก่น อีกครั้ง ในการแข่งขันทางช่อง 7 ในครั้งนี้ ซีอุยเป็นฝ่ายแพ้คะแนน และได้รับรางวัลคู่เดือดประจำอาทิตย์ในเวลาต่อมา และในวันที่ 2 ธันวาคม พ.ศ. 2554 ได้มีการจัดการแข่งขัน "ศึกวันรวมพลคนรักพ่อ - เกียรติเพชร 7 สี" เฉลิมพระเกียรติ 84 พรรษา ที่สนามมวยชั่วคราว โรงเรียนสงขลาวิทยาคม อำเภอสิงหนคร จังหวัดสงขลา ซึ่งซีอุยได้สู้กับ มนต์ขาว ช.จันมณี อย่างดุเดือด แต่ในท้ายที่สุด ซีอุยได้เป็นฝ่ายแพ้คะแนน ในขณะที่ยอดเก็บค่าผ่านประตูรวมบัตรล่วงหน้าในรายการแข่งขันครั้งนี้ อยู่ที่กว่า 3 ล้านบาท ซีอุย พบกับคู่ชก ลูกแมน ฝนจางชลบุรี โดยเป็นคู่เอกของรายการ ศึกมวยไทย 7 สี ที่จัดขึ้นในวันที่ 24 มิถุนายน พ.ศ. 2555 ซึ่งซีอุยเป็นฝ่ายแพ้คะแนน จากนั้น ซีอุยได้รับเลือกให้เป็นหนึ่งในนักมวยไทยที่เป็นตัวแทนทีมไทยในการแข่งขันกับทีมยุโรปของรายการ มวยเทิดพระเกียรติ สมเด็จพระบรมโอรสาธิราชฯ สยามกุฎราชกุมารฯ ที่มีการจัดขึ้นอย่างยิ่งใหญ่ในวันที่ 20 กรกฎาคม พ.ศ. 2555 ที่เวทีมวยชั่วคราว ตลาดศรีเมือง จังหวัดราชบุรี โดยมีคู่ชกคือ วันมาริโอ แก้วสัมฤทธิ์ (ฮวน มาริโอ) ซึ่งเป็นนักมวยไทยชาวสเปน โดยซีอุยเป็นฝ่ายชนะคะแนน และมีประชาชนนับหมื่นคนร่วมชมการแข่งขันดังกล่าว และในวันที่ 9 ธันวาคม พ.ศ. 2555 ซีอุยเข้าแข่งขันรายการมวยไทยวอริเออร์ส ซึ่งจัดขึ้นที่เขตบริหารพิเศษมาเก๊า ในคู่ชิงแชมป์มวยไทยวอริเออร์ส รุ่นไลท์เวท 59 กก. โดยได้พบกับสตีฟ เมเลดี ซึ่งเป็นนักมวยไทยชาวไอร์แลนด์ จากการแข่งขันดังกล่าว ซีอุยเป็นฝ่ายชนะคะแนนเกียรติประวัติเกียรติประวัติ. - รางวัลนักมวยขวัญใจช่อง 7 สี - รางวัลนักมวยขวัญใจมหาชน ช่อง 7 สี ของชมรมผู้สื่อข่าวกีฬามวย - คู่มวยดุเดือดแห่งปี 2555 ของเวทีมวยช่อง 7 สีผลงานระดับนานาชาติ</doc>
