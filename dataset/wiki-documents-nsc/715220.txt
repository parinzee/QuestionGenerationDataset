<doc id="715220" url="https://th.wikipedia.org/wiki?curid=715220" title="ธิงกิงออฟยู (เพลงเคที เพร์รี)">ธิงกิงออฟยู (เพลงเคที เพร์รี) "ธิงกิงออฟยู" () เป็นเพลงของนักร้องนักแต่งเพลงชาวอเมริกัน เคที เพร์รี จากสตูดิโออัลบั้มที่สอง วันออฟเดอะบอยส์ (2008) เพลงออกจำหน่ายในวันที่ 12 มกราคม ค.ศ. 2009 เป็นซิงเกิลที่สามของอัลบั้ม เพลงแต่งโดยเคที เพร์รีและผลิตโดยบุตช์ วอล์กเกอร์ เป็นเพลงแนวป็อปร็อก และเพาเวอร์บัลลาดซอฟต์ร็อก ในด้านเนื้อเพลง เล่าเรื่องเดียวกับการเลิกราที่เพร์รีไม่มีทางเลือกนอกจากต้องดำเนินชีวิตต่อไป และคร่ำครวญถึงคนรักเก่าขณะที่มีความสัมพันธ์กับคนปัจจุบัน เพลงนี้เป็นหนึ่งในสามเพลงจากอัลบั้มที่เพร์รีแต่งคนเดียว เพลงได้รับคำวิจารณ์ทั่วไปเป็นด้านบวก อย่างไรก็ตาม เป็นเพลงที่ติดชาร์ตอันดับต่ำสุดจากอัลบั้ม วันออฟเดอะบอยส์ เพลงขึ้นถึงอันดับที่ 29 บนบิลบอร์ดฮอต 100 เป็นซิงเกิลเดียวในอัลบั้มที่ไม่สามารถขึ้น 20 อันดับแรกได้ในสหรัฐอเมริกา และขึ้นอันดับที่ 27 ในสหราชอาณาจักร เพลงมีมิวสิกวิดีโอ 2 ตัว ตัวแรกออกอากาศใน ค.ศ. 2007 และแสดงเพร์รีอยู่ในห้องสองห้อง สีขาวและสีดำ กำกับโดยเพื่อน ๆ ของเธอ ตัวที่สองออกอากาศเชิงพาณิชย์ใน ค.ศ. 2008 ฉากในเนื้อเรื่องเกิดขึ้นในยุค 1940 และแสดงเพร์รีรับบทเป็นผู้หญิงที่สูญเสียคนรักที่เป็นทหาร (แสดงโดย แมตต์ ดัลลาส) ในระหว่างสงครามโลกครั้งที่สอง เพร์รีเริ่มแสดงเพลงนี้ตั้งแต่ ค.ศ. 2006 และแสดงในทัวร์คอนเสิร์ตทุกครั้ง ได้แก่ เฮลโลเคทีทัวร์ แคลิฟอร์เนียดรีมส์ทัวร์ และเดอะพริสมาติกเวิลด์ทัวร์</doc>
