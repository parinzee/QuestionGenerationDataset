<doc id="665753" url="https://th.wikipedia.org/wiki?curid=665753" title="ฮัดสัน">ฮัดสัน ฮัดสัน มอเตอร์ คาร์ คอมพานี () เป็นผู้ผลิตรถยนต์ฮัดสันและอีกหลายยี่ห้อในเมืองดีทรอยต์ รัฐมิชิแกน จากปี ค.ศ. 1909 ถึง ค.ศ. 1954 โดยในปี ค.ศ. 1954 ฮัดสันได้เข้ารวมกิจการกับแนช-เคลวิเนเตอร์ คอร์ปอเรชั่น กลายเป็นอเมริกันมอเตอร์ส ส่วนชื่อฮัดสันนั้นถูกใช้บนรถจนถึงรุ่นปี ค.ศ. 1957 ฮัดสันถูกก่อตั้งเมื่อวันที่ 20 กุมภาพันธ์ ค.ศ. 1909 โดยนักธุรกิจจากดีทรอยต์แปดคน ส่วนชื่อฮัดสันนั้นมาจากโจเซฟ แอล. ฮัดสัน เจ้าของห้างสรรพสินค้าฮัดสันผู้มอบทุนเพื่อสร้างรถยนต์ที่ราคาต่ำกว่า 1,000 ดอลลาร์สหรัฐ (ประมาณ 26,248 ดอลลาร์สหรัฐเมื่อเทียบกับเงินปัจจุบัน) หนึ่งในผู้จัดการของบริษัทคือรอย ดี. เชปิน ซึ่งเคยทำงานร่วมกับแรนซัม อี. โอลด์สมาก่อน รถฮัดสัน "ทเวนตี" เป็นหนึ่งในรถราคาประหยัดคันแรก ๆ ของสหรัฐอเมริกา และประสบผลสำเร็จอย่างสูง จนต้องสร้างโรงงานผลิตเพิ่มอีกแห่ง ในปี ค.ศ. 1919 ฮัดสันได้เริ่มการผลิตรถยนต์เอสเซกซ์ (Essex) ซึ่งเป็นรถราคาประหยัดที่ออกแบบมาเพื่อแข่งขันกับเชฟโรเลตและฟอร์ด โดยที่ฮัดสันจะเป็นรถที่หรูหราและมีราคาแพงกว่า รถเอสเซกซ์เป็นที่นิยมอย่างมาก ในฐานะรถยนต์ที่ครอบครัวทั่วไปสามารถซื้อได้ ในปี ค.ศ. 1932 ฮัดสันสิ้นสุดการผลิตรถเอสเซกซ์ และเปลี่ยนชื่อรถราคาประหยัดเป็นเทอร์ราเพลน (Terraplane) ซึ่งใช้จนไปถึงปี ค.ศ. 1938 โดยถูกเปลี่ยนชื่อกลายเป็นฮัดสัน 112 แทน ในช่วงระหว่างปี ค.ศ. 1942 - 1945 ฮัดสันยุติการผลิตรถยนต์ชั่วคราวเพื่อผลิตอาวุธยุทโธปกรณ์สำหรับใช้ในการสู้รบในสงครามโลกครั้งที่สอง ซึ่งรวมไปถึงชิ้นส่วนเครื่องบิน เครื่องยนต์เรือและปืนต่อสู้อากาศยาน เครื่องยนต์ "อินเวเดอร์" ของฮัดสันถูกใช้ในเครื่องบินหลายลำที่ใช้ในการยกพลขึ้นบกที่นอร์ม็องดี ยุคหลังสงครามเป็นช่วงเวลาที่สามยักษ์ใหญ่ (จีเอ็ม ฟอร์ดและไครสเลอร์) แห่งอุตสาหกรรมยานยนต์ในสหรัฐอเมริกากำลังแข่งขันกันอย่างดุเดือด ทำให้ผู้ผลิตรถยนต์อิสระเริ่มอยู่ยากขึ้นเรื่อย ๆ ผู้ผลิตรายย่อยจึงจำเป็นต้องรวมกลุ่มทางธุรกิจเพื่อการอยู่รอด ในวันที่ 1 พฤษภาคม ค.ศ. 1954 ฮัดสันได้รวมกิจการกับแนช-เคลวิเนเตอร์กลายเป็นอเมริกันมอเตอร์ส แต่เนื่องจากยอดขายที่ไม่ค่อยดี ทำให้อเมริกันมอเตอร์สตัดสินใจเลิกใช้ทั้งชื่อฮัดสันและแนชในปี ค.ศ. 1957 รถฮัดสันคันสุดท้ายเลื่อนออกจากสายพานการผลิตที่เมืองเคโนชา รัฐวิสคอนซินเมื่อวันที่ 25 มิถุนายน ค.ศ. 1957</doc>
