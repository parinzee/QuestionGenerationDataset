<doc id="630925" url="https://th.wikipedia.org/wiki?curid=630925" title="ปลาสินสมุทรแคระไบคัลเลอร์">ปลาสินสมุทรแคระไบคัลเลอร์ ปลาสินสมุทรแคระไบคัลเลอร์ (; ) ปลาทะเลชนิดหนึ่ง ในวงศ์ปลาสินสมุทร (Pomacanthidae) จัดเป็นปลาสินสมุทรแคระชนิดหนึ่ง มีสีสันลวดลายสวยงาม ขนาดเมื่อโตเต็มที่จะไม่เกิน 15 เซนติเมตร ลำตัวมีสีน้ำเงินเข้มและเหลืองเข้มอย่างละครึ่งตัว เป็นที่สะดุดตาต่อผู้พบเห็น จึงนิยมเลี้ยงกันเป็นปลาสวยงามหรือแสดงตามสถานแสดงพันธุ์สัตว์น้ำต่าง ๆ ซึ่งราคาซื้อขายก็ไม่สูงมากตกอยู่ที่ราวตัวละ 150-300 บาท ปัจจุบัน ทางกรมประมงของประเทศไทยสามารถที่จะเพาะขยายพันธุ์ปลาสินสมุทรแคระไบคัลเลอร์ได้เป็นผลสำเร็จแล้ว โดยสำนักวิจัยและพัฒนาประมงชายฝั่งสมุทรสาคร โดยเลี้ยงพ่อแม่พันธุ์ในโรงเรือนที่สามารถควบคุมอุณหภูมิในรอบวันได้ และควบคุมในเรื่องแสงสว่างเพื่อช่วยกระตุ้นระบบสืบพันธุ์ โดยให้อาหาร 2 อย่าง คือ ไรน้ำเค็มตัวเต็มวัย และอาหารสดที่มีส่วนผสมของหอยแมลงภู่, กุ้ง, หมึก และเพียงทราย เป็นหลัก และเสริมด้วยสาหร่ายสไปรูลินาชนิดผงและน้ำมันปลาทูน่า จากนั้นจึงเริ่มจับคู่พ่อแม่พันธุ์มาเลี้ยงในระบบน้ำหมุนเวียนแบบปิด เพื่อให้ปลาพ่อแม่พันธุ์ผสมพันธุ์และวางไข่ ทั้งนี้เมื่อลูกปลาฟักออกมาแล้วจะทำการอนุบาล 0-10 วัน ด้วยวิธีการที่หลากหลายทางชีวภาพของจุลินทรีย์และแพลงก์ตอนในบ่อเลี้ยง เมื่อลูกปลาอายุได้ 10-20 วัน จะให้โรติเฟอร์, โคพิพอด, ไรน้ำกร่อย และไรน้ำเค็ม เป็นอาหาร หลังจากนั้นจึงฝึกให้กินอาหารสำเร็จรูป เมื่อปลามีอายุได้ 2 เดือน จะมีความยาวประมาณ 2.0-2.5 เซนติเมตร จะมีการพัฒนาสีสันและรูปร่างเหมือนปลาตัวเต็มวัย</doc>
