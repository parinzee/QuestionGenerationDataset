<doc id="774051" url="https://th.wikipedia.org/wiki?curid=774051" title="อดอล์ฟ บูเทนันต์">อดอล์ฟ บูเทนันต์ อดอล์ฟ ฟรีดริช โยฮันน์ บูเทนันต์ (; 24 มีนาคม ค.ศ. 1903 – 18 มกราคม ค.ศ. 1995) เป็นนักชีวเคมีชาวเยอรมัน เกิดที่ใกล้เมืองเบรเมอร์ฮาเฟิน เป็นบุตรของออทโท หลุยส์ มักซ์ บูเทนันต์และวิลเฮล์มินา ทอมฟอห์ด บูเทนันต์ เรียนที่มหาวิทยาลัยมาร์บูร์กและมหาวิทยาลัยเกิททิงเงิน บูเทนันต์มีโอกาสได้เรียนกับอดอล์ฟ วินเดาส์ นักเคมีรางวัลโนเบลที่มหาวิทยาลัยทือบิงเงิน หลังเรียนจบ บูเทนันต์เป็นอาจารย์สอนที่มหาวิทยาลัยทือบิงเงินและดำรงตำแหน่งศาสตราจารย์ที่มหาวิทยาลัยเทคนิกดานซิก ในปี ค.ศ. 1936 บูเทนันต์ดำรงตำแหน่งผู้อำนวยการสถาบันชีวเคมีไกเซอร์วิลเฮล์ม (ปัจจุบันคือ สถาบันชีวเคมีมักซ์พลังค์) วินเดาส์แนะนำให้บูเทนันต์ศึกษาฮอร์โมนที่สกัดจากรังไข่ ซึ่งนำไปสู่การค้นพบฮอร์โมนเอสโทรนและฮอร์โมนเพศหญิงอื่น ๆ ผลงานนี้ทำให้บูเทนันต์และเลโอโปลด์ รูซิคกาได้รับรางวัลโนเบลสาขาเคมีในปี ค.ศ. 1939 ในครั้งแรก บูเทนันต์ถูกสั่งให้ปฏิเสธรางวัล แต่ภายหลังเขารับรางวัลนี้ บูเทนันต์เข้าร่วมพรรคนาซีในปี ค.ศ. 1936 และมีส่วนเกี่ยวข้องกับสถาบันที่พัฒนาโครงการทางทหาร เมื่อสถาบันดังกล่าวย้ายไปอยู่ที่เมืองทือบิงเงิน บูเทนันต์ได้ดำรงตำแหน่งศาสตราจารย์ที่มหาวิทยาลัยทือบิงเงิน ต่อมาเมื่อสถาบันได้ย้ายอยู่ที่เมืองมาร์ตินส์รีด ใกล้เมืองมิวนิก บูเทนันต์ได้ดำรงตำแหน่งศาสตราจารย์ที่มหาวิทยาลัยมิวนิก ระหว่างปี ค.ศ. 1960–1972 บูเทนันต์ดำรงตำแหน่งประธานสมาคมมักซ์พลังค์เพื่อวิทยาศาสตร์ชั้นสูง ในปี ค.ศ. 1959 บูเทนันต์ค้นพบบอมบีคอล ซึ่งเป็นฟีโรโมนของผีเสื้อกลางคืนไหม ด้านชีวิตส่วนตัว บูเทนันต์แต่งงานกับเอริกา ฟอน ซีกเนอร์ในปี ค.ศ. 1931 มีบุตรด้วยกัน 7 คน บูเทนันต์เสียชีวิตที่เมืองมิวนิกในปี ค.ศ. 1995</doc>
