<doc id="923542" url="https://th.wikipedia.org/wiki?curid=923542" title="ทูเดย์วอสอะเฟรีเทล">ทูเดย์วอสอะเฟรีเทล "ทูเดย์วอสอะเฟรีเทล" () เป็นเพลงที่แต่งและบันทึกเสียงโดยนักร้องนักแต่งเพลงชาวอเมริกัน เทย์เลอร์ สวิฟต์ เพลงผลิตโดยสวิฟต์และนาธาน แชปแมน จำหน่ายวันที่ 22 มกราคม ค.ศ. 2010 โดยสังกัดบิกแมชีนเรเคิดส์ เป็นซิงเกิลจากเพลงประกอบภาพยนตร์วาเลนไทน์เดย์ หวานฉ่ำ วันรักก้องโลก ที่ฉายในปี ค.ศ. 2010 ที่เธอร่วมแสดงด้วย สวิฟต์เคยเขียนเพลงนี้ไว้แล้วนำเสนอโปรดิวเซอร์ให้เป็นเพลงประกอบภาพยนตร์ ด้านดนตรี "ทูเดย์วอสอะเฟรีเทล" เป็นเพลงป็อป และเนื้อเพลงกล่าวถึงคู่รักเดตกันอย่างมหัศจรรย์ เพลงได้รับการตอบรับที่ดีจากนักวิจารณ์ ซึ่งมองว่าเป็นเพลงที่ดีที่สุดในบรรดาเพลงประกอบ เพลงประสบความสำเร็จเชิงพาณิชย์ โดยขึ้นสิบอันดับแรกในหลายประเทศ ในประเทศแคนาดา "ทูเดย์วอสอะเฟรีเทล" เป็นเพลงแรกของสวิฟต์ที่ขึ้นอันดับหนึ่ง เพลงเปิดตัวที่อันดับสองในชาร์ตบิลบอร์ดฮอต 100 สวิฟต์ส่งเสริมเพลง "ทูเดย์วอสอะเฟรีเทล" ในหลายเวที และบรรจุในรายชื่อเพลงที่แสดงในเฟียร์เลสทัวร์ ปี ค.ศ. 2010 ด้วย</doc>
