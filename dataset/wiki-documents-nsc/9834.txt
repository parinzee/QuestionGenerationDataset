<doc id="9834" url="https://th.wikipedia.org/wiki?curid=9834" title="ถนนพญาไท">ถนนพญาไท ถนนพญาไท () เป็นถนนสายหนึ่งในกรุงเทพมหานคร เริ่มตั้งแต่ถนนพระรามที่ 4 (สี่แยกสามย่าน) ไปทางทิศเหนือ เป็นเส้นแบ่งเขตการปกครองระหว่างแขวงวังใหม่กับแขวงปทุมวัน เขตปทุมวัน ผ่านจุฬาลงกรณ์มหาวิทยาลัย จากนั้นตัดกับถนนพระรามที่ 1 (สี่แยกปทุมวัน) ข้ามคลองบางกะปิ หรือคลองแสนแสบ (ที่สะพานเฉลิมหล้า 56 หรือสะพานหัวช้าง) เข้าสู่ท้องที่แขวงถนนเพชรบุรี เขตราชเทวี ตัดกับถนนเพชรบุรี (สี่แยกราชเทวี) จากนั้นเป็นเส้นแบ่งเขตการปกครองระหว่างแขวงทุ่งพญาไทและแขวงถนนพญาไท โดยตรงไปทางทิศตะวันออกเฉียงเหนือ ข้ามทางรถไฟสายตะวันออก ตัดกับถนนศรีอยุธยา (สี่แยกพญาไท) ไปสิ้นสุดที่อนุสาวรีย์ชัยสมรภูมิ โดยมีแนวถนนที่ตรงต่อเนื่องไปคือ ถนนพหลโยธินประวัติ ประวัติ. ถนนพญาไทสร้างขึ้นในรัชสมัยพระบาทสมเด็จพระจุลจอมเกล้าเจ้าอยู่หัว ปรากฏว่าทรงพระกรุณาโปรดเกล้าฯ พระราชทานชื่อถนนว่า "ถนนพญาไท" เนื่องจากเป็นถนนที่มาออกที่สวนตำบลพญาไท “อีกไนยหนึ่งให้ความว่าเป็นถนนที่พระราม 4 เป็นไท ฤๅพระราชาของไท” ถนนเส้นนี้มีกายภาพเปลี่ยนไปจากอดีตมาก เพราะเคยมีคูน้ำบริเวณหน้าจุฬาลงกรณ์มหาวิทยาลัย (ถมแล้ว) เคยมีวงเวียนน้ำพุราชเทวี (ปัจจุบันกลายเป็นสี่แยก ซึ่งมีสะพานข้ามแยกราชเทวีตามแนวถนนเพชรบุรี) และเคยมีสะพานพระราชเทวี ข้ามคลองประแจจีน (ถมแล้ว) ก่อนเข้าสู่ถนนเพชรบุรี นอกจากนี้ยังมีสถานที่สำคัญในอดีต เช่นพระตำหนักลักษมีวิลาศ บริเวณหัวมุมสี่แยกพญาไท ทิศตะวันตกเฉียงเหนือ (ด้านสถาบันแบ๊บติสต์) และอดีตโรงภาพยนตร์หลายแห่งในยุคเฟื่องฟู เช่น แมคเคนนา, พาราเมาท์, เอเธนส์, อีเอ็มไอ และเซ็นจูรี่ ตั้งแต่วันที่ 22 เมษายน พ.ศ. 2560 เป็นต้นไป ถนนพญาไททั้งสองฝั่งช่วงตั้งแต่ทางแยกจุฬาฯ 12 ถึงทางแยกสามย่าน ห้ามจอดรถทุกชนิดตลอดเวลา ทั้งนี้เป็นไปตามประกาศในราชกิจจานุเบกษาเพื่อแก้ปัญหาการจราจรเช่นเดียวกับถนนอีกหลายสายในพื้นที่กรุงเทพมหานคร เช่น ซอยทองหล่อ, ถนนตรีเพชร, ถนนชัยพฤกษ์กายภาพกายภาพ. - ความยาว ช่วงแรก 1,643 เมตร ช่วงหลัง 1,850 เมตร รวม 3,493 เมตร - เขตถนน ช่วงแรก 33.50 เมตร ช่วงหลัง 34 เมตร - ผิวจราจร แบบแอสฟัลต์ ช่วงแรก 26 เมตร ช่วงหลัง 27 เมตร - ทางเท้า ช่วงแรก ซ้ายกว้าง 3.5 เมตร ขวา 4 เมตร, ช่วงหลัง ซ้ายกว้าง 3.2 เมตร ขวา 4.3 เมตร - เกาะกลางถนน เป็นเส้นทางยกระดับของรถไฟฟ้าเฉลิมพระเกียรติ 6 รอบพระชนมพรรษา สายสุขุมวิท (รถไฟฟ้าบีทีเอส) ตั้งแต่สี่แยกปทุมวัน ถึงอนุสาวรีย์ชัยสมรภูมิ โดยถนนพญาไทเป็นที่ตั้งของสถานีราชเทวี สถานีพญาไท (จุดเชื่อมต่อรถไฟฟ้าไปท่าอากาศยานสุวรรณภูมิ) และสถานีอนุสาวรีย์ชัยสมรภูมิสถานที่สำคัญที่ถนนตัดผ่านสถานที่สำคัญที่ถนนตัดผ่าน. 1. จุฬาลงกรณ์มหาวิทยาลัย 2. โรงเรียนเตรียมอุดมศึกษา 3. มหาวิทยาลัยเทคโนโลยีราชมงคลตะวันออก วิทยาเขตอุเทนถวาย 4. หอศิลปวัฒนธรรมแห่งกรุงเทพมหานคร 5. วังสระปทุม 6. สำนักงานป้องกันและปราบปรามการฟอกเงิน 7. สะพานเฉลิมหล้า 56 (สะพานหัวช้าง) 8. สภาที่ปรึกษาเศรษฐกิจและสังคมแห่งชาติ (อาคารพญาไท พลาซ่า) 9. กรมปศุสัตว์ 10. สำนักงานเขตราชเทวี 11. กรมแพทย์ทหารบก 12. วิทยาลัยพยาบาลบรมราชชนนี กรุงเทพ 13. โรงพยาบาลราชวิถีและวิทยาลัยแพทยศาสตร์ มหาวิทยาลัยรังสิต 14. อนุสาวรีย์ชัยสมรภูมิ</doc>
