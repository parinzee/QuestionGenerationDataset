<doc id="775573" url="https://th.wikipedia.org/wiki?curid=775573" title="คริส ดอทรี">คริส ดอทรี คริสโตเฟอร์ แอดัม "คริส" ดอทรี ( เกิด 26 ธันวาคม ค.ศ. 1979) เป็นนักดนตรีและนักแสดงชาวอเมริกัน เป็นที่รู้จักจากตำแหน่งร้องนำและกีตาร์จังหวะของวงดนตรีร็อก ดอทรี และเคยเป็นผู้เข้าแข่งขันรายการอเมริกันไอดอล ฤดูกาลที่ห้า ได้อันดับที่สี่ หลังจากเขาถูกคัดออกจากรายการไอดอล เขาได้ทำดนตรีกับสังกัดอาร์ซีเอเรเคิดส์ และก่อตั้งวงดนตรี ดอทรี อัลบั้มแรกของพวกเขากลายเป็นอัลบั้มร็อกเปิดตัวที่ขายได้เร็วที่สุดในประวัติศาสตร์ของนีลเซนซาวด์สแกน ขายได้มากกว่า 1 ล้านชุดหลังออกจำหน่าย 5 สัปดาห์ มีการบันทึกอัลบั้มก่อนก่อตั้งวงอย่างเป็นทางการ ทำให้คริส ดอทรี เป็นสมาชิกอย่างเป็นทางการเพียงคนเดียวในอัลบั้ม ในสัปดาห์ที่เก้าที่ออกจำหน่าย อัลบั้มดอทรี ขึ้นอันดับหนึ่งบนชาร์ตบิลบอร์ด ในด้านยอดขาย คริส ดอทรีเป็นผู้เข้าแข่งขันรายการอเมริกันไอดอลที่ประสบความสำเร็จที่สุดอันดับที่สาม รองจากเคลลี คลาร์กสัน และแคร์รี อันเดอร์วูด ในงานประกาศรางวัลแกรมมีครั้งที่ 50 วงได้เสนอชื่อเข้าชิงรางวัลเพลงร็อกยอดเยี่ยมให้กับซิงเกิล "อิตส์น็อตโอเวอร์" ตั้งแต่อัลบั้มแรก คริส ดอทรีได้ร่วมมือกับศิลปินอีกมากมาย ได้แก่ สแลช เซเวนดัสต์ เธียรีออฟอะเดดแมน แชด โครเกอร์ แบรด อาร์โนลด์ วินซ์ กิลล์ และคาร์ลอส ซานตานา เขาเป็นที่จดจำจากเทคนิคการร้องเพลงแบบโวคัลเบลทิง และมีพิสัยเสียงร้องที่กว้าง</doc>
