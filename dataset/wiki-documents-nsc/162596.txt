<doc id="162596" url="https://th.wikipedia.org/wiki?curid=162596" title="ธงชาติกายอานา">ธงชาติกายอานา ธงชาติสาธารณรัฐสหกรณ์กายอานา หรือ ธงหัวลูกศรทอง () เป็นธงรูปสี่เหลี่ยมผืนผ้าพื้นสีเขียว ลักษณะภายในธงเป็นรูปสามเหลี่ยมสีแดงขอบสีดำซ้อนกับรูปสามเหลี่ยมสีทองขอบสีขาว ซึ่งรูปทั้งหมดนี้อยู่บนฐานเดียวกันที่ด้านติดคันธง ปลายรูปสามเหลี่ยมเหล่านี้ชี้ไปทางด้านปลายธง ธงนี้ออกแบบโดย วิทนีย์ สมิธ นักธัชวิทยาชาวอเมริกัน (โดยแบบเดิมที่สมิธได้ออกแบบไว้ ไม่มีเส้นขอบสามเหลี่ยมสีดำและสีทองอยู่ด้วย) และได้ประกาศใช้เป็นธงชาติอย่างเป็นทางการเมื่อวันที่ 26 พฤษภาคม พ.ศ. 2509 ในธงนี้ สีเขียวหมายถึงการเกษตรกรรมและป่าไม้ในกายอานา สีขาวหมายถึงแม่น้ำและผืนน้ำแห่งต่างๆ สีทองหมายถึงแร่ทองคำอันแป็นทรัพยากรสำคัญ สีดำหมายถึงความอดทน และสีแดงหมายถึงความกระตือรือล้นและความขยันขันแข็งในการสร้างชาติ</doc>
