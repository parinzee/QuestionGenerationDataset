<doc id="780948" url="https://th.wikipedia.org/wiki?curid=780948" title="ว้าย สาวฮอตกลายเป็นนายเห่ย">ว้าย สาวฮอตกลายเป็นนายเห่ย ว้าย สาวฮอตกลายเป็นนายเห่ย () เป็นภาพยนตร์อเมริกันแนวตลกในปี ค.ศ. 2002 กำกับโดย ทอม แบรดี ร่วมเขียนบทโดยร็อบ ชไนเดอร์ และอำนวยการสร้างโดยจอห์น ชไนเดอร์และคาร์ ดี' อันเจโล ภายใต้การควบคุมการผลิตของทัชสโตนพิกเจอส์และแฮปปีเมดิสัน นำแสดงโดย ร็อบ ชไนเดอร์ รับบทเป็น คลีฟ, แอนนา ฟาริส รับบทเป็นเพื่อนของเจสสิก้าที่ชื่อ เอพริล, ราเชล แม็กอดัมส์ รับบทวัยรุ่นที่ชื่อ เจสสิก้า สเปนเซอร์, แมทธิว ลอว์เรนซ์, เอริค คริสเตียน โอลเซน, โรเบิร์ต เดวี, ไลลา เคนเซิล, เมโลรา ฮาร์ดิน และไมเคิล โอ'คีฟ โดยมีเรื่องราวเกี่ยวกับเจสสิก้า สเปนเซอร์ วัยรุ่นที่ทุกคนต่างให้ความสนใจและเป็นหัวหน้าทีมเชียร์ลีดเดอร์ของโรงเรียน แต่โชคชะตาเล่นตลกเมื่อเธอตื่นขึ้นมาพบตัวเองในสภาพของชายวัยสามสิบ และจนกว่าจะเปลี่ยนแปลงชะตากรรมของเธอให้กลับคืนมาเป็นเหมือนเดิม เธอต้องหาทางชนะเลิศการแข่งขันเชียร์ลีดเดอร์, ต้องเข้าร่วมในงานเต้นรำประจำปีของโรงเรียน และต้องชนะใจแฟนหนุ่ม ขณะเดียวกันเธอก็ต้องหาวิธีกลับไปยังในร่างของเธอให้ได้ อดัม แซนด์เลอร์ ยังทำหน้าที่เป็นโปรดิวเซอร์ฝ่ายบริหารและมีบทบาทเล็กๆ ในภาพยนตร์เรื่องนี้ในบทคนตีกลองในร้านขายของโบราณที่ชื่อแมมบูซา (Mambuza) สองพี่น้องอย่างเทียและทาเมรา โมว์รีย์ และนักร้องแอชลี ซิมป์สัน, แองจี สโตน และมิเชล แบรนช ยังร่วมแสดงภาพยนตร์ในบทบาทสมทบ ฉากบางส่วนของภาพยนตร์เรื่องนี้ถูกถ่ายทำในเรดอนโดยูเนียนไฮสคูลและเอลเซกันโดไฮสคูล</doc>
