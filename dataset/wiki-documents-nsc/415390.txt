<doc id="415390" url="https://th.wikipedia.org/wiki?curid=415390" title="อะไวเทอร์เฉดออฟเพล">อะไวเทอร์เฉดออฟเพล อะไวเทอร์เฉดออฟเพล () เป็นเพลงจากอัลบัมชุดแรกของวงร็อกอังกฤษ โพรคัล ฮารัม ที่วางจำหน่ายในปี ค.ศ. 1967 วางจำหน่ายเป็นซิงเกิลเปิดตัวของวงเมื่อวันที่ 12 พฤษภาคม ค.ศ. 1967 ขึ้นถึงอันดับหนึ่งในชาร์ตซิงเกิลแห่งสหราชอาณาจักรเมื่อวันที่ 8 มิถุนายน และอยู่ที่อันดับหนึ่งเป็นเวลา 6 สัปดาห์ ขึ้นถึงอันดับห้าในสหรัฐอเมริกา เพลงนี้มีชื่อเสียงจากดนตรีบรรเลงด้วยออร์แกนที่มีอิทธิพลจากผลงานของโยฮันน์ เซบาสเตียน บาค แต่งโดย แกรี บรุคเคอร์, คีธ รีด และแมททิว ฟิชเชอร์ แต่ระบุเครดิตไว้เพียงว่าแต่งโดย บรุคเคอร์/รีด ในปี ค.ศ. 2005 ฟิชเชอร์ได้ยื่นฟ้องต่อศาลสูงว่าเขาเป็นหนึ่งในผู้ร่วมแต่งทำนองเพลงนี้ ฟิชเชอร์ชนะคดีและได้รับส่วนแบ่ง 40% ในฐานะผู้ร่วมประพันธ์ แต่จะไม่ได้รับรายได้ที่เกิดขึ้นก่อนฟ้องคดี คีธ รีด เป็นผู้ริเริ่มแต่งเพลงนี้ โดยได้แรงบันดาลใจมาจากวลีหนึ่งที่มีคนพูดกับหญิงสาวในงานปาร์ตี้ว่า "You've turned a whiter shade of pale," นักวิจารณ์ดนตรีวิเคราะห์ว่าเนื้อหาของเพลงกล่าวถึงความสัมพันธ์เชิงชู้สาวระหว่างชายหญิง ในปี 2009 สถานีวิทยุบีบีซีระบุว่า อะไวเทอร์เฉดออฟเพล เป็นเพลงที่ถูกเปิดบ่อยครั้งที่สุดในรอบ 75 ปี ในสหราชอาณาจักร ตามด้วย Bohemian Rhapsody ของควีน และ All I Have To Do Is Dream ของดิเอเวอร์ลีบราเธอร์ส ในปี 2004 นิตยสารโรลลิงสโตนจัดให้เพลงนี้ติดอันดับ 57 จาก 500 อันดับเพลงยอดเยี่ยมตลอดกาล</doc>
