<doc id="118028" url="https://th.wikipedia.org/wiki?curid=118028" title="ลิงลม พ.ธวัชชัย">ลิงลม พ.ธวัชชัย ลิงลม พ.ธวัชชัย หรือ นายสมบูรณ์ ศรีบุญชัย เกิดเมื่อ 10 กรกฎาคม พ.ศ. 2519 ที่จังหวัดบุรีรัมย์ สถิติการชก 13 ครั้ง ชนะ 10 (น็อค 3) แพ้ 3ประวัติ ประวัติ. ลิงลม พ.ธวัชชัย เป็นบุตรของนายทุย – นางต้น ศรีบุญชัย เรียนจบชั้นมัธยมศึกษาปีที่ 6 เริ่มชกมวยไทยตั้งแต่อายุ 10 ขวบ โดยหัดมวยกับพรนิมิต สิงห์เชื้อเพลิงที่เป็นน้า ขึ้นชกมวยไทยครั้งแรกใช้ชื่อว่าบุญชัย ศิษย์โอ ตระเวนชกมวยในภาคอีสานจนมีชื่อเสียงจึงเข้ามาชกในกรุงเทพฯ โดยมาอยู่ค่ายพ.ธวัชชัย เมื่อขึ้นชกที่เวทีราชดำเนินจึงเปลี่ยนมาใช้ชื่อ ลิงลม พ.ธวัชชัย เมื่อมาชกที่เวทีมวยราชดำเนิน ลิงลมชกชนะนักมวยชื่อดังหลายคน เช่น แหวนเพชร ชูวัฒนะ ฟ้าสีทอง เมืองชัยภูมิ กังวานเล็ก ศิษย์ครูอ๊อด ไปชกที่เวทีมวยลุมพินี ชนะน็อค พงษ์ศักดิ์เล็ก ศิษย์คนองศักดิ์ ยก 3 ไปชกที่เวทีมวยสยามอ้อมน้อย ชกชนะหนึ่งเดียว ศักดิ์จารุพร พิชิตชัย เกียรติประภัสร์ ผลัดแพ้ชนะกับศักดิ์บรรลือ ศักดิ์จารุพร เคยชกกับสมเดช ศิษย์อ. แต่แพ้ทั้งสองครั้ง เนื่องจากลิงลมเป็นมวยหมัดหนัก และเคยชกมวยสากลสมัครเล่นให้กับกองทัพบก กลุ่มผู้สนับสนุนจึงให้ลิงลมหันมาชกมวยสากลอาชีพ โดยขึ้นชกครั้งแรกเมื่อ 14 กุมภาพันธ์ 2540 แพ้คะแนน โดบรัค อาร์เทอร์ ที่ อินโดนีเซีย จากนั้น ชกชนะนักมวยจากฟิลิปปินส์อีก 3 ครั้ง จึงได้ขึ้นชิงแชมป์ PABA รุ่นไลท์ฟลายเวท ชนะคะแนน ยูรา ดิมาร์ แต่ต่อมา เอกรัฐ ไชยโชติช่วง ผู้จัดการของลิงลมได้เปลี่ยนไปดำเนินงานกับสหพันธ์มวยโลก จึงให้ลิงลมขึ้นชิงแชมป์โลกรุ่นไลท์ฟลายเวท WBF ซึ่งลิงลมเป็นฝ่ายชนะคะแนนโรแลนโด ทูยูกอน ได้ครองแชมป์โลกอีกเส้นเมื่อ พ.ศ. 2541 และป้องกันแชมป์ไว้ได้ 3 ครั้ง ในช่วง พ.ศ. 2543 ความนิยมต่อสถาบันสหพันธ์มวยโลกได้ลดลง กลุ่มผู้สนับสนุนของลิงลมหันไปดำเนินงานร่วมกับสหพันธ์มวยนานาชาติ และเตรียมให้ลิงลมเบนเข็มมาชกชิงแชมป์ของสถาบันดังกล่าว แต่ลิงลมก็โชคร้าย ประสบอุบัติเหตุถูกรถมอเตอร์ไซค์ชน ต้องรักษาตัวอยู่นาน เมื่อหายดีแล้ว ร่างกายไม่สมบูรณ์เหมือนเดิม จึงแขวนนวมไปในที่สุด ปัจจุบัน ลิงลมประกอบอาชีพขายอาหารอีสานในกรุงเทพฯเกียรติประวัติเกียรติประวัติ. - แชมป์ PABA รุ่นไลท์ฟลายเวท- ชิง 20 มีนาคม 2541 ชนะคะแนน ยูรา ดิมาร์ () ที่ จ.เชียงใหม่ - สิงหาคม 2541 ถูกปลด - แชมป์โลกรุ่นไลท์ฟลายเวท WBF- ชิง 20 พฤศจิกายน 2541 ชนะคะแนน โรแลนโด ทูยูกอน () ที่ จ.แม่ฮ่องสอน - ป้องกันแชมป์ครั้งที่ 1, 28 พฤษภาคม 2542 ชนะคะแนน ฮาซินโต โรฮาส () ที่ จ.อุทัยธานี - ป้องกันแชมป์ครั้งที่ 2, 22 ตุลาคม 2542 ชนะน็อค ยก 3 ซิโฮเลโม่ กูเมเด้ () ที่ จ.ราชบุรี - ป้องกันแชมป์ครั้งที่ 3, 31 มีนาคม 2543 ชนะคะแนน เฮซุส ชอง (เม็กซิโก) ที่ มนตรีสตูดิโอ เขตบางกะปิ. - พฤศจิกายน พ.ศ. 2543 ถูกปลด</doc>
