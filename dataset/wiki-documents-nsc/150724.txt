<doc id="150724" url="https://th.wikipedia.org/wiki?curid=150724" title="ดมีตรี เมดเวเดฟ">ดมีตรี เมดเวเดฟ ดมีตรี อะนาตอลเยวิช เมดเวเดฟ (; ) เป็นนายกรัฐมนตรีคนที่ 10 และคนปัจจุบันของสหพันธรัฐรัสเซีย และเขายังเคยดำรงตำแหน่งประธานาธิบดีรัสเซียระหว่างปี 2008 ถึง 2012 เมดเวเดฟเกิดในครอบครัวนักวิชาการของโซเวียตในนครเลนินกราด จบการศึกษาด้วยกฎหมายจากมหาวิทยาลัยเลนินกราดในปี 1987 และสำเร็จปริญญานิพนธ์ในปี 1990 และเข้าทำงานเป็นอาจารย์ในมหาวิทยาลัยที่เขาจบมา ซึ่งปัจจุบันได้เปลี่ยนชื่อเป็นมหาวิทยาลัยเซนต์ปีเตอร์สเบิร์ก เขาสอนในวิชากฎหมายพลเรือนและโรมันจนถึงปี 1999 เขาเริ่มงานการเมืองครั้งแรกในฐานะผู้จักการการเลือกตั้ง และได้เป็นที่ปรึกษานายกเทศมนตรีเซนต์ปีเตอร์สเบิร์ก ซึ่งที่นั่นทำให้เขาได้รู้จักและกลายเป็นเพื่อนกับวลาดีมีร์ ปูติน ในเดือนพฤศจิกายน 1999 เมดเวเดฟได้เข้าทำงานในฝ่ายบริหารของประธานาธิบดีรัสเซีย และในปี 2000 ได้ดำรงตำแหน่งเป็นรองเสนาธิการเครมลิน ในการเลือกตั้งประธานาธิบดีในปี 2000 เขาได้เป็นฝ่ายหาเสียงของปูติน และในวาระการดำรงตำแหน่งที่สองของประธานาธิบดีปูตินในเดือนพฤศจิกายน 2005 เขาก็ได้รับการแต่งตั้งเป็นรองนายกรัฐมนตรีคนที่หนึ่ง รับผิดชอบฝ่ายสังคมและสวัสดิการ และยังเป็นประธานกรรมการบริษัทก็ซพรอม รัฐวิสาหกิจยักษ์ใหญ่ของรัสเซียอีกด้วย และดำรงตำแหน่งจนถึงปี 2008 เมื่อประธานาธิบดีปูตินดำรงตำแหน่งครบสองวาระในปี 2008 ด้วยข้อจำกัดทางรัฐธรรมนูญทำให้ปูตินตัดสินใจส่งเมดเวเดฟเข้าชิงตำแหน่งประธานาธิบดี ด้วยการสนับสนุนจากฐานเสียงของปูตินทำให้เมดเวเดฟชนะเลือกตั้งด้วยเสียงกว่า 70.28% ของจำนวนผู้ลงคะแนน เมื่อเขาดำรงตำแหน่งประธานาธิบดี เขาก็แต่งตั้งปูตินเป็นนายกรัฐมนตรี ตัวเมดเวเดฟถูกมองว่าเป็นเสมือนหุ่นเชิดของปูติน เมื่อเมดเวเดฟดำรงตำแหน่งครบวาระในปี 2012 ปูตินก็กลับมาลงสมัครชิงตำแหน่งประธานาธิบดีและได้รับเลือกตั้งอีกครั้ง เมื่อปูตินเป็นประธานาธิบดีครั้งที่สองแล้ว ก็ตั้งเมดเวเดฟเป็นนายกรัฐมนตรี จึงถูกสื่อเรียกการเข้ารับตำแหน่งของทั้งสองในครั้งนั้นว่าเป็น "การสลับตำแหน่ง"</doc>
