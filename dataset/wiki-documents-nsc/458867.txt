<doc id="458867" url="https://th.wikipedia.org/wiki?curid=458867" title="การเลือกตั้งผู้ว่าราชการกรุงเทพมหานคร พ.ศ. 2533">การเลือกตั้งผู้ว่าราชการกรุงเทพมหานคร พ.ศ. 2533 การเลือกตั้งผู้ว่าราชการกรุงเทพมหานคร พ.ศ. 2533 นับเป็น การเลือกตั้งผู้ว่าราชการกรุงเทพมหานคร เป็นครั้งที่ 3 สืบเนื่องจากการดำรงตำแหน่งผู้ว่าราชการกรุงเทพมหานครของ พลตรี จำลอง ศรีเมือง ที่มีมาตั้งแต่ปลายปี พ.ศ. 2528 ครบวาระ 4 ปี ในปี พ.ศ. 2533 โดยการเลือกตั้งกำหนดมีขึ้นในวันอาทิตย์ที่ 7 มกราคม พ.ศ. 2533 ในการเลือกตั้งครั้งนี้ มีผู้สมัครทั้งสังกัดพรรคการเมืองและไม่สังกัดพรรคการเมือง ผู้สมัครที่โดดเด่นและได้รับการจับตามอง คือ พล.ต.จำลอง ศรีเมือง อดีตผู้ว่าฯ ในสังกัดพรรคพลังธรรมของตัวเอง และนายเดโช สวนานนท์ พรรคประชากรไทย ขณะที่ผู้สมัครอิสระ ได้แก่ นายวรัญชัย โชคชนะ เป็นต้น ผลการออก ปรากฏว่า พล.ต.จำลอง ได้รับเลือกอีกครั้ง ด้วยคะแนน 703,671 คะแนน คิดเป็นร้อยละ 35.85 ถือว่ามากกว่าการเลือกตั้งครั้งที่แล้ว จากจำนวนผู้ออกมาใช้สิทธิคิดเป็นร้อยละ 60 จากทั้งหมด 36 เขตของกรุงเทพมหานคร ได้ดำรงตำแหน่งผู้ว่าราชการกรุงเทพมหานคร เป็นสมัยที่สอง ขณะที่การเลือกตั้งสมาชิกสภากรุงเทพมหานคร (ส.ก.) ที่มีขึ้นพร้อมกัน ก็ปรากฏว่าพรรคพลังธรรมได้รับเลือกมากที่สุดถึง 50 ที่นั่ง จากทั้งหมด 57 ที่นั่ง นับว่ามากกว่าครั้งที่แล้ว ที่ได้เพียง 9 ที่นั่งเท่านั้น และในอีกหนึ่งสัปดาห์ต่อมา ก็มีการเลือกตั้งสมาชิกสภาเขตกรุงเทพมหานคร (ส.ข.) ก็ปรากฏว่า พรรคพลังธรรมได้รับเลือกมากที่สุดอีก ถึง 184 ที่นั่ง จากทั้งหมด 220 ที่นั่ง แต่อย่างไรก็ตาม การเลือกตั้งนี้ พล.ต.จำลอง ก็ได้รับการโจมตีว่า มีส่วนร่วมในเหตุการณ์นองเลือดเมื่อวันที่ 6 ตุลาคม พ.ศ. 2519 ซึ่งเจ้าตัวได้ปฏิเสธว่า ไม่มีอิทธิพลมากถึงขนาดนั้น และการดำรงตำแหน่งครั้งนี้ของ พล.ต.จำลอง ก็มิได้อยู่จนครบวาระ เมื่อได้ลาออกเมื่อวันที่ 21 มกราคม พ.ศ. 2535 เพื่อลงรับเลือกตั้งเป็นการทั่วไปครั้งใหญ่เมื่อวันที่ 22 มีนาคม ปีเดียวกัน ก่อนหน้าที่จะเกิดเหตุการณ์พฤษภาทมิฬไม่นาน รวมระยะเวลาของการดำรงตำแหน่งสองสมัยเป็นระยะเวลา 6 ปี</doc>
