<doc id="630191" url="https://th.wikipedia.org/wiki?curid=630191" title="เรดิโอแอ็กทีฟ (เพลงอิแมจินดรากอนส์)">เรดิโอแอ็กทีฟ (เพลงอิแมจินดรากอนส์) "เรดิโอแอ็กทีฟ" เป็นเพลงของวงดนตรีร็อกชาวอเมริกัน อิแมจินดรากอนส์ จากอัลบั้มอีพี คอนทินิวด์ไซเลนซ์ และต่อมาอยู่ในสตูดิโออัลบั้ม ไนต์วิชันส์ เพลงเป็นลำดับแรกในอัลบั้ม "เรดิโอแอ็กทีฟ" ถูกปล่อยทางวิทยุครั้งแรกวันที่ 2 เมษายน ค.ศ. 2012 และอีกครั้งในวันที่ 29 ตุลาคม ค.ศ. 2012 ในด้านดนตรี "เรดิโอแอ็กทีฟ" เป็นเพลงแนวอัลเทอร์เนทีฟที่มีส่วนผสมของดนตรีอิเล็กทรอนิกส์ร็อกและดั๊บสเตป เนื้อเพลงธีมเกี่ยวกับโลกหลังพยากรณ์และนักปฏิวัติแบบกำกวม เพลงได้รับคำยกย่องจากเหล่านักวิจารณ์ โดยยกย่องเรื่องการผลิต เนื้อเพลงและเสียงร้อง กล่าวว่าเป็นไฮไลต์ของอัลบั้ม เนื่องจากมีการโฆษณาอย่างหนักหน่วง เพลงกลายเป็นเพลงที่ประสบความสำเร็จอย่างยาวนาน (sleeper hit) ขึ้นสูงสุดที่อันดับ 3 บนชาร์ตบิลบอร์ดฮอต 100 และอยู่บนชาร์ตได้นานมากกว่า 1 ปีครึ่ง กลายเป็นซิงเกิลแรกที่ติดสิบอันดับแรกและทำลายสถิติเพลงที่ใช้เวลานานที่สุดในการขึ้นถึงห้าอันดับแรก ปัจจุบันเป็นเพลงที่อยู่บนชาร์ตบิลบอร์ดฮอต 100 ได้มากที่สุดถึง 87 สัปดาห์ เป็นซิงเกิลที่ขายดีอันดับ 3 ในปี ค.ศ. 2013 และเป็นเพลงอันดับที่ 3 จากการจัดอันดับเพลงสิ้นปีของบิลบอร์ดในปี ค.ศ. 2013 รองจากเพลง "ธริฟต์ช็อป" และ "เบลอด์ลายส์" เพลงขึ้นอันดับหนึ่งในสวีเดน และติดยี่สิบอันดับแรกในหลายประเทศ เช่น ออสเตรเลีย แคนาดา นิวซีแลนด์ และสหราชอาณาจักร กลายเป็นซิงเกิลที่ประสบความสำเร็จมากที่สุดจนปัจจุบัน "เรดิโอแอ็กทีฟ" ได้เข้าชิงรางวัลแกรมมี 2 สาขา ได้แก่ Record of the Year และ Best Rock Performance และชนะรางวัลสาขา Best Rock Performance เป็นครั้งแรกที่เพลงของอิแมจินดรากอนส์ได้เข้าชิงรางวัล นอกจากนี้ยังมีเพลงเวอร์ชันทำใหม่ที่ได้เพื่อนร่วมค่ายเพลงและแร็ปเปอร์ชาวอเมริกัน เคนดริก ลามาร์ มาร้องร่วม และถูกออกจำหน่ายทางไอทูนส์</doc>
