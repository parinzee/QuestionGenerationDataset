<doc id="127507" url="https://th.wikipedia.org/wiki?curid=127507" title="จักรยานสีแดง">จักรยานสีแดง จักรยานสีแดง (Red Bike Story) ภาพยนตร์ของแกรมมี่ฟิล์ม ออกฉายเมื่อปี พ.ศ. 2540 กำกับโดยยุทธนา มุกดาสนิท นำแสดงโดยนักแสดงและนักร้องชื่อดังอย่าง มอส ปฏิภาณ ปฐวีกานต์ และ อมิตา ทาทา ยัง พร้อมด้วยแชมเปญ เอ็กซ์ บทภาพยนตร์ดัดแปลงมาจากนวนิยายเรื่อง จักรยานแดงในรั้วเขียว ของดำรงค์ อารีกุล ภาพยนตร์ทำรายได้ 49 ล้านบาทเรื่องย่อ เรื่องย่อ. จักรยานสีแดง เป็นเรื่องราวของวาที (ปฏิภาณ ปฐวีกานต์) ชายหนุ่มที่เพิ่งก้าวเข้าสู่ชีวิตมหาวิทยาลัย และมีเพื่อนสนิทร่วมห้องในหอพักด้วยกันคือ สุคนธ์ และวาทียังมีเพื่อนสนิทหญิงอีกคนหนึ่ง คือ ขม (ทาทา ยัง) ที่รู้จักกันโดยบังเอิญจากการสับกระเป๋ากัน และเมื่อนำมาแลกคืนกัน ทั้งคู่ก็รู้จักกันและสนิทกันแต่นั้นมา วาทีหลงรักเปรี้ยว (แชมเปญ เอกซ์) นักศึกษาเจ้าของจักรยานสีแดง ในขณะที่สุคนธ์ก็หลงรักอาจารย์ญาดา ที่สอนอยู่ในมหาวิทยาลัย วาทีตามจีบเปรี้ยวด้วยวิธีต่าง ๆ จนวาทียืมจักรยานของเปรี้ยวมาใช้ได้ในที่สุด แต่ด้วยความที่วาทีนำกุญแจไปไขจักรยานผิดคัน ทำให้วาทีถูกตั้งข้อกล่าวหาว่าเป็นขโมย และถูกรุ่นพี่ปกครองของมหาวิทยาลัย ซึ่งหมั่นไส้ตัววาทีอยู่แล้ว พิพากษาให้มีความผิด และจะโดนลงโทษด้วยการถีบตกน้ำ ในตอนแรกเปรี้ยวไม่ยอมมาเป็นพยานให้ว่า ให้ยืมจักรยานแก่วาที ขมเป็นห่วงวาที จึงพูดเกลี้ยกล่อมให้เปรี้ยวมาเป็นพยาน และวาทีก็รอดจากการถูกลงโทษในที่สุด จากเหตุการณ์ในครั้งนั้นทำให้วาทีได้คบกับเปรี้ยว ส่วนความรักของสุคนธ์และครูญาดาก็กำลังไปได้สวย ความรักของวาทีกับเปรี้ยวมาถึงจุดจบ มื่อเปรี้ยวตัดสินใจไปเรียนเมืองนอก และเลิกคบกับวาที ทำให้วาทีรู้สึกเศร้าและไม่เป็นอันทำอะไร ในขณะที่ครูญาดาไปหมั้นกับชายคนหนึ่ง ทำให้สุคนธ์ก็ช้ำในความรัก และตัดสินใจลาออกจากมหาวิทยาลัย วาทีรู้สึกสูญเสียทั้งแฟน และเพื่อน จนไม่เป็นอันเรียน และคะแนนของวาทีก็เสี่ยงที่จะโดนรีไทร์ โดยต้องวัดดวงในการสอบครั้งสุดท้าย ขมตัดสินใจเข้ามาช่วยเหลือวาที ด้วยการติวเข้มสำหรับการสอบที่จะมาถึง ระหว่างการติวเข้มนี้เอง วาทีก็ค้นพบว่าจักรยานสีแดงที่ถูกคันของตนไม่ใช่เปรี้ยว แต่เป็นขม เจ้าของจักรยานสีแดงอีกคัน ที่คอยช่วยเหลือตัวเองมาตลอด และเรื่องก็จบลงด้วยความรักอันสมหวังของวาทีกับขม พร้อมกับการสอบผ่านของวาที และการได้รับการยอมรับจากรุ่นพี่ปกครองที่มีความพยายามในเรื่องเรียนนักแสดงนักแสดง. - ปฏิภาณ ปฐวีกานต์ - อมิตา ยัง - ทรงวิทย์ จิรโศภิน - กัลยา เลิศเกษมทรัพย์ - เอกชัย เอื้อสังคมเศรษฐ์ - รัฐพล จุลเปมะ - จันทร์เพ็ญ อินทะจักร์ - มนัส พันธ์จำนงค์ความสำเร็จความสำเร็จ. - จักรยานสีแดงสร้างประวัติศาสตร์ทำลายสถิติมีผู้เข้าชมสูงสุดในวันฉายวันแรก - ได้รับการเสนอชื่อเข้าชิงรางวัลพระราชทานพระสุรัสวดี หรือ รางวัลตุ๊กตาทอง ครั้งที่ 29 ประจำปี 2540 สาขานักแสดงนำชายยอดเยี่ยม โดย ปฏิภาณ ปฐวีกานต์ - ได้รับการเสนอชื่อเข้าชิงรางวัลพระราชทานพระสุรัสวดี หรือ รางวัลตุ๊กตาทอง ครั้งที่ 29 ประจำปี 2540 สาขานักแสดงนำหญิงยอดเยี่ยม โดย อมิตา ยัง - ได้รับรางวัลภาพยนตร์แห่งชาติ สุพรรณหงส์ หรือ รางวัลภาพยนตร์แห่งชาติ ครั้งที่ 7 ประจำปี 2540 สาขาเพลงนำยอดเยี่ยม จาก เพลงจักรยานสีแดง โดย วงโลโซ - ได้รับรางวัล Thailand Blockbuster Entertainment Awards สาขา ดารานำฝ่ายชายยอดนิยม โดย ปฏิภาณ ปฐวีกานต์ - ได้รับรางวัล Thailand Blockbuster Entertainment Awards สาขา ดารานำฝ่ายหญิงยอดนิยม โดย อมิตา ยัง - 'จักรยานสีแดง' เป็นภาพยนตร์ไทยเรื่องแรกที่เอชบีโอซื้อลิขสิทธิ์ เพื่อนำไปแพร่ภาพออกอากาศทั่วเอเชีย ทางช่อง "ซีนีแม็กซ์"</doc>
