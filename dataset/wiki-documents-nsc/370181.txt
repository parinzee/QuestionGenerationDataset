<doc id="370181" url="https://th.wikipedia.org/wiki?curid=370181" title="นที ธีระโรจนพงษ์">นที ธีระโรจนพงษ์ นที ธีระโรจนพงษ์ เป็นผู้ที่เคลื่อนไหวทางการเมืองและสังคมในประเด็นเกี่ยวกับเรื่องบุคคลที่มีความหลากหลายทางเพศ เกิดเมื่อวันที่ 31 ตุลาคม พ.ศ. 2499 ในครอบครัวคนไทยเชื้อสายจีน ที่อำเภอสองพี่น้อง จังหวัดสุพรรณบุรี โดยเป็นลูกชายคนสุดท้องของครอบครัวนายเซ่หลี และนางกิม แซ่ตั้ง จบชั้นประถมศึกษาที่โรงเรียนวัดทุ่งคอก (สุวรรณสาธุกิจ) จากนั้นมาต่อชั้นมัธยมศึกษาตอนต้นที่โรงเรียนกำแพงแสนวิทยา จังหวัดนครปฐม และชั้นมัธยมศึกษาตอนปลายที่โรงเรียนทวีธาภิเศก กรุงเทพมหานคร จบปริญญาตรีด้านเทคนิคการแพทย์ จากคณะแพทยศาสตร์ จุฬาลงกรณ์มหาวิทยาลัย และจบปริญญาโทด้านเศรษฐศาสตร์การเมือง จากคณะสังคมศาสตร์ มหาวิทยาลัยเชียงใหม่ ด้วยเกรดเฉลี่ย 4.00 เมื่อเรียนจบปริญญาตรีแล้ว ได้ทำงานที่เกี่ยวข้องกับวิชาที่เรียนมาอยู่เพียง 5 ปีเท่านั้น จากนั้นก็ไปเรียนต่อทางด้านแจ๊ซแดนซ์ ที่เมืองบอสตัน สหรัฐอเมริกา กลับมาพำนักที่ประเทศไทยเมื่อปี พ.ศ. 2528 โดยตั้งกลุ่มคณะนักแสดงเผยแพร่แจ๊ซแดนซ์ให้เป็นที่รู้จักในวงกว้าง ในนามของ "กลุ่มเส้นสีขาว" ในฐานะนักแสดงนำและรณรงค์เรื่องโรคเอดส์ ในปี  พ.ศ. 2547 ได้ตั้งกลุ่มเกย์การเมืองไทย โดยดำรงตำแหน่งเป็นประธาน เพื่อผลักดันกลุ่มคนรักเพศเดียวกันเข้าสู่กิจกรรมทางการเมือง ซึ่งบทบาทของนทีมักจะเป็นผู้ที่ออกมาให้ความเห็นหรือเคลื่อนไหวเกี่ยวกับประเด็นทางเพศหรือประเด็นของบุคคลเพศที่สามอยู่บ่อย ๆ ซึ่งก็มีผู้วิพากษ์วิจารณ์อยู่บ่อย ๆ บ้างก็ตั้งข้อสังเกตว่าทำไปเพราะอยากดังหรือเปล่า ในการเลือกตั้งสมาชิกวุฒิสภา เมื่อปี พ.ศ. 2549 ได้ลงรับสมัครเลือกตั้งในพื้นที่กรุงเทพมหานคร ได้เบอร์ 14 แต่ไม่ได้รับการเลือกตั้ง ปัจจุบัน เป็นผู้เสนอแนวความคิดเรื่อง "กุลเกย์" ออกสู่สังคม โดยมีความหมายถึง การให้บุคคลที่เป็นเกย์หรือกะเทย มีบุคลิกเรียบร้อย ไม่ก้าวร้าวไม่หยาบคาย เป็นต้น ชีวิตส่วนตัว เป็นบุคคลที่ยอมรับว่าตัวเองเป็นบุคคลเพศที่สามมาตั้งแต่เด็ก ๆ โดยเรียกตัวเองว่า "เกย์นที" ปัจจุบันพำนักอยู่ที่จังหวัดเชียงใหม่ ซึ่งเจ้าตัวให้เหตุผลว่าชื่นชอบในวัฒนธรรมแบบล้านนา โดยใช้ชีวิตอยู่กับคนรักซึ่งเป็นผู้ชายมาแล้วนานกว่า 20 ปี และมีตำแหน่งเป็นเลขานุการของกลุ่มเชียงใหม่อารยะด้วย</doc>
