<doc id="360278" url="https://th.wikipedia.org/wiki?curid=360278" title="20 ปี คาราบาว เรื่องราวของคน ดนตรี และเขาควาย">20 ปี คาราบาว เรื่องราวของคน ดนตรี และเขาควาย 20 ปี คาราบาว เรื่องราวของคน ดนตรี และเขาควาย เป็นการจัดคอนเสิร์ตใหญ่เนื่องในโอกาสครบรอบ 20 ปีของวงคาราบาว เมื่อวันศุกร์ที่ 21 และวันเสาร์ที่ 22 กุมภาพันธ์ พ.ศ. 2546 ณ ห้องเพลนนารี ฮอลล์ ศูนย์การประชุมแห่งชาติสิริกิติ์ ซึ่งเป็นการกลับมารวมตัวอีกครั้งของสมาชิกวงคาราบาวยุคคลาสสิกไลน์อัพ และเป็นครั้งแรกที่แสดงร่วมกับสมาชิกวงในยุคปัจจุบัน พร้อมด้วยวงดนตรีออเคสตร้ากว่า 40 ชีวิต ตลอดการแสดง โดยแสดงทั้งหมด 3 รอบ คือ 19.30 น. วันที่ 21 กุมภาพันธ์, 14.00 น. วันที่ 22 กุมภาพันธ์ และ 19.30 น. วันที่ 22 กุมภาพันธ์ บัตรราคา 800, 1500 และ 2,000 บาท เริ่มจำหน่ายบัตรตั้งแต่วันศุกร์ที่ 24 มกราคม ปีเดียวกัน ผ่านทางไทยทิคเก็ตมาสเตอร์รูปแบบการแสดง รูปแบบการแสดง. คอนเสิร์ตฉลอง 20 ปี คาราบาว มีชื่อเต็มว่า 20 ปี คาราบาว เรื่องราวของคน ดนตรี และเขาควาย เดิมทางวงคาราบาวกำหนดจะจัดแสดงภายในปี พ.ศ. 2544 ซึ่งตรงกับอายุ 20 ปีของวง แต่เนื่องจากทางวงยังมีภารกิจต่างๆ รวมถึงธุรกิจเครื่องดื่มชูกำลัง คาราบาวแดง จึงเลื่อนมาแสดงคอนเสิร์ตครั้งนี้ในต้นปี พ.ศ. 2546 โดยมี แมทชิ่ง เอ็นเตอร์เทนเมนท์ ของ สมชาย ชีวสุทธานนท์ เป็นผู้จัดคอนเสิร์ต และชนินทร์ โปสาภิวัฒน์ แห่ง นินจารีเทิร์น เป็นโปรเจ็กต์ไดเร็กเตอร์ มีผู้สนับสนุนการจัดคอนเสิร์ต คือ เบียร์ช้าง , คาราบาวแดง , เป๊ปซี่ และ ได้รับเกียรติจากศิลปินท่านอื่น ๆ อาทิ พงษ์เทพ กระโดนชำนาญ และ พงษ์สิทธิ์ คำภีร์ มาเป็นแขกรับเชิญร่วมแสดงด้วย บรรยากาศการแสดงสดครั้งนี้ เป็นการแสดงภายในร่ม เช่นเดียวกับคอนเสิร์ตคนคาราบาว เมื่อปี พ.ศ. 2534 โดยทางผู้จัดมีความตั้งใจจะให้ผู้เข้าชมหรือแฟนเพลงคาราบาวทุกรุ่น ได้ร่วมจารึกและจดจำกับตำนานวงดนตรีเพื่อชีวิตที่ยิ่งใหญ่ อันสืบเนื่องมาจากคอนเสิร์ตทำโดยคนไทย เหตุการณ์ประวัติศาสตร์ทางดนตรีกลางแจ้งในต้นปี พ.ศ. 2528 ซึ่งกลายเป็นภาพที่ยังคงอยู่ในความทรงจำ และเป็นตำนานเล่าขานไม่รู้จบ โดยมีการฉายวิดีโอคอนเสิร์ตทำโดยคนไทย รวมทั้งนิทรรศการเรื่องราวของคาราบาวตลอดระยะเวลา 20 ปีที่ผ่านมาหน้างานอีกด้วย ความพิเศษของคอนเสิร์ตอยู่ที่ความอลังการของงานสร้าง โดยมีวงดนตรีออเคสตร้ากว่า 40 ชิ้นภายใต้การอำนวยเพลงของ สราวุธ เลิศปัญญานุช มาบรรเลงร่วมกับวงคาราบาวตลอดการแสดง ด้วยระบบเสียงที่ดีที่สุดและลีลาการแสดงที่ไม่เคยสัมผัสมาก่อน ซึ่งเล็ก - ปรีชา ชนะภัย รับหน้าที่กำกับดนตรี ในส่วนของเทคนิคภาพ มีการฉายภาพเรื่องราว 20 ปีของวงคาราบาว เทียบกับเหตุการณ์ประวัติศาสตร์ในแต่ละปีไว้ตอนเปิดการแสดง และ ภาพยนตร์ประกอบเพลง เรฟูจี, ทับหลัง และ เจ้าตาก 3 เพลงรวมกันในแบบพาโนรามา จากการกำกับภาพของ สุรัสวดี เชื้อชาติ อดีตนักร้องนาม มาม่า บลูส์ และผู้กำกับภาพยนตร์โฆษณาเครื่องดื่มชูกำลัง คาราบาวแดง ซึ่งถือได้ว่าเป็นไฮไลต์สำคัญของการแสดงที่น่าประทับใจ สมาชิกวงคาราบาวที่มารวมตัวครั้งนี้มีทั้งสมาชิกยุคคลาสสิกไลน์อัพและสมาชิกยุคปัจจุบัน รวมทั้งหมดจำนวน 11 คน ขาดเพียง อ.ธนิสร์ ศรีกลิ่นดี ที่ติดธุระสำคัญที่[ประเทศญี่ปุ่น โดยทางวงได้มอบหมายให้สมาชิกยุคหลังมารับหน้าที่แทนคนที่ขาด คือ อ้วน - ธนะสิทธิ์ พันธุ์พงษ์ไทย โดยอ้วนมีเวลาฝึกซ้อมแซกโซโฟนเพียง 3 วันก่อนการแสดงเท่านั้น ทั้งนี้ทางวงได้นำเสนอบทเพลงตั้งแต่อัลบั้มชุดแรกจนถึงอัลบั้มชุดนักสู้ผู้ยิ่งใหญ่ รวมถึง เพลงไม่มีวันตาย ที่ทางวงแต่งขึ้นและเรียบเรียงเพื่อการแสดงสดครั้งนี้โดยเฉพาะ สำหรับผู้ที่ซื้อบัตรชมคอนเสิร์ตราคา 1,500 บาท และ 2,000 บาท จะได้รับของที่ระลึกอภินันทนาการ คือ ซีดีรอมบรรจุเนื้อเพลงและคอร์ดกีต้าร์ โดยผ่านการตรวจสอบความถูกต้องเรียบร้อยจากวงคาราบาว ในบรรดาผู้ชมคอนเสิร์ต 20 ปี คาราบาว มีบุคคลสำคัญและดารานักแสดงเข้าร่วมชม อาทิ ฉัตรชัย เปล่งพานิช , สินจัย เปล่งพานิช , ศรัณยู วงษ์กระจ่าง , หัทยา วงษ์กระจ่าง และ กร ทัพพะรังสี ซึ่งเป็นแขกรับเชิญกิตติมศักดิ์บนเวทีคอนเสิร์ตด้วย ภายหลังได้มีการนำเทปคอนเสิร์ตดังกล่าว รวมทั้งเบื้องหลังการแสดง มาจัดจำหน่ายในรูปแบบ เทปคลาสเซ็ท , ซีดี , วีซีดี คอนเสิร์ต และ วีซีดี คาราโอเกะ โดยทาง วอร์นเนอร์ มิวสิก ไทยแลนด์ มีการบันทึกภาพและเสียงจากคอนเสิร์ตอย่างพิถีพิถันและประณีตที่สุด โดยใช้ทีมงานกว่า 100 ชีวิต กล้องบันทึกภาพกว่า 20 ตัว และ ทีมบันทึกเสียงจากประเทศฮ่องกง เพื่อให้ภาพประวัติศาสตร์มีความคมชัด สมบูรณ์แบบ และประทับใจแฟนเพลงมากที่สุดสมาชิกที่ขึ้นเล่นคอนเสิร์ตสมาชิกที่ขึ้นเล่นคอนเสิร์ต. - ยืนยง โอภากุล : กีตาร์, ร้องนำ - กีรติ พรหมสาขา ณ สกลนคร : กีตาร์, เพอร์คัสชั่น, ร้องนำ - ปรีชา ชนะภัย : กีตาร์, แบนโจ, คีย์บอร์ด, ร้องนำ - อำนาจ ลูกจันทร์ : กลอง - เทียรี่ เมฆวัฒนา : กีตาร์,ร้องนำ - อนุพงษ์ ประถมปัทมะ : เบส, ร้องนำ - ลือชัย งามสม : คีย์บอร์ด, ทรัมเป็ต - ชูชาติ หนูด้วง : กลอง - ขจรศักดิ์ หุตะวัฒนะ :กีตาร์, แมนโดลิน - ศยาพร สิงห์ทอง :เพอร์คัสชั่น - ธนะสิทธิ์ พันธุ์พงษ์ไทย :เพอร์คัสชั่น, ขลุ่ย, แซกโซโฟน (แทน ธนิสร์ ศรีกลิ่นดี)นักดนตรีร่วมงานนักดนตรีร่วมงาน. - Bangkok Light Orchestra Band อำนวยเพลงโดย สราวุธ เลิศปัญญานุช - คณาคำ อภิรดี : ประสานเสียง - ปาลิดา วาศนรุ่งเรือง : ประสานเสียงศิลปินรับเชิญศิลปินรับเชิญ. - พงษ์เทพ กระโดนชำนาญ - พงษ์สิทธิ์ คำภีร์ - กร ทัพพะรังสี (เฉพาะรอบ 14.00 น.วันที่ 22 กุมภาพันธ์)รายชื่อเพลงรายชื่อเพลง. 1. Intro : เปิดใจทะเล 2. มนต์เพลงคาราบาว 3. ลุงขี้เมา 4. กัญชา 5. วณิพก 6. ท.ทหารอดทน 7. สัญญาหน้าฝน 8. แม่สาย 9. คนเก็บฟืน 10. กระถางดอกไม้ให้คุณ 11. สามช่าคาราบาว 12. เดือนเพ็ญ 13. ไม้ไผ่ 14. ทะเลใจ 15. แร้งคอย 16. คนล่าฝัน 17. คนกับหมา (พงษ์เทพ กระโดนชำนาญ) 18. ซาอุดร (พงษ์สิทธิ์ คำภีร์) 19. ตลอดเวลา (พงษ์สิทธิ์ คำภีร์) 20. เมดเล่ย์ : ทับหลัง / เจ้าตาก / เรฟูจี 21. ยายสำอาง 22. เต่า 23. แม่สาว 24. หลวงพ่อคูณ 25. เมด อิน ไทยแลนด์ 26. คนไทยหรือเปล่า 27. นักสู้ผู้ยิ่งใหญ่ 28. เพลงไม่มีวันตาย (เพลงพิเศษสำหรับงานคอนเสิร์ต 20 ปี คาราบาว) 29. บัวลอยความในใจจากสมาชิกวงคาราบาวความในใจจากสมาชิกวงคาราบาว. - แอ๊ด คาราบาว ความยิ่งใหญ่ของควายเฒ่า ที่ถูกบันทึกไว้ในประวัติศาสตร์ดนตรีเมืองไทย...- เล็ก คาราบาว ผมชินกับชีวิตนักดนตรี และไม่อยากเลิกเล่นดนตรี ถ้ามีกำลังที่จะทำได้ ผมอยากเล่นดนตรีไปเรื่อย ๆ- เทียรี่ คาราบาว ขอบคุณแฟนเพลงทุกท่านที่ให้การสนับสนุนวงคาราบาวมาตลอด- อ๊อด คาราบาว ขอให้เราพบกันอีกในคอนเสิร์ตครั้งต่อไป จนกว่าจะหมดลมหายใจ- เขียว คาราบาว ได้มีโอกาสกลับมายืนอยู่บนเวทีกับเพื่อน ๆ และได้เจอกับแฟนเพลง...คิดถึงวันเวลาเก่า ๆ- เป้า คาราบาว 20 กว่าปีของคาราบาวมันเป็นการเดินทางที่ยาวนาน และเป็นตำนานหนึ่งของวงดนตรีเมืองไทย- โก้ คาราบาว ดีใจและภูมิใจในคอนเสิร์ต 20 ปี ครั้งนี้ที่ได้ร่วมเล่น- อ้วน คาราบาว รู้สึกครั้งแรกคือดีใจมากเพราะตลอด 2 ปีที่อยู่กับวงนี้ยังไม่เคยมีคอนเสิร์ตใหญ่ ๆ อย่างนี้เลย- หมี คาราบาว มีความสุขที่ได้ร่วมเล่นคอนเสิร์ตกับคาราบาว 20 ปี ด้วยความจริงใจ- ดุก คาราบาว ฝากคาราบาวไว้ในความรู้สึกของทุกท่าน พวกเราจะทำเพลงต่อไปเรื่อย ๆ จนกว่าจะตายในหน้าที่- น้อง คาราบาว ดีใจมากที่ได้เล่นคอนเสิร์ต 20 ปี กับพวกพี่ ๆ ทุกคนครับ พวกพี่ ๆ คืออาจารย์ของผมครับ</doc>
