<doc id="153202" url="https://th.wikipedia.org/wiki?curid=153202" title="เจ้าจอมมารดาสำลี ในสมเด็จพระบวรราชเจ้ามหาเสนานุรักษ์">เจ้าจอมมารดาสำลี ในสมเด็จพระบวรราชเจ้ามหาเสนานุรักษ์ เจ้าจอมมารดาสำลี หรือ พระองค์เจ้าหญิงสำลีวรรณ เป็นพระราชธิดาในสมเด็จพระเจ้ากรุงธนบุรี และเป็นพระสนมในสมเด็จพระบวรราชเจ้ามหาเสนานุรักษ์ วังหน้าในรัชกาลที่ 2 พระองค์เจ้าหญิงสำลีวรรณ เป็นพระราชธิดาพระองค์ที่ 17 ในสมเด็จพระเจ้ากรุงธนบุรี ประสูติแต่เจ้าจอมมารดาอำพัน พระสนมเอก (เจ้าจอมมารดาอำพัน เป็นธิดาของเจ้าอุปราชจันทร์ แห่งเมืองนครศรีธรรมราช เป็นต้นสกุล "จันทโรจวงศ์") มีพระเชษฐาร่วมเจ้าจอมมารดาคือ พระองค์เจ้าชายอรนิกา (พระราชโอรสพระองค์ที่ 9 ในสมเด็จพระเจ้ากรุงธนบุรี) เจ้าจอมมารดา พระองค์เจ้าหญิงสำลีวรรณ มีพระราชโอรสพระราชธิดากับสมเด็จพระบวรราชเจ้ามหาเสนานุรักษ์ ทั้งสิ้น 6 พระองค์ คือ- พระองค์เจ้าชาย (ไม่ปรากฏพระนาม) ประสูติปีกุน พ.ศ. 2334 สิ้นพระชนม์ในรัชกาลที่ 1 - พระองค์เจ้าหญิงประชุมวงศ์ ประสูติปีขาล พ.ศ. 2337 สิ้นพระชนม์ในรัชกาลที่ 4 - พระองค์เจ้าหญิงนัดดา ประสูติปีมะโรง พ.ศ. 2339 สิ้นพระชนม์ในรัชกาลที่ 4 ปีมะเส็ง พ.ศ. 2400 - พระองค์เจ้าหญิงขนิษฐา ประสูติ พ.ศ. 2341 สิ้นพระชนม์ในรัชกาลที่ 5 เมื่อวันพฤหัสบดี แรม 4 ค่ำ เดือนยี่ ปีชวด พ.ศ. 2419 - พระองค์เจ้าพงศ์อิศเรศร์ ทรงเป็นต้น - พระองค์เจ้าหญิงนฤมล ประสูติปีชวด พ.ศ. 2347 สิ้นพระชนม์ในรัชกาลที่ 2 พระองค์เจ้าหญิงสำลีวรรณ ถูกสำเร็จโทษด้วยท่อนจันทน์ที่วัดปทุมคงคา ในรัชกาลที่ 2 พร้อมกับพระเชษฐา คือพระองค์เจ้าอรนิกา ในคราวเดียวกับสมเด็จเจ้าฟ้าอภัยธิเบศร์ กรมขุนกระษัตรานุชิต (เจ้าฟ้าเหม็น) พระราชโอรสในสมเด็จพระเจ้ากรุงธนบุรี ซึ่งประสูติแต่สมเด็จพระเจ้าบรมวงศ์เธอ เจ้าฟ้าฉิมใหญ่ เมื่อวันพุธ ขึ้น 5 ค่ำ เดือน 10 จ.ศ. 1171 ตรงกับวันที่ 13 กันยายน พ.ศ. 2352 เนื่องจากทรงถูกฟ้องร้องว่าคิดวางแผนก่อการกบฏ</doc>
