<doc id="918662" url="https://th.wikipedia.org/wiki?curid=918662" title="ฮาน โซโล: ตำนานสตาร์ วอร์ส">ฮาน โซโล: ตำนานสตาร์ วอร์ส ฮาน โซโล: ตำนานสตาร์ วอร์ส () เป็นภาพยนตร์บันเทิงคดีวิทยาศาสตร์แนวผจญภัยแบบคาวบอยอวกาศ โดยมีฮาน โซโล จากเรื่องแต่งชุดสตาร์ วอร์ส เป็นตัวละครนำ กำกับโดย Phil Lord & Christopher Miller ร่วมกับ Ron Howard เขียนบทโดย Lawrence Kasdan และ Jon Kasdan ผลิตโดยลูคัสฟิล์ม และจัดจำหน่ายโดยวอลท์ดิสนีย์สตูดิโอโมชั่นพิคเจอร์ส เป็นภาพยนตร์ลำดับที่สองในชุดภาพยนตร์ตอนเดี่ยวของสตาร์ วอร์ส ต่อจาก ที่ออกฉายเมื่อ พ.ศ. 2559 แต่ไม่ได้เป็นเรื่องราวที่ดำเนินต่อกันแต่อย่างใด โดยภาพยนตร์เรืองนี้เล่าเรื่องเหตุการณ์ในช่วงก่อนเหตุการณ์ในภาพยนตร์สตาร์ วอร์สภาคแรก เป็นเรื่องราวของฮาน โซโลวัยหนุ่ม และชิวแบคคา และการได้พบกับแลนโด้ คาลริสเซียน และยานมิลเลนเนียม ฟาลคอน นำแสดงโดย Alden Ehrenreich รับบทโซโล และนักแสดงคนอื่นๆ ได้แก่ Woody Harrelson, Emilia Clarke, Donald Glover, Thandie Newton, Phoebe Waller-Bridge, Joonas Suotamo, และ Paul Bettany จอร์จ ลูคัส ได้เริ่มวางแผนการสร้างภาพยนตร์เรื่องนี้ตั้งแต่ พ.ศ. 2555 โดยได้ว่าจ้างลอว์เรนซ์ แคสแดน มาเขียนบท ต่อมาหลังจากแคสแดนต้องไปเขียนบทภาพยนตร์เรื่อง อุบัติการณ์แห่งพลัง ลูกของเขาคือโจนาธาน แคสแดน ก็เข้ามารับหน้าที่เขียนบทต่อจนเสร็จ การถ่ายทำหลักเริ่มขึ้นตั้งแต่มกราคม 2017 ที่ไพน์วู้ดสตูดิโอ โดยในช่วงแรกมีผู้กำกับคือฟิล ลอร์ด และคริสโตเฟอร์ มิลเลอร์ ซึ่งต่อมาได้ "ถอนตัว" ออกจากโครงการไปเมื่อมิถุนายน 2017 หลังจาก "มีความคิดเห็นแตกต่างด้านงานสร้างสรรค์" กับบริษัทลูคัสฟิล์ม โดยมีรอน ฮาวเวิร์ด เข้ามารับช่วงเป็นผู้กำกับต่อ ทุนสร้างของภาพยนตร์เรื่องนี้สูงถึงกว่า 250 ล้านดอลลาร์สหรัฐ ทำให้กลายเป็นภาพยนตร์ที่มีทุนสร้างสูงที่สุดเรื่องหนึ่งในประวัติศาสตร์ และผู้จัดจำหน่ายจะต้องทำรายได้ให้ได้ไม่น้อยกว่า 500 ล้านดอลลาร์สหรัฐ จึงจะคืนทุน ภาพยนตร์เรื่องนี้ออกฉายครั้งแรกที่ลอสแอนเจลิสเมื่อ 10 พฤษภาคม พ.ศ. 2561 และได้ไปฉายที่เทศกาลภาพยนตร์เมืองคานส์ประจำปี พ.ศ. 2561 เมื่อวันที่ 15 พฤษภาคม ก่อนที่จะออกฉายทั่วสหรัฐอเมริกาในวันที่ 25 พฤษภาคม พ.ศ. 2561 ในระบบปกติ, RealD 3D, และ IMAX 3D ทำรายได้รวมทั่วโลกไปกว่า 345 ล้านดอลลาร์สหรัฐ ได้รับคำวิจารณ์ค่อนข้างดี โดยนักวิจารณ์ชื่นชมการแสดง (โดยเฉพาะการแสดงของเอห์เรนไรค์และโกลเวอร์) งานภาพ และฉากแอกชั่น แม้หลายคนจะวิพากษ์วิจารณ์ว่าภาพยนตร์เรื่องนี้ไม่มีอะไรแปลกใหม่เกินไปกว่าภาพยนตร์เรื่องก่อนๆ ในชุดภาพยนตร์ สตาร์ วอร์ส</doc>
