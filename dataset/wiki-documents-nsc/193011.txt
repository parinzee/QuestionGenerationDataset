<doc id="193011" url="https://th.wikipedia.org/wiki?curid=193011" title="เขาศูนย์">เขาศูนย์ เขาศูนย์ เป็นภูเขาที่อยู่ในอำเภอฉวาง จังหวัดนครศรีธรรมราช อยู่ห่างจากภูเขาหลวงทางทิศตะวันตกเฉียงใต้ 15 กิโลเมตร ทิศเหนือตั้งอยู่ในเขตตำบลกระเปียด ทิศใต้ และตะวันออกตั้งอยู่ในเขตตำบลไม้เรียง ทิศตะวันตกตั้งอยู่ในเขตตำบลคลองเส ภูมิประเทศของเขาศูนย์ เป็นพื้นที่ป่าที่มีการปลูกต้นยางพาราแทรกอยู่โดยทั่วไปจนถึงยอดเขา บางส่วนเป็นพื้นที่ปลูกไม้ผล ลักษณะพื้นที่เป็นแนวเขาสูงสลับกับร่องเขา ร่องน้ำทางทิศเหนือจะไหลสู่คลองชัยต่อกับแม่น้ำตาปี ร่องน้ำทางทิศตะวันตกของพื้นที่จะไหลสู่คลองขันต่อกับแม่น้ำตาปี ร่องน้ำทางทิศตะวันออกและทิศใต้ของพื้นที่จะไหลลงสู่คลองเสต่อกับแม่น้ำตาปี เขาศูนย์มีเขาบริวารอีกสามลูก คือ เนินลูกกรอก ควนไฟไหม้ และเขาขวาง ยอดเขาศูนย์ มีความสูง 510 เมตร จากระดับน้ำทะเลปานกลาง บนยอดเขาเป็นที่ตั้งของสถานีถ่ายทอดสัญญาณโทรคมนาคม มีการตัดถนนลาดยาง ขึ้นไปบนเขาตั้งแต่ปี พ.ศ. 2508 ระยะทาง 7 กิโลเมตร ในช่วงตอนเช้า หรือหลังฝนตกจะมีทะเลหมอกปกคลุมโดยรอบการประวัติทำแร่วุลแฟรมบนเขาศูนย์ การประวัติทำแร่วุลแฟรมบนเขาศูนย์. มีการค้นพบแร่วุลแฟรมบนภูเขา ทำให้ผู้คนหลั่งไหลเข้ามาหาแร่ ตั้งแต่ปี พ.ศ. 2512 เป็นต้นมา โดยเริ่มจากการหาแร่บนผิวดินที่เรียกว่าลูกพลัดต่อมาพัฒนาเป็นการขุดลึกลงไปในชั้นหินเป็นอุโมงค์ไปตามสายแร่ เมื่อมีการขุดกันมากสาย แร่ที่พบก็อยู่ลึกลงไปทุกทีและสินแร่ที่ขุดได้มีปริมาณน้อยลง แต่เนื่องจากชื่อเสียงที่โด่งดังของเขาศูนย์ยามนั้นว่าเคยสร้างคนขุดให้รวยได้ภายในเวลารวดเร็ว ทำให้ผู้คนที่หวังจะแสวงโชคยังคงอพยพเข้ามา จนกระทั่ง พ.ศ. 2524 กองทัพภาคที่ 4 โดยพลโทจวน วรรณรัตน์ (ยศในขณะนั้น) ได้ออกคำสั่งปิดเขาศูนย์ ห้ามมีการขุดและซื้อขายแร่บนเขาอย่างเด็ดขาด โดยให้เหตุผลด้านความมั่นคงของประเทศ แต่ยังคงมีการดื้อแพ่งของผู้แสวงโชคส่วนหนึ่งที่ทำการต่อไปตามปกติ ดังนั้นในวันที่ 24 เมษายน พ.ศ. 2525 กองทัพภาคที่ 4 โดยพลโทหาญ ลีนานนท์ (ยศในขณะนั้น) ได้ออกคำสั่งรื้อถอนสิ่งก่อสร้างทั้งหมด และให้ขนย้ายสิ่งของ สัมภาระและคนทั้งหมด ลงจากเขาศูนย์ภายใน 24 ชั่วโมง มีการจัดบริการรถยนต์และรถไฟขบวนพิเศษอพยพย้ายผู้คนที่มาแสวงโชคกลับภูมิลำเนา ส่วนผู้ไม่มีที่ทำกินก็ให้อพยพไปที่นิคมสร้างตนเองสุคิริน อำเภอสุคิริน จังหวัดนราธิวาสพร้อมมอบที่ดินทำกินให้ ตามแนวนโยบาย 66/23 หรือ “ใต้ร่มเย็น” ทำให้การทำแร่บนเขาศูนย์ได้หยุดลงนับแต่นั้นเป็นต้นมา การขุดแร่ที่ผ่านมาทำให้เหลือสายแร่อยู่ในระดับที่ลึกมากกว่า 200 เมตร ประกอบกับแร่วุลแฟรมมีราคาที่ตกต่ำมาก แม้สถานการณ์ในพื้นที่จะสงบลงแล้วก็ตาม จึงไม่มีผู้สนใจจะขุดแร่ที่เขาศูนย์อีกต่อไป เพราะไม่คุ้มกับความเสี่ยงและการลงทุน ในที่สุดการขุดแร่วุลแฟรมบนเขาศูนย์ก็หยุดไปโดยปริยายจนถึงปัจจุบัน</doc>
