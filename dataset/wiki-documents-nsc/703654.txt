<doc id="703654" url="https://th.wikipedia.org/wiki?curid=703654" title="พิพิธภัณฑ์สุขสะสม">พิพิธภัณฑ์สุขสะสม พิพิธภัณฑ์สุขสะสม เป็นพิพิธภัณฑ์เอกชนที่จัดแสดงของใช้ ของเล่น และ ของสะสมหลากหลายชนิดกว่า 250 ประเภท เช่น ของเล่นสังกะสี เครื่องเสียงโบราณ และ ของขายในร้านโชห่วยสมัยก่อน เป็นต้น ของที่นำมาจัดแสดงนี้ได้จากการสะสมกว่า 30 ปีของนายชัยโรจน์ เจริญทวีสิทธิ์ (เฮียเม้ง) และนายธีรวัฒน์ เจริญทวีสิทธิ์ บุตรชาย โดยมีเจตนารมณ์เพื่อให้เป็นแหล่งเรียนรู้ของเยาวชนและบุคคลทั่วไป เกี่ยวกับประวัติศาสตร์ และวิถีชีวิตของชาวไทยในสมัยโบราณ พิพิธภัณฑ์สุขสะสมตั้งอยู่บนถนนพุทธมณฑล สาย 2 ระหว่างซอยพุทธมณฑล สาย 2 ซอย 19 กับซอยพุทธมณฑล สาย 2 ซอย 21 แขวงศาลาธรรมสพน์ เขตทวีวัฒนา กรุงเทพมหานคร ภายในแบ่งออกเป็น 5 ส่วน ได้แก่- ส่วนที่ 1 จัดแสดงเรื่องราว ความเป็นมาของเล่นโบราณ วิวัฒนาการของของเล่นตั้งแต่อดีตจนถึงยุคปัจจุบัน ตั้งแต่ของเล่นที่ทำจากเซลลูลอยจนกระทั่งเป็นพลาสติก โดยมีของเล่นจัดแสดงอยู่มากกว่า 3,000 ชิ้น - ส่วนที่ 2 ข้าวของเครื่องใช้ในอดีต จัดแสดงของใช้ใกล้ตัวที่หายากมากกว่า 50 ประเภท อาทิเช่น กระปุกออมสินสำหรับหยอดพดด้วง เตารีดสมัยรัชกาลที่ 2 โทรศัพท์แมกนีโต และเครื่องเล่นกระบอกเสียง พร้อมทั้งได้รู้ถึงประวัติความเป็นมาของของเก่าเหล่านี้ - ส่วนที่ 3 สิ่งพิมพ์โบราณ จัดแสดงสื่อสิ่งพิมพ์ประเภทต่างๆ ที่สามารถถ่ายทอดให้ผู้ที่มาเยี่ยมชมได้ทราบถึงค่านิยม วัฒนธรรม และเหตุการณ์สำคัญที่เกิดขึ้นในแต่ละยุคแต่ละสมัยผ่านตัวอักษร และช่วงเวลาที่ระบุไว้ในสื่อสิ่งพิมพ์นั้นๆ เช่น ความเป็นไปเป็นมาของการออกลอตเตอรี่เสือป่าล้านบาท (ลอตเตอรี่ใบแรกของสยาม) ภาษาไทยในสมัยจอมพล ป.พิบูลสงคราม (เห็นได้จากแผ่นโฆษณาและเอกสารสำคัญของทางราชการ) และเรื่องราวของการผลิตกล่องไม้ขีดไฟ - ส่วนที่ 4 ของจิ๋ว ในส่วนนี้เป็นส่วนจัดแสดงข้าวของเครื่องใช้ขนาดย่อส่วน ทั้งส่วนที่เป็นอาหารคาวหวานผักผลไม้ จำลองอาชีพโบราณที่บางอาชีพไม่มีให้เห็นอีกแล้วในปัจจุบัน เช่นอาชีพแบกหาบเร่ขายของ กระเพาะปลา อาชีพเขียนอักษรจีนรวมถึงรถรางที่ครั้งหนึ่งเคยเป็นยานพาหนะบนถนนนิวโรด และความเป็นมาของการสร้างรถราง สมัยรัชกาลที่ 5 อีกด้วย - ส่วนที่ 5 ตลาดเก่าย้อนยุค ที่จำลองตลาดเมื่อ 50-70 ปีที่แล้ว มีทั้งร้านทองเก่าแก่ในเยาวราช ร้านโชห่วย ร้านจำหน่ายแผ่นเสียง ฯลฯ</doc>
