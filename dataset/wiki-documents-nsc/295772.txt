<doc id="295772" url="https://th.wikipedia.org/wiki?curid=295772" title="ชีวิตมหัศจรรย์ ทรูแมน โชว์">ชีวิตมหัศจรรย์ ทรูแมน โชว์ ชีวิตมหัศจรรย์ ทรูแมน โชว์ ชื่อภาษาไทยของภาพยนตร์ฮอลลีวู้ดเรื่อง The Truman Show ออกฉายที่สหรัฐอเมริกาเมื่อวันที่ 5 มิถุนายน ค.ศ. 1998 เข้าฉายในประเทศไทยในปลายปีเดียวกัน นำแสดงโดย จิม แคร์รี, ลอร่า ลินนีย์, เอ็ด แฮร์ริส, นาตาชา แมคเอลฮอล กำกับการแสดงโดย ปีเตอร์ เวียร์เนื้อเรื่อง เนื้อเรื่อง. ทรูแมน เบอร์แบงค์ (จิม แคร์รี) เป็นหนุ่มชาวอเมริกันธรรมดา ๆ คนหนึ่ง ที่มีวิถีชีวิตปกติสุข เขามีภรรยาที่แสนดี (ลอร่า ลินนีย์) ที่เป็นนางพยาบาล เป็นคู่ชีวิต แต่แล้ววันหนึ่ง ก็มีไฟที่ใช้ในสตูดิโอตกลงมาจากฟ้า เขาจึงตั้งข้อสงสัย ต่อมาเขาได้พบความผิดปกติขึ้นเรื่อย ๆ ในชีวิตประจำวันของเขา แต่คนรอบข้างเขาไม่ว่าจะเป็นพ่อแม่ ภรรยาหรือเพื่อน ๆ ก็พยายามปลอบใจว่าไม่มีอะไร จนกระทั่งวันหนึ่ง ทรูแมนได้พบกับ ลอเรน ซิลเวียร์ (นาตาชา แมคเอลฮอล) อดีตคนรัก เธอพยายามบอกทรูแมนว่า ชีวิตของเขานั้นไม่ใช้คนธรรมดา แต่แล้วเธอก็ดูเหมือนถูกคุกคามจากกลุ่มคนลึกลับ จนในที่สุด ทรูแมนก็พบว่า ชีวิตของเขานั้นเป็นเพียงตัวละครตัวหนึ่งในรายการเรียลลิตี้ที่ชื่อ Truman Show ซึ่งเป็นรายการโทรทัศน์ที่มียอดคนดูมากที่สุดในโลก โดยมี คริสตอฟ (เอ็ด แฮร์ริส) เป็นผู้กำกับ ซึ่งได้กำหนดชีวิตให้เขามาตั้งแต่ก่อนเขาจะเกิดซะอีก ซึ่งทำให้ทรูแมนพยายามจะหนีออกจากโลกสมมติใบนี้ให้ได้การวิจารณ์และความนิยม การวิจารณ์และความนิยม. The Truman Show เป็นภาพยนตร์ประเภทเรียลลิตี้โชว์ ผสมกับดราม่าและตลก ออกฉายเมื่อกลางปี ค.ศ. 1998 ที่สหรัฐอเมริกา เมื่อฉายแล้วกลับทำรายได้มากกว่า Godzilla ภาพยนตร์แอ๊คชั่นไซไฟฟอร์มใหญ่ที่ฉายในปีเดียวกันเสียอีก ซึ่งเมื่อประสบความสำเร็จทางรายได้แล้ว การโปรโมทภาพยนตร์ก็ได้หยิบเอาประเด็นนี้มาใช้ด้วย (ทุนสร้าง 60 ล้านดอลลาร์สหรัฐ ทำรายได้เมื่อรวมทั่วโลกแล้ว 264.12 ล้านดอลลาร์สหรัฐ) ภาพยนตร์มีจุดเด่นอยู่ที่ จิม แคร์รี นักแสดงชาวแคนาดาผู้ซึ่งมีความสามารถพิเศษทำหน้าตาและท่าทางได้ตลกซึ่งไม่มีใครเหมือน ซึ่งในเรื่องนี้นับเป็นการผลิกบทบาทการแสดงครั้งใหญ่ของแคร์รีด้วยการรับบทดราม่า ซึ่งแคร์รีก็แสดงได้ดี แต่ก็ได้รับเสียงวิจารณ์ว่า ยังแสดงได้ติดรูปแบบเดิมเหมือนตลกคาเฟ่ นักแสดงอีกคนที่แสดงได้อย่างเข้มข้น คือ เอ็ด แฮร์ริส ที่รับบท คริสตอฟ ผู้กำกับและอำนวยการสร้างชีวิตทรูแมน ซึ่งเปรียบเสมือนบิดาผู้ให้กำเนิดทรูแมน ซึ่งจากบทนี้ทำให้แฮร์ริสได้รับรางวัลลูกโลกทองคำสาขานักแสดงประกอบชายยอดเยี่ยม และได้มีชื่อเข้าชิงรางวัลออสการ์ในสาขาเดียวกันด้วย และยังได้รับการเสนอชื่อชิงรางวัลประเภทเดียวกันนี้จากหลายรางวัล ภาพยนตร์ได้รับการวิจารณ์ว่า เขียนบทได้อย่างดี มีแนวความคิดที่ประหลาด โดยการกำหนดให้ชีวิตคน ๆ หนึ่งเป็นเพียงตัวละครในรายการโทรทัศน์ที่มีคนจ้องดูชีวิตของเขาทั่วทั้งโลกมาตลอด ซึ่งชื่อทรูแมน ก็แปลได้ตรงตัวเลยว่า มนุษย์ที่แท้จริง เหมือนกับการเสียดสีชีวิตมนุษย์ในเมืองใหญ่ทั่วไป</doc>
