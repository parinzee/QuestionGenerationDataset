<doc id="277706" url="https://th.wikipedia.org/wiki?curid=277706" title="เมธี ชาติมนตรี">เมธี ชาติมนตรี พันตำรวจโท เมธี ชาติมนตรี หรือรู้จักในชื่อ สารวัตรจ๊าบ (14 ตุลาคม พ.ศ. 2512 — 7 ตุลาคม พ.ศ. 2551) เป็นอดีตตำรวจที่จังหวัดบุรีรัมย์ และอดีตแกนนำพันธมิตรประชาชนเพื่อประชาธิปไตยในจังหวัดบุรีรัมย์ เสียชีวิตระหว่างการสลายการชุมนุมหน้าอาคารรัฐสภา 7 ตุลาคม พ.ศ. 2551ชีวิตส่วนตัว ชีวิตส่วนตัว. เมธีเกิดเมื่อวันที่ 14 ตุลาคม พ.ศ. 2512 ที่บ้านโนนเจริญ ตำบลตูมใหญ่ อำเภอคูเมือง จังหวัดบุรีรัมย์ จบการศึกษาจากโรงเรียนบุรีรัมย์พิทยาคม โรงเรียนเตรียมทหารรุ่นที่ 30 และปริญญารัฐประสาสนศาสตรบัณฑิต โรงเรียนนายร้อยตำรวจสามพรานรุ่นที่ 46 ต่อมาจบการศึกษาด้านบัญชี จากมหาวิทยาลัยวงษ์ชวลิตกุล และปริญญานิติศาสตร์มหาบัณฑิต มหาวิทยาลัยรามคำแหง สมรสกับนางเพ็ญพิมล ใสงาม (น้องสาวนายการุณ ใสงาม อดีต ส.ส.พรรคประชาธิปัตย์และสมาชิกวุฒิสภา) มีบุตรทั้งหมด 3 คน คือ นายไกรวิชญ์ ชาติมนตรี ด.ญ.ณัชริน ชาติมนตรี และ ด.ญ.จินนิจ ชาติมนตรี พ.ต.ท.เมธี ลาออกจากราชการเมื่อปี พ.ศ. 2548 ตำแหน่งสุดท้ายเป็นสารวัตรปราบปรามสถานีตำรวจภูธรอำเภอเมือง จังหวัดบุรีรัมย์ ทั้งนี้เพื่อจะได้ร่วมเคลื่อนไหวกับพันธมิตรประชาชนเพื่อประชาธิปไตยได้อย่างเต็มที่ โดยรับหน้าที่เป็นแกนนำของกลุ่มพันธมิตรฯทางจังหวัดบุรีรัมย์ และทำหน้าที่รักษาความปลอดภัยระหว่างการชุมนุมการเสียชีวิต การเสียชีวิต. พ.ต.ท.เมธี เสียชีวิตในเวลาบ่าย จากเหตุระเบิดรถจี๊ปเชอโรกี บริเวณหน้าที่ทำการพรรคชาติไทย ระหว่างการสลายการชุมนุมหน้าอาคารรัฐสภา 7 ตุลาคม พ.ศ. 2551 พิธีพระราชทานเพลิงศพของ พ.ต.ท.เมธี มีขึ้นในวันที่ 14 ตุลาคม พ.ศ. 2551 ที่วัดโสมนัสราชวรวิหาร โดยมีผู้แทนพระองค์นำเพลิงพระราชทาน มีนายอานันท์ ปันยารชุน อดีตนายกรัฐมนตรีเป็นประธานในพิธี เพื่อเป็นการระลึกถึง พ.ต.ท.เมธี และ นางสาวอังคณา ระดับปัญญาวุฒิ อีกหนึ่งผู้เสียชีวิตในเหตุการณ์เดียวกัน ในเวลาต่อมา ทางกลุ่มพันธมิตรฯได้เปิดสะพานไม้ไผ่ข้ามระหว่างทำเนียบรัฐบาลกับมหาวิทยาลัยเทคโนโลยีราชมงคลพระนคร วิทยาเขตพณิชยการพระนคร โดยให้ชื่อว่า สะพานอังคณา-เมธี</doc>
