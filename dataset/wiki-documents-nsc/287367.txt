<doc id="287367" url="https://th.wikipedia.org/wiki?curid=287367" title="สุนทร จันทร์รังสี">สุนทร จันทร์รังสี สุนทร จันทร์รังสี เกิดเมื่อวันที่ 7 เมษายน พ.ศ. 2490 เป็นชาวจังหวัดนครราชสีมาโดยกำเนิด จบการศึกษาระดับมัธยมศึกษาจากโรงเรียนราชสีมาวิทยาลัย ประกาศนียบัตรวิชาชีพแผนกพาณิชยการ โรงเรียนกรุงเทพพณิชยการ วุฒิบัตรนักหนังสือพิมพ์ภูมิภาค คณะวารสารศาสตร์และสื่อสารมวลชน มหาวิทยาลัยธรรมศาสตร์ ระดับการศึกษาสูงสุด รัฐศาสตรบัณฑิต มหาวิทยาลัยสุโขทัยธรรมาธิราช นายสุนทรเริ่มต้นจากการเป็นสื่อมวลชน โดยเป็นผู้สื่อข่าวหนังสือพิมพ์เดลินิวส์ ประจำจังหวัดนครราชสีมา เมื่อ พ.ศ. 2515 ก่อนที่จะเป็นผู้ก่อตั้งหนังสือพิมพ์ โคราชสัปดาห์วิจารณ์ และหนังสือพิมพ์โคราชรายวัน คนอีสาน ในปี พ.ศ. 2517 จากนั้นจึงเป็นเจ้าของโรงพิมพ์โคราชออฟเซทการพิมพ์ ก่อนที่จะเปลี่ยนเป็นโรงพิมพ์โคราชพริ้นติ้งในปัจจุบัน เมื่อวันที่ 14 พฤษภาคม พ.ศ. 2519 นายสุนทรถูกลอบสังหาร ด้วยอาวุธสงครามหลายชนิด อาการสาหัส ต้องผ่าตัดอวัยวะสำคัญภายใน ลำไส้บางส่วนและไตทิ้ง 1 ข้าง สาเหตุจากการเสนอข่าวต่อต้านรัฐบาลเผด็จการ และเปิดโปงการพิมพ์ธนบัตรปลอม ต่อมาเดือนตุลาคม พ.ศ. 2520 นายสุนทรถูกกล่าวหาว่ามีความผิดในคดีหมิ่นพระบรมเดชานุภาพ แต่ศาลทหารตัดสินยกฟ้อง ใน พ.ศ. 2521 โดยพิพากษาว่ามีเจตนาปกป้องพระบรมเดชานุภาพ ในทางการเมือง นายสุนทรเคยเป็นเทศมนตรีเทศบาลเมืองนครราชสีมา ประธานสภาเทศบาลนครราชสีมา 3 สมัย ประธานกรรมการประจำสภาเทศบาลนครราชสีมา ประธานองค์กรกลางอำเภอเมือง นครราชสีมา และได้รับโปรดเกล้าฯ แต่งตั้งให้เป็นสมาชิกสภาร่างรัฐธรรมนูญ เมื่อ วันที่ 1 มกราคม พ.ศ. 2550 สำหรับตำแหน่งในองค์กรสื่อมวลชน เป็นกรรมการสภาการหนังสือพิมพ์แห่งชาติ ประธานคณะอนุกรรมการส่งเสริมจริยธรรม สภาการหนังสือพิมพ์แห่งชาติ และประธานเครือข่ายบรรณาธิการหนังสือพิมพ์ภาคอีสาน โดยได้รับเลือกให้เป็นรองประธานสภาการหนังสือพิมพ์แห่งชาติคนที่ 1 เมื่อวันที่ 6 มีนาคม พ.ศ. 2552</doc>
