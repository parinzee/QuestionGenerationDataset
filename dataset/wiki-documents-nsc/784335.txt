<doc id="784335" url="https://th.wikipedia.org/wiki?curid=784335" title="รักห้ามโปรโมท">รักห้ามโปรโมท รักห้ามโปรโมท เป็นละครโทรทัศน์ไทย แนว คอมเมดี นำแสดงโดย ปฏิภาณ ปฐวีกานต์, พิมพ์มาดา บริรักษ์ศุภกร, กฤษณ์ ศรีภูมิเศรษฐ์, มนัสวี กฤตานุกูลย์ และนักแสดงชั้นนำอื่น ๆ อีกมากมาย เริ่มออกอากาศตอนแรกวันที่ 26 สิงหาคม พ.ศ. 2546 - 16 ตุลาคม พ.ศ. 2546 ทุกวันจันทร์ - พุธ เวลา 18.05 น. - 19.05 น. ทางสถานีโทรทัศน์ไอทีวี ผลิตโดย แกรมมี่ เทเลวิชั่น จากบทประพันธ์ของ แกรมมี่ เทเลวิชั่น บทโทรทัศน์โดย ทองเอก กำกับการแสดงโดย บัณฑิต ทองดีเรื่องย่อ เรื่องย่อ. วายุ เป็นนักร้องรูปหล่อแห่งวงเอ็กซ์โป วงดนตรีร็อคชื่อดังของค่ายแกรนด์มิวสิค ส่วนกอหญ้าเป็นเด็กสาวช่างฝัน ที่มุ่งมั่นว่าสักวันหนึ่ง จะเป็นนักแต่งเพลงชื่อดังให้ได้ เธอเขียนเพลงเก็บใส่สมุดสีฟ้าเล่มเล็ก และนำติดตัวไว้ตลอดเวลา วันหนึ่งระหว่างทางไปแสดงคอนเสิร์ต วายุเกือบขับรถชนกอหญ้า ทำให้กอหญ้าซึ่งไม่ได้ชื่นชมเพลงร็อคอยู่แล้ว เริ่มเกลียดขี้หน้าวายุ ยิ่งต้องไปดูคอนเสิร์ต วงเอ็กซ์โป ตามคำชวนของผึ้งเพื่อนสนิท ก็ยิ่งหมั่นไส้ท่าทางของวายุมากขึ้น อู๋ รู้ลึก นักข่าวบันเทิงจอมจุ้นพยายามสืบเรื่องราวชีวิตส่วนตัวของวายุ หลายครั้งที่ดักถ่ายภาพวายุกับกอหญ้าไปลงพิมพ์ ทำให้ธิติโกรธ เพราะถ้าแฟนเพลงผู้หญิงของวายุที่มีอยู่มากมายรู้ว่าวายุเป็นแฟนกับกอหญ้า อาจกระทบถึงชื่อเสียงของวายุได้ ธิติบีบให้กอหญ้าออกจากบริษัท วายุ ปกป้องกอหญ้าถ้ากอหญ้าถูกไล่ออกวายุก็จะออกด้วย ธิติต้องยอมให้วายุ สนิทสนมกับกอหญ้าต่อไป โดยมีอู๋ทำตัวเป็นปาปาราสซี่ ทั้งดักทั้งตาม และปลอมตัว เข้ามาสิงในร้านกาแฟของผึ้ง เพื่อสืบข่าวกอหญ้าและวายุ ความสัมพันธ์ของวายุกับกอหญ้าพัฒนาขึ้นเรื่อย ๆ ซึ่งยิ่งทำให้มินตราไม่พอใจมาก เมื่อมีโอกาสแสดงละครคู่กับวายุ มินตราหาเหตุให้คนเข้าใจผิดและเกลียดขี้หน้ากอหญ้าอยู่ตลอดเวลา อานนท์ ลูกชายของ อาชว์ เจ้าของแกรนด์มิวสิค บินกลับจากต่างประเทศมาบริหารงานต่อจากพ่อ อานนท์เกิดไปชอบพอกอหญ้าเข้า จึงทำดีให้กอหญ้าเห็นใจ ทั้งอานนท์และมินตรา ทำให้กอหญ้ามีเรื่องระหองระแหงกับวายุอยู่เสมอ ซึ่งกลับทำให้แม่ของกอหญ้าพอใจ เพราะชอบนักธุรกิจอย่างอานนท์ มากกว่านักร้องอย่างวายุ ถึงกระนั้นความรักที่มั่นคงของกอหญ้าและวายุก็ดึงให้ทั้งสองกลับมาคืนดีกัน หวานชื่นอีก มินตราแค้นใจที่ไม่สามารถทำให้วายุกลับมารักได้ จึงแฉเรื่องอดีตรักระหว่างตนกับวายุในรายการทอล์คโชว์ ทำให้แฟน ๆ วายุรับไม่ได้ วงเอ็กซ์โปมีคะแนนนิยมต่ำลงเรื่อย ๆ วายุคิดจะลาออก แต่เพื่อน ๆ ในวงท้วงว่า ถ้าไม่มีวายุก็ไม่ต้องมีเอ็กซ์โป วายุจึงมีกำลังใจจะทำงานต่อ อาชว์จัดงานเลี้ยงฉลองอายุ 60 เขาประกาศเกษียณตัวเองแล้วยกกิจการส่วนใหญ่ให้วายุ ทำให้อานนท์ประหลาดใจ และโกรธมากที่พ่อยกมรดกให้คนอื่น เมื่อกองถ่ายละครเริ่มขึ้นอีกครั้ง เขาจึงออกตามล่าสังหารวายุ แต่ก่อนที่จะลั่นไก กอหญ้าก็เข้ามาขวาง หนำซ้าอาชว์ยังตามไปสำทับห้าม พร้อมกับเล่าว่า แท้ที่จริงแล้ว วายุเป็นพี่ชายต่างแม่ และอาชว์ต้องการลบล้างความผิดที่เคยทอดทิ้งแม่ของวายุ จึงอยากให้วายุรับธุรกิจใหญ่ ๆ ไป วายุได้หัวใจกอหญ้าแล้วเขาไม่ต้องการสิ่งอื่น ขอคืนธุรกิจให้อานนท์ในฐานะน้องชาย ทำให้อานนท์ซาบซึ้งใจมาก วายุบอกรัก กอหญ้าและขอหมั้นกอหญ้าบนเวทีคอนเสิร์ต ท่ามกลางความตื่นเต้นยินดีของแฟนเพลง ฝ่ายมินตรา เมื่อทำเล่ห์มารยาต่าง ๆ นานแล้วยังไม่สามารถชนะใจวายุได้ จึงเตรียมไปอาละวาดในงานคอนเสิร์ต ถึงกับจะเอาปืนไปยิงวายุกลางเวที แต่เมื่อถึงนาทีนั้น เธอก็ทำไม่ลงเพราะความรักที่มีต่อวายุ กอหญ้าและวายุ ได้พิสูจน์ให้ทุกคนเห็นว่า แม้วงการบันเทิงจะปิดกั้นไม่ให้ความรักของพวกตนเปิดเผยได้ในตอนต้น แต่เมื่อความรักนั้นมั่นคงพอ ใครก็ไม่อาจห้ามได้รายชื่อนักแสดงรายชื่อนักแสดง. - ปฏิภาณ ปฐวีกานต์ รับบท วายุ - พิมพ์มาดา บริรักษ์ศุภกร รับบท กอหญ้า - กฤษณ์ ศรีภูมิเศรษฐ์ รับบท อานนท์ - มนัสวี กฤตานุกูลย์ รับบท มินตรา - อรรถชัย อนันตเมฆ รับบท อาชว์ - เชษฐวุฒิ วัชรคุณ รับบท อู๋ รู้ลึก - โอลิเวอร์ บีเวอร์ รับบท ธิติ - วัชระ ปานเอี่ยม รับบท สุพล - ธนภัทร ศรีงามรัตน์ รับบท เฮียซ้ง - สุกัญญา ไรวินท์ รับบท ผึ้ง - ไปรมา รัชตะ รับบท - ชัยยะ ทรัพย์สมบูรณ์ รับบท - จรณบูรณ์ เล็กอุทัยพรรณ รับบท - บัญชา สิทธิพรหม รับบท - ชินพล งามจิตร รับบท - ภากร เรืองสูต รับบทเพลงประกอบละครเพลงประกอบละคร. - เพลง รักห้ามโปรโมท (เพลงเปิด) - ขับร้องโดย สุนิสา สุขบุญสังข์ - เพลง เหตุผลคือรักเธอ (เพลงปิด) - ขับร้องโดย ปฏิภาณ ปฐวีกานต์</doc>
