<doc id="878748" url="https://th.wikipedia.org/wiki?curid=878748" title="เอ็กโซดัส (อัลบั้มเอ็กโซ)">เอ็กโซดัส (อัลบั้มเอ็กโซ) เอ็กโซดัส () เป็นสตูดิโออัลบั้มชุดที่สองของวงดนตรีชายสัญชาติเกาหลีใต้และจีน เอ็กโซ ออกจำหน่ายในวันที่ 30 มีนาคม ค.ศ. 2015 ผ่านสังกัดเอสเอ็มเอนเตอร์เทนเมนต์ ภายใต้การจัดจำหน่ายของเคทีมิวสิก อัลบั้มนี้เป็นอัลบั้มแรกของวงที่บันทึกเสียงด้วยสมาชิกทั้งหมดสิบคน หลังจากคริสและลู่หานได้ฟ้องร้องยกเลิกสัญญากับเอสเอ็มเอนเตอร์เทนเมนต์ในปี ค.ศ. 2014 อัลบั้มถูกออกจำหน่ายใหม่ในชื่อ เลิฟมีไรต์ () ออกจำหน่ายในวันที่ 3 มิถุนายน ค.ศ. 2015 ซึ่งเทาไม่มีส่วนร่วมในการบันทึกเสียงและส่งเสริมอัลบั้มเนื่องจากเกิดการยื่นฟ้องสังกัดเช่นเดียวกับอดีตสมาชิกก่อนหน้า อัลบั้มมีซิงเกิลทั้งหมดสองเพลง ได้แก่ เพลง "คอลมีเบบี" และเพลง "เลิฟมีไรต์" เอ็กโซดัส ถูกส่งเสริมในหลายรายการเพลงและงานประกาศรางวัลในเกาหลีใต้ ทัวร์คอนเสิร์ต เอ็กโซแพลนเน็ต #2 – ดิเอ็กโซ'ลูชัน ถูกจัดเพื่อส่งเสริมอัลบั้มในโซล เอเชียตะวันออกและตะวันออกเฉียงใต้ และอเมริกาเหนือ อัลบั้มภาษาเกาหลีและภาษาจีนเปิดตัวอันดับ 1 และอันดับ 2 บนแกออนอัลบั้มชาร์ต เช่นเดียวกับอัลบั้มออกจำหน่ายใหม่ และทำยอดขายรวมกันมากกว่า 1 ล้านชุด กลายเป็นอัลบั้มขายดีที่สุดในเกาหลีใต้ประจำปี ค.ศ. 2015 เอ็กโซดัส ชนะรางวัลอัลบั้มแห่งปีในงานเอ็มเน็ตเอเชียนมิวสิกอะวอดส์ 2015 ทำให้วงได้รับรางวัลนี้เป็นครั้งที่สามติดต่อกัน หลังจากอัลบั้ม เอกซ์โอเอกซ์โอ (2013) และเอกซ์เทนเดดเพลย์ โอเวอร์โดส (2014)การออกจำหน่ายและงานศิลป์ การออกจำหน่ายและงานศิลป์. ในวันที่ 18 มีนาคม ค.ศ. 2015 วิดีโอตัวอย่างแสดงโดยไค สำหรับอัลบั้มใหม่ของวงถูกเผยแพร่ออกมาและปรากฏชื่ออัลบั้มในวิดีโอว่า เอ็กโซดัส หลังจากนั้นวันออกจำหน่ายอัลบั้มถูกยืนยันออกมาว่าเป็นวันที่ 30 มีนาคม ในวันเดียวกันมีบัญชีทวิตเตอร์ถูกสร้างขึ้นมาสำหรับปล่อยปริศนาที่เรียกว่า "แพทโค้ด" (pathcode) เพื่อให้แฟนคลับไขรหัสเข้าชมภาพตัวอย่างภายในเว็บไซต์ส่งเสริมอัลบั้มนี้โดยเฉพาะ ซึ่งปริศนาจะปล่อยออกมาหลังจากวิดีโอตัวอย่างของแต่ละสมาชิกถูกเผยแพร่ ในวันที่ 26 มีนาคม รายชื่อเพลงในอัลบั้มถูกเผยแพร่ออกมา งานแถลงข่าวเกี่ยวกับอัลบั้มถูกจัดขึ้นในวันที่ 30 มีนาคม ที่โรงภาพยนตร์ของเอสเอ็มทาวน์แอตโคเอ็กซ์อาร์ตเทียม เขตคังนัม ในวันที่ 28 พฤษภาคม อัลบั้มถูกยืนยันถึงการออกจำหน่ายใหม่ภายใต้ชื่อ เลิฟมีไรต์ พร้อมวันออกจำหน่ายเป็นวันที่ 3 มิถุนายน และเผยแพร่ภาพตัวอย่างออกมา อัลบั้มออกจำหน่ายใหม่ประกอบด้วยสี่เพลงใหม่ซึ่งรายชื่อเพลงถูกเปิดเผยในวันที่ 2 กรกฎาคม ภาพปกอัลบั้ม เอ็กโซดัส แบบซีดีถูกเปิดเผยในวันที่ 25 มีนาคม ค.ศ. 2015 ปกอัลบั้มทั้งในอัลบั้มภาษาเกาหลีและภาษาจีนมีทั้งหมด 20 แบบ ประกอบด้วยภาพสมาชิกแต่ละคนอยู่บนปก ตัวอัลบั้มภาษาเกาหลีเป็นสีทองและอัลบั้มภาษาจีนเป็นสีเงิน เมื่อนำสันปกอัลบั้มมาเรียงต่อกันจะได้สัญลักษณ์ใหม่ของวงประจำอัลบั้ม ภาพและวิดีโอตัวอย่างรวมทั้งภาพในอัลบั้มของแต่ละสมาชิกถ่ายในรัฐโคโลราโดและรัฐแอริโซนา สหรัฐอเมริกา, ลียงและมาร์แซย์ ฝรั่งเศส, ลอนดอนและเอดินบะระ สหราชอาณาจักร, บาร์เซโลนา สเปน, อัลมาตี คาซัคสถาน, เบอร์ลิน เยอรมนี และมณฑลยูนนาน จีน ซึ่งอักษรตัวแรกของชื่อสถานที่ทั้งหมดสามารถนำมาเรียงเป็นชื่อซิงเกิลนำอัลบั้ม "คอลมีเบบี" ได้ ภาพปกอัลบั้ม เลิฟมีไรต์ แบบซีดีเป็นรูปสมาชิกวงในเครื่องแบบอเมริกันฟุตบอล ตัวอัลบั้มภาษาเกาหลีเป็นสีเหลืองและอัลบั้มภาษาจีนเป็นสีดำการส่งเสริมอัลบั้ม การส่งเสริมอัลบั้ม. เอ็กโซส่งเสริมอัลบั้ม เอ็กโซดัส ด้วยสมาชิกทั้งหมดสิบคน หลังจากคริสและลู่หานทำการยื่นฟ้องเอสเอ็มเอนเตอร์เทนเมนต์ ทัวร์คอนเสิร์ตถูกประกาศโดยเอสเอ็มเอนเตอร์เทนเมนต์ในวันที่ 15 มกราคม ค.ศ. 2015 ภายใต้ชื่อ เอ็กโซแพลนเน็ต #2 – ดิเอ็กโซ'ลูชัน เริ่มจัดแสดงเป็นครั้งแรกในวันที่ 7 มีนาคม ที่โอลิมปิกยิมนาสติกอะรีนา โซล เกาหลีใต้ และอีกหลายเมือง เช่น โตเกียว ปักกิ่ง กรุงเทพมหานคร สิงคโปร์ และไทเป ภายในเดือนพฤษภาคมถึงเดือนธันวาคม เอ็กโซส่งเสริมอัลบั้มบนเวทีคัมแบ็กเป็นครั้งแรกด้วยเพลง "มายแอนเซอร์" และเพลง "คอลมีเบบี" ในรายการเอ็ม เคานต์ดาวน์ ออกอากาศวันที่ 2 เมษายน ค.ศ. 2015 และแสดงเพลงเดียวกันในรายการมิวสิกแบงก์ วงยังทำการแสดงสดเพลง "เอ็กโซดัส" ในรายการโชว์! มิวสิกคอร์ และอินกีกาโย วงสิ้นสุดการส่งเสริมอัลบั้มด้วยการแสดงในรายการเดอะโชว์ ออกอากาศวันที่ 28 เมษายน สมาชิกเอ็กโซเหลือเพียงแค่เก้าคนที่ส่งเสริมอัลบั้มหลังจากเทาต้องพักรักษาตัวจากอาการบาดเจ็บข้อเท้า ก่อนหน้านั้นเขาได้ร่วมการแสดงแรกในรายการเอ็ม เคานต์ดาวน์ รายการวิทยุ และรายการฉลองครบรอบสามปีการเปิดตัวเอ็กโซ เอ็กโซแคสต์ #ออนแอร์ ต่อมาเทาได้ยื่นฟ้องยกเลิกสัญญากับเอสเอ็มเอนเตอร์เทนเมนต์ ทำให้เขาไม่มีส่วนร่วมในการส่งเสริมอัลบั้มออกจำหน่ายใหม่ ในเดือนพฤษภาคม วงเข้าร่วมทำการแสดงสดในรายการการกุศลของเอ็มบีซี 2015 นิวไลฟ์ฟอร์ชิลเดรน, งานเทศกาลดนตรีของลอตเต้ แฟมิลีเฟสติวัล 2015 และงานไอเลิฟโคเรีย 2015 ดรีมคอนเสิร์ต เอ็กโซทำการแสดงสดเพลง "เลิฟมีไรต์" จากอัลบั้มออกจำหน่ายใหม่เป็นครั้งแรกในรายการเอ็ม เคานต์ดาวน์ ออกอากาศวันที่ 4 มิถุนายน ค.ศ. 2015 ในวันที่ 9 มิถุนายน วงได้ให้สัมภาษณ์กับยู ฮี-ย็อลและทำการแสดงสดผ่านรายการยู ฮี-ย็อลส์สเก็ตช์บุ๊กรายชื่อเพลง</doc>
