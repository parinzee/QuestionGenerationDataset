<doc id="775024" url="https://th.wikipedia.org/wiki?curid=775024" title="เอ็ดเวิร์ด เอลริค">เอ็ดเวิร์ด เอลริค เอ็ดเวิร์ด เอลริค () หรือชื่อเล่นคือ เอ็ด เป็นตัวละครจากการ์ตูนเรื่อง แขนกล คนแปรธาตุ โดยฮิโระมุ อะระกะวะ เขามีฉายาในวงการเล่นแร่แปรธาตุว่า "นักเล่นแร่แปรธาตุเหล็กไหล" ซึ่งเป็นนักเล่นแร่แปรธาตุของรัฐที่มีอายุน้อยที่สุดในประวัติศาสตร์ของประเทศอะเมสทริส เขาสูญเสียขาซ้ายไปจากการพยายามแปรธาตุชุบชีวิตมารดาที่ตายไปขึ้นมา และได้สังเวยแขนขวาไปเพื่อรักษาวิญญาณของน้องชายเอาไว้ แม้ว่าน้องชายจะถูกช่วงชิงกายเนื้อไปแต่เขาก็ได้ตรึงวิญญาณของน้องชายไว้ในชุดเกราะ ภายหลังเขาได้รับออโต้เมล ซึ่งเป็นอวัยวะกลประดิษฐ์มาทดแทนแขนและขาที่สูญเสียไป และทั้งสองพี่น้องก็ร่วมกันตามหาศิลานักปราชญ์ ซึ่งเชื่อกันว่าสามารถแปรธาตุเป็นได้ทุกสิ่ง เพื่อที่จะนำกายเนื้อของน้องชายกลับคืนมา เอ็ดเวิร์ดเกิดในหมู่บ้านในชนบทที่ชื่อรีเซ็มบูล เขาอาศัยอยู่กับน้องชายพร้อมกับมารดา ทริชา และบิดา โฮเฮ็นไฮม์ ต่อมาหลังจากเมื่อบิดาของเขาทอดทิ้งครอบครัวและออกจากบ้านไปตั้งแต่สองพี่น้องยังเล็กและมารดาก็เสียชีวิตด้วยโรคเรื้อรัง ทั้งสองก็มุ่งมั่นศึกษาวิชาเล่นแร่แปรธาตุเพื่อหวังจะชุบชีวิตมารดาขึ้นมา โดยการไปฝึกฝนกับอาจารย์ที่ชื่อ อิซูมิ เคอร์ทิส ภายหลังจากการชุบชีวิตมารดาล้มเหลวและน้องชายกลายเป็นชุดเกราะ เอ็ดได้รับออโต้เมลล์จากครอบครัวร็อกเบล ซึ่งเป็นครอบครัวที่สนิทที่สุด และสองพี่น้องก็กลายเป็นนักเล่นแร่แปรธาตุที่อายุน้อยที่สุดที่ได้รับการคัดเลือกจากทางการให้บรรจุเป็นเจ้าหน้าที่ของรัฐ และได้รับฉายา "นักเล่นแร่แปรธาตุเหล็กไหล" จากคิง แบร็ดลี ผู้บัญชาการสูงสุดของกองทัพ และจากอุบัติเหตุในครั้งนั้น ทำให้เอ็ดเป็นคนที่เชื่อในกฎ "การแลกเปลี่ยนอย่างเท่าเที่ยม" อย่างหนักแน่น</doc>
