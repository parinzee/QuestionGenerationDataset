<doc id="262246" url="https://th.wikipedia.org/wiki?curid=262246" title="ตาบริซ">ตาบริซ ตาบริซ (; ; ) เป็นเมืองที่ใหญ่เป็นที่สี่ของอิหร่าน และเป็นเมืองหลวงของจังหวัดอาเซอร์ไบจานตะวันออกที่ตั้งอยู่สูงกว่าระดับน้ำทะเล 1,350 เมตรตรงจุดที่แม่น้ำกูรี (Quri River) และแม่น้ำอาจี (Aji River) มาบรรจบกัน ตาบริซเป็นเมืองหลวงเมืองหนึ่งและที่ประทับของมกุฎราชกุมารของราชวงศ์กาจาร์ (Qajar) ตาบริซเป็นเมืองที่มีบทบาทสำคัญในประวัติศาสตร์ร่วมสมัย ที่ตั้งของตัวเมืองอยู่ในหุบเขาทางตอนเหนือของสันเขาของยอดภูเขาไฟซาฮันด์ ทางตอนใต้ของภูเขาเอย์นาลี (Eynali) หุบเขาเปิดออกไปสู่ที่ราบที่ค่อย ๆ ลาดลงไปทางตอนเหนือของทะเลสาบอูร์เมีย (Lake Urmia) 60 กิโลเมตรทางตะวันตก ตาบริซมีประชากรราว 1,600,000 คน เป็นเมืองที่ใหญ่เป็นที่สี่ของอิหร่านรองจากเตหะราน มัชฮัด และอิสฟาฮาน และเป็นเมืองที่มีความสำคัญทางอุตสาหกรรมลำดับสองรองจากเตหะราน ตาบริซเป็นเมืองสำหรับการพักร้อน และเป็นศูนย์กลางทางการค้า อุตสาหกรรม และการคมนาคม ตาบริซมีความสำคัญทางประวัติศาสตร์มาตั้งแต่โบราณ เป็นที่ตั้งของอนุสาวรีย์ทางประวัติศาสตร์หลายแห่งแต่มาถูกทำลายไปมากจากการถูกรุกรานโดยชาวต่างประเทศ การละเลยของรัฐบาล และจากภัยธรรมชาติเช่นแผ่นดินไหวหรือน้ำท่วม สิ่งก่อสร้างที่ยังคงเหลืออยู่มาจากสมัยอิลคานิด (Ilkhanid), ซาฟาวิด (Safavid) และกาจาร์ (Qajar) และบางชิ้นก็เป็นงานชิ้นเอกที่มีความทางสถาปัตยกรรม</doc>
