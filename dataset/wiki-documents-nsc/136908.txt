<doc id="136908" url="https://th.wikipedia.org/wiki?curid=136908" title="ไมเคิล เชาวนาศัย">ไมเคิล เชาวนาศัย ไมเคิล เชาวนาศัย (เกิด พ.ศ. 2507 ที่ฟิลาเดลเฟีย สหรัฐอเมริกา) เป็นศิลปิน นักแสดงและผู้กำกับภาพยนตร์สั้น มีชื่อเสียงจากการกำกับและแสดงภาพยนตร์ หัวใจทรนง (2546) ร่วมกับ อภิชาติพงศ์ วีระเศรษฐกุล ไมเคิล เชาวนาศัย จบการศึกษาคณะนิติศาสตร์ จุฬาลงกรณ์มหาวิทยาลัย เมื่อ พ.ศ. 2529 แล้วไปศึกษาต่อด้านศิลปะที่สถาบันศิลปะแห่งซานฟรานซิสโก และปริญญาโทด้านศิลปะจากสถาบันศิลปะแห่งชิคาโก จากนั้นเป็นผู้ร่วมก่อตั้งกลุ่มนักแสดงศิลปะร่วมสมัย "Project 304" ซึ่งจัดแสดงผลงานทั้งด้านศิลปการแสดง การถ่ายภาพ ภาพเคลื่อนไหว ภาพยนตร์สั้น ศิลปะสื่อประสม ไมเคิล เชาวนาศัย มีผลงานกำกับภาพยนตร์สั้นชุด Iron Pussy จำนวน 3 ตอนในปี พ.ศ. 2540, 2542 และ 2543 และได้ร่วมงานกับอภิชาติพงศ์ วีระเศรษฐกุล สร้างเป็นภาพยนตร์ขนาดยาวในชื่อ "The Adventure of Iron Pussy" หรือ หัวใจทรนง ได้ออกฉายในเทศกาลภาพยนตร์นานาชาติโตเกียว เทศกาลภาพยนตร์นานาชาติเบอร์ลิน เทศกาลภาพยนตร์นานาชาติรอตเตอร์ดัม เทศกาลภาพยนตร์นานาชาติเมลเบิร์น และในเทศกาลภาพยนตร์เฉพาะกลุ่มเกย์และเลสเบียน ฉายแบบในโรงภาพยนตร์ในประเทศไทย และมีดีวีดีวางจำหน่าย ไมเคิล เชาวนาศัย ยังมีผลงานแสดงในภาพยนตร์ไทยเรื่อง แก๊งชะนีกับอีแอบ หมากเตะ..โลกตะลึง และ ความสุขของกะทิ ด้านชีวิตส่วนตัว ไมเคิล เชาวนาศัย เปิดเผยตัวเองว่ามีรสนิยมเป็นเกย์</doc>
