<doc id="637076" url="https://th.wikipedia.org/wiki?curid=637076" title="ไรชส์ทาค (จักรวรรดิเยอรมัน)">ไรชส์ทาค (จักรวรรดิเยอรมัน) ไรชส์ทาค () ของจักรวรรดิเยอรมันดำรงอยู่ระหว่างค.ศ. 1871 ถึง 1918 ประกอบด้วยสองสภาคือ ไรชส์ทาค เป็นสภาผู้แทนราษฎรจากการเลือกตั้งทั่วไป และ บุนเดสรัท เป็นสภาสหพันธ์ที่มีสมาชิกเป็นราชวงศ์ผู้ปกครองรัฐนั้นๆ ไรชส์ทาคของจักรวรรดิเยอรมันไม่มีอำนาจที่จะแต่งตั้งหรือถอดถอนรัฐบาล อำนาจในการแต่งตั้งหรือถอดถอนรัฐบาลเป็นของจักรพรรดิเยอรมัน สมาชิกไรชส์ทาคมาจากการเลือกตั้งทั่วไปโดยที่ผู้มีสิทธิออกเสียงเลือกตั้งคือชายชาวเยอรมันที่มีอายุ 25 ปีบริบูรณ์ การเลือกตั้งเป็นการลงคะแนนแบบลับในคูหา ผู้สมัครที่ได้คะแนนเสียงข้างมากจากผู้มาใช้สิทธิคือผู้ชนะ ถ้าไม่มีผู้สมัครคนใดได้คะแนนเสียงข้างมากจะจัดให้มีการลงคะแนนในเขตนั้นขึ้นใหม่ เมื่อแรกสถาปนาจักรวรรดิเยอรมันในค.ศ. 1871 ไรชส์ทาคประกอบด้วยสมาชิก 382 ที่นั่ง แต่ในปีค.ศ. 1874 ได้เพิ่มจำนวนขึ้นเป็น 397 ที่นั่ง สมาชิกไรชส์ทาคมีวาระการดำรงตำแหน่งคราวละ 3 ปี แต่หลังปี 1888 ได้ขยายเป็นคราวละ 5 ปี องค์จักรพรรดิทรงเป็นผู้เปิดสมัยการประชุมซึ่งจะจัดให้มีพิธีเปิดสมัยการประชุมขึ้นปีละหนึ่งครั้ง จักรพรรดิมีอำนาจในการยุบสภาได้โดยการยินยอมของสภาสหพันธ์</doc>
