<doc id="805703" url="https://th.wikipedia.org/wiki?curid=805703" title="มะสึกะตะ มะซะโยะชิ">มะสึกะตะ มะซะโยะชิ เจ้า มะสึกะตะ มะซะโยะชิ () เป็นนักการเมืองและรัฐบุรุษชาวญี่ปุ่น ดำรงตำแหน่งเป็นนายกรัฐมนตรีคนที่ 4 และเป็นหนึ่งในบิดาผู้สร้างชาติของญี่ปุ่น เกิดในครอบครัวซะมุไรในเมืองคะโงะชิมะ แคว้นซะสึมะ เมื่ออายุได้ 13 ปีก็เข้าศึกษาในโรงเรียนขงจื้อ โซะจิกัง และได้รับการบ่มเพาะความจงรักภักดีต่อองค์จักรพรรดิ และเริ่มเข้ารับราชการในแคว้นซะสึมะ จนกระทั่งใน ค.ศ. 1866 เขาก็ถูกส่งไปยังนะงะซะกิเพื่อศึกษาวิชาคณิตศาสตร์และศาสตร์ตะวันตก มะสึกะตะได้รับการนับถือจอย่างสูงจากโอกุโบะ โทะชิมิชิ และ ไซโง ทะกะโมะริ ซึ่งใช้งานเขาเป็นผู้ประสานงานระหว่างนครหลวงเคียวโตะกับรัฐบาลแคว้นในคะโงะชิมะ เมื่อทราบว่าสงครามระหว่างแคว้นซะสึมะกับฝ่ายรัฐบาลโชกุนในโตเกียวกำลังจะปะทุ มะสึตะกะก็ซื้อเรือที่พอจะหาได้ในนะงะซะกิเพื่อเตรียมรับมือกับสงคราม เรือลำนี้ถูกตั้งชื่อว่า คะซุงะ อย่างไรก็ตาม เหล่าผู้นำแคว้นต่างเชื่อว่าเป็นเรือขนส่งที่ดีที่สุด ดังนั้นมะสึตะกะจึงยอมยกเรือลำนี้ให้แคว้นไป หลังจากนั้นไม่กี่เดือน คะซุงะก็ถูกประจำการเป็นเรือปืนและเข้าต่อสู้กับฝ่ายรัฐบาลโชกุนในสงครามโบะชิง หลังจากการฟื้นฟูพระราชอำนาจและการล่มสลายของรัฐบาลโชกุน เขาก็อยู่ช่วยว่าการความเรียบร้อยในนะงะซะกิ และในปี ค.ศ. 1868 เขาก็ได้รับแต่งตั้งเป็นผู้ว่าราชการจังหวัดฮิตะ (ปัจจุบันเป็นส่วนหนึ่งของจังหวัดโออิตะ) ในขณะที่โอกุโบะ สหายของเขาก็ได้เป็นใหญ่เป็นโตในรัฐบาลใหม่ที่ตำแหน่งรัฐมนตรีมหาดไทย ในปี ค.ศ. 1871 มะสึกะตะย้ายมาที่โตเกียว และทำงานด้านการร่างกฎหมายและการปฏิรูปภาษีที่ดิน จนกระทั่งในปี ค.ศ. 1880 เขาก็ได้เป็นรัฐมนตรีมาตุภูมิ สองปีต่อมาก็ได้เป็นรัฐมนตรีคลัง และในตำแหน่งนี้เองที่เขาได้จัดตั้งธนาคารแห่งญี่ปุ่นขึ้น ต่อมาในปี ค.ศ. 1891 เขาก็ได้ดำรงตำแหน่งนายกรัฐมนตรี ต่อจากจอมพลยะมะงะตะ อะริโตะโมะ</doc>
