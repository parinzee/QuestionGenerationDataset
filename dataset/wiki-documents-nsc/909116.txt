<doc id="909116" url="https://th.wikipedia.org/wiki?curid=909116" title="ปราสาทไฮเดิลแบร์ค">ปราสาทไฮเดิลแบร์ค ปราสาทไฮเดิลแบร์ค () เป็นปราสาทเก่าในเมืองไฮเดิลแบร์ค ประเทศเยอรมนี เป็นหนึ่งในสิ่งก่อสร้างจากยุคเรอแนซ็องส์ที่สำคัญที่สุดในตอนเหนือของเทือกเขาแอลป์ ไม่ปรากฎหลักฐานว่าปราสาทแห่งนี้สร้างขึ้นเมื่อใด แต่ปราสาทหลังนี้ได้รับการกล่าวถึงครั้งแรกในปีค.ศ. 1214 เมื่อจักรพรรดิฟรีดริชที่ 2 แห่งโรมันอันศักดิ์สิทธิ์ ได้พระราชทานปราสาทหลังนี้ให้แก่ลุดวิจที่ 1 ดยุกแห่งบาวาเรีย ตั้งแต่นั้นมา ปราสาทหลังนี้ก็อยู่ในการครอบครองโดยตระกูลวิทเทลส์บัค จากการที่ปราสาทขนาดนี้มีขนาดใหญ่และตั้งอยู่บนเชิงเขา หน้าปราสาทมีแม่น้ำเนคคาร์ไหลผ่าน ปราสาทหลังนี้จึงเป็นป้อมปราการอย่างดีในการป้องกันข้าศึก ในศตวรรษที่ 17 ได้เกิดสงครามครั้งใหญ่ขึ้นสองครั้งในทวีปยุโรป คือสงครามสามสิบปีและสงครามเก้าปี ปราสาทแห่งนี้เป็นศูนย์กลางการปกครองของแคว้นพาลาทิเนตที่ต้องเผชิญกับการโจมตีสู้รบหลายครั้งจนปราสาทได้รับความเสียหายอย่างมาก แม้ผู้ปกครองแต่ละคนจะมีการซ่อมแซมแต่ก็ไม่ดำเนินไปอย่างต่อเนื่องเนื่องจากภาวะสงคราม จนกระทั่งเมื่อสงครามสิ้นสุดลงในปี 1697 คาร์ลที่ 3 ฟรีดริช ผู้ปกครองพาลาทิเนตมีความคิดที่จะซ่อมแซมปราสาทหลังนี้ให้เสร็จ แต่ก็ต้องเป็นอันระงับไปเนื่องจากขาดแคลนเงิน ในปี 1720 เกิดความขัดแย้งทางนิกายในเมืองไฮเดิลแบร์คขึ้น ทำให้เจ้าชายคาร์ลที่ 3 ฟรีดริช ผู้นับถือคาทอลิกทรงย้ายราชสำนักไปยังเมืองมันน์ไฮม์และสูญเสียสิทธิทั้งหมดในปราสาท เจ้าชายคาร์ลทรงสร้างวังแห่งใหม่ขึ้นที่มันน์ไฮม์ ตั้งแต่นั้นมา ปราสาทแห่งนี้ก็ไม่ค่อยได้รับความสนใจใยดีมากนักและค่อยๆพังทลาย ชาวเมืองมักขึ้นไปเอาอิฐ ไม้ เหล็ก จากปราสาทแห่งนี้ไปสร้างบ้านเรือนของตน รัฐบาลของรัฐบาเดินต้องใช้เวลาร่วมครึ่งศตวรรษเพื่อพิจารณาว่าจะทุบปราสาทหลังนี้ทิ้งดีหรือไม่ จนกระทั่งได้ข้อสรุปในปี 1868 ว่ารัฐบาลจะทำการรักษาและบูรณะปราสาทหลังนี้ การบูรณะปราสาทหลังนี้ได้แล็วเสร็จในปี 1900 โดยใช้เงินบูรณะไปทั้งสิ้น 520,000 มาร์ค การบูรณะทำเฉพาะบางส่วนเท่านั้น ส่วนใหญ่ของปราสาทยังคงเป็นซากปรักหักพัง</doc>
