<doc id="488628" url="https://th.wikipedia.org/wiki?curid=488628" title="ถวัลย์ วงศ์เทเวศร์">ถวัลย์ วงศ์เทเวศร์ ถวัลย์ วงศ์เทเวศร์ หรือนายนิด พุ่มไสว เกิดเมื่อ พ.ศ. 2461 ที่กรุงเทพฯ เป็นนักมวยที่มีชื่อเสียงด้านความทรหดอดทน จนได้ฉายาว่ากำแพงเมืองจีนประวัติ ประวัติ. ถวัลย์เป็นนักมวยไทยที่โด่งดังสมัยเวทีหลักเมืองและเวทีสวนเจ้าเชตุ เคยชกกับนักมวยดังในยุคนั้นมาแล้วหลายคน เช่น สุข ปราสาทหินพิมาย ผล พระประแดง ประเสริฐ ส.ส. ประยุทธ อุดมศักดิ์ จนเมื่อตั้งเวทีราชดำเนินขึ้น ถวัลย์ก็ได้ชกทั้งมวยไทยและมวยสากล เมื่อวีนที่ 30 มกราคม พ.ศ. 2489 ถวัลย์ได้ขึ้นชกมวยสากลกับแดนนี่ บอย นักมวยสากลชาวอังกฤษ ซึ่งถวัลย์เป็นฝ่ายชนะน็อคในยกที่ 4 จากนั้นชกมวยไทยแพ้ประเสริฐ ส.ส. และชนะน็อคถวิล เทียมกำแหง ยก 4 จนกระทั่งในเดือนเมษายน พ.ศ. 2490 จึงขึ้นชกมวยไทยกับสุข ปราสาทหินพิมาย การชกเป็นไปอย่างดุเดือด ก่อนที่ถวัลย์จะเป็นฝ่ายแพ้คะแนนไป หลังจากนั้น ถวัลย์ขึ้นชกมวยสากลชนะน็อค จิมมี่ เบิร์ด ยก 3 แล้วชกแก้มือกับสุขอีกครั้ง แต่เป็นฝ่ายแพ้คะแนนไปอีก หลังจากชกแพ้สุขในครั้งนั้น ถวัลย์หยุดชกมวย ไปอุปสมบทเป็นพระภิกษุอยู่ช่วงหนึ่ง หลังจากลาสิกขาแล้วก็ขึ้นชกมวยสากลกับสมพงษ์ เวชสิทธิ์ การชกเป็นไปอย่างสูสี ก่อนที่ครบยกแล้วถวัลย์เป็นฝ่ายแพ้คะแนนไป หลังจากการชกครั้งนี้ การชกของถวัลย์เริ่มแย่ลง ชกแพ้บ่อยครั้ง ไปชกมวยสากลที่สิงคโปร์ก็แพ้น็อค เฟรซซี่ เซบาสเตียน กลับมาชกมวยสากลในไทยก็แพ้คะแนนประเสริฐ ส.ส. และเมื่อสมเดช ยนตรกิจขึ้นชกมวยสากลเป็นครั้งแรก ก็เลือกชกกับถวัลย์ และเป็นฝ่ายชนะน็อคถวัลย์แค่ยก 2 ถวัลย์ขึ้นชกมวยสากลครั้งสุดท้ายเมื่อ 23 ตุลาคม พ.ศ. 2494 ในแบบมวยไทย โดยเป็นฝ่ายแพ้น็อคประยุทธ อุดมศักดิ์ ยก 5 หลังจากนั้น ถวัลย์หันมาเป็นเทรนเนอร์ให้กับค่ายวงศ์เทเวศร์ จนค่ายปิดตัวไป จึงไปทำงานที่โรงงานยาสูบ กระทรวงการคลัง จนเสียชีวิตด้วยโรคฝีในตับเมื่อ 11 มกราคม พ.ศ. 2519 รวมอายุได้ 58 ปี</doc>
