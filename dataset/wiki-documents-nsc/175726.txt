<doc id="175726" url="https://th.wikipedia.org/wiki?curid=175726" title="เมอร์ลิน">เมอร์ลิน เมอร์ลิน () เป็นพ่อมดในตำนานของกษัตริย์อาร์เทอร์กับอัศวินโต๊ะกลม ในยุคของประวัติศาสตร์อังกฤษตอนต้น ราวประมาณคริสต์ศตวรรษที่ 5 มีตำนานและวรรณกรรมเล่าขานถึงอภินิหารต่าง ๆ พ่อมดเมอร์ลินเป็นที่รู้จักกันมาก ในตำนานท่านเป็นผู้ที่พากษัตริย์อาร์เทอร์ไปหาดาบเอกซ์แคลิเบอร์ และเป็นผู้ที่รอบรู้มากซ้ำยังมีเวทมนตร์ที่แข็งแกร่ง ท่านมีลูกศิษย์คนหนึ่งซึ่งได้ทรยศท่านในภายหลังและท่านเป็นพ่อมดผู้ยิ่งใหญ่แห่งยุคตำนานพ่อมดเมอร์ลิน ตำนานพ่อมดเมอร์ลิน. ประวัติของพ่อมดเมอร์ลินมีเค้าโครงบางอย่างที่พอจะยืนยันได้ว่ามีตัวตนอยู่จริง ตำนานมหัศจรรย์เกี่ยวกับพ่อมดเมอร์ลินมีอยู่มากมายเล่ากันว่า เขาคือผู้จัดเรียงก้อนหินมหึมาที่สโตนเฮนจ์ เพื่อเป็นที่ระลึกแก่เหล่าทหารของกษัตริย์อาร์เทอร์ บ้างก็ว่าเมอร์ลินสามารถหยั่งรู้อนาคตได้อย่างชัดแจ้ง เนื่องจากเขาเป็นผู้ที่มีชีวิตย้อนหลัง กล่าวคือคนทั่วไปจะใช้ชีวิตจากอดีตไปสู่อนาคต แต่เมอร์ลินจะใช้ชีวิตจากอนาคตย้อนมาสู่อดีต เมื่อเขาเคยผ่านอนาคตมาก่อนแล้ว จึงทำให้ทราบเรื่องราวที่จะเกิดขึ้นต่อไป บทบาทของพ่อมดเมอร์ลินที่คนทั่วโลกจดจำได้ คือการเป็นอาจารย์และเป็นที่ปรึกษาให้แก่กษัตริย์อาร์เทอร์ สมัยที่กษัตริย์อาร์เทอร์ยังเป็นทารกแบเบาะอยู่นั้น ก็โดนคำสั่งจากพระราชบิดาให้ประหารชีวิต กวีชื่อว่า อัลเฟรด ลอร์ด เทนนีสัน ได้เล่าถึงตำนานตอนนี้เอาไว้ในบทกวีดังนี้ "ท่ามกลางความโศกเศร้าและเหงาหงอย อาร์เทอร์น้อยกำเนิดมาน่าสงสาร ต้องหลบซ่อนตัวตนให้พ้นพาล อยู่กับท่านเมอร์ลินสิ้นกังวล ด้วยยูเทอร์ผู้บิดาจิตป่าเถื่อน ร้ายเสมือนสัตว์ป่าน่าฉงน เหลิงอำนาจเกรงลูกชายทำลายตน จึงคิดฆ่าเพื่อให้พ้นทางตนไป เมอร์ลินนำเด็กน้อยให้แอนตัน ผู้ผูกพันกับยูเทอร์เกลอรุ่นใหญ่ เซอร์แอนตันกับภรรยามีน้ำใจ เลี้ยงอาร์เทอร์ด้วยห่วงใยและเมตตา ส่วนกษัตริย์ยูเทอร์ผู้เห่อเหิม นับวันเพิ่มความร้ายกาจพิฆาตฆ่า อาณาจักรล่มสลายไม่นำพา หายนะสู่ประชาน่าเศร้าใจ" เมื่อกษัตริย์อาร์เทอร์เติบใหญ่ขึ้นมา เมอร์ลินก็ยืนหยัดอยู่เคียงข้างเขาเสมอ กษัตริย์อาร์เทอร์เอาชนะศัตรูแห่งอังกฤษมาได้นับครั้งไม่ถ้วน เพราะอาศัยสติปัญญาอันฉลาดและเวทมนตร์วิเศษของพ่อมดเมอร์ลินคอยช่วยเหลือ เมื่อหมดสิ้นยุคสมัยของกษัตริย์อาร์เทอร์ พ่อมดเมอร์ลินก็หายสาบสูญไป บางตำนานเล่าว่า เมอร์ลินถูกเลดีออฟเดอะเลก ผู้ซึ่งเป็นสตรีที่เขาหลงรัก ล่อลวงให้ไปสร้างเสาวิเศษ แล้วเธอก็ใช้เสาวิเศษนั้นจองจำเมอร์ลินอยู่ที่นั่นไปชั่วนิรันดร์</doc>
