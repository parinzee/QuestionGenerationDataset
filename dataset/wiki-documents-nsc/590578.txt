<doc id="590578" url="https://th.wikipedia.org/wiki?curid=590578" title="ดัชนีฮั่งเส็ง">ดัชนีฮั่งเส็ง ดัชนีฮั่งเส็ง หรือ ดัชนีเหิงเชิง ตามสำเนียงกลาง (; ) เป็นดัชนีตลาดหุ้นสำหรับตลาดที่มีการปรับค่าการกระจายหุ้นรายย่อย (freefloat-adjusted market) และถ่วงน้ำหนักด้วยมูลค่าตามราคาตลาด (capitalization-weighted) ในฮ่องกง ใช้บันทึกและตรวจสอบการเปลี่ยนแปลงบริษัทขนาดใหญ่ที่สุดในตลาดหลักทรัพย์ฮ่องกงเป็นรายวัน ทั้งยังเป็นเครื่องบ่งชี้หลักสำหรับผลการดำเนินงานตลาดโดยรวมในฮ่องกง บริษัทดังกล่าวมีจำนวน 48 แห่ง คิดเป็นร้อยละ 60 ของมูลค่ากิจการในตลาดหลักทรัพย์ฮ่องกง กวน ชื่อกวง (Kwan Shi-kuang) หรือสแตนลีย์ กวน (Stanley Kwan) นายธนาคารชาวฮ่องกง เริ่มทำดัชนีฮั่งเส็งเมื่อวันที่ 24 พฤศจิกายน ค.ศ. 1969 ปัจจุบัน ดัชนีนี้อยู่ในความรับผิดชอบและความดูแลของบริษัทดัชนีฮั่งเส็ง จำกัด (Hang Seng Indexes Company Limited) ซึ่งเป็นบริษัทมหาชนสังกัดธนาคารฮั่งเส็ง (Hang Seng Bank) อันเป็นหนึ่งในธนาคารรายใหญ่ที่สุดที่จดและขึ้นทะเบียนในฮ่องกงในด้านมูลค่าตามราคาตลาด (market capitalisation) และเอชเอสบีซี (HSBC) กลุ่มบริษัทการเงินสัญชาติอังกฤษ ถือหุ้นใหญ่ในบริษัทดัชนีฮั่งเส็ง บริษัทดัชนีเหิงเชิงทำหน้าที่ประมวล เผยแพร่ และจัดการดัชนีฮั่งเส็ง กับทั้งดัชนีหุ้นอื่น ๆ เช่น ดัชนีวิสาหกิจจีนฮั่งเส็ง (Hang Seng China Enterprises Index)</doc>
