<doc id="116567" url="https://th.wikipedia.org/wiki?curid=116567" title="ลูชาโน ปาวารอตตี">ลูชาโน ปาวารอตตี ลูชาโน ปาวารอตตี (Luciano Pavarotti) (12 ตุลาคม พ.ศ. 2478 - 6 กันยายน พ.ศ. 2550) เป็นนักร้องโอเปร่าเสียงเทเนอร์ชาวอิตาลี ที่มีชื่อเสียงที่สุดคนหนึ่ง เขาเป็นที่รู้จักอย่างกว้างขวาง ในผลงานที่ชื่อว่า "Three Tenors" ซึ่งเป็นการแสดงโอเปร่า โดยนักร้องชายเสียงเทเนอร์ ที่มีชื่อเสียงที่สุดในยุคปัจจุบันสามคน ประกอบด้วย ลูชาโน ปาวารอตตี, ปลาซิโด โดมิงโก และโฮเซ คาเรราส์ การแสดงของทรีเทเนอร์ส มีขึ้นครั้งแรกในการแข่งขันฟุตบอลโลก ครั้งที่ 14 ที่กรุงโรม ประเทศอิตาลี เมื่อ พ.ศ. 2533 และกลายเป็นธรรมเนียมว่าทุก 4 ปี ทั้งสามคนจะมาเปิดการแสดงร่วมกันระหว่างการแข่งขันฟุตบอลโลก ทั้งในปี พ.ศ. 2537 ที่ลอสแอนเจลิส ปี พ.ศ. 2541 ที่หอไอเฟล กรุงปารีส และปี พ.ศ. 2545 ที่โยโกฮามา ลูชาโน ปาวารอตตี เกิดที่เมืองโมดีนา ทางตอนเหนือของอิตาลี บิดาเป็นคนทำขนมปัง และนักร้องเสียงเทเนอร์ เขาเริ่มร้องเพลงกับพ่อที่โบสถ์ตั้งแต่อายุ 9 ขวบ ในวัยเด็กเขาใฝ่ฝันจะเป็นนักฟุตบอลอาชีพ แต่แม่อยากให้เป็นครู ในขณะที่พ่ออยากให้เป็นนักร้อง เขาเริ่มหัดร้องเพลงอย่างจริงจังตั้งแต่ พ.ศ. 2497 เมื่ออายุ 19 ปี ลูชาโน เริ่มออกแสดงโอเปร่าเป็นครั้งแรกเมื่อ พ.ศ. 2504 เรื่อง La bohème การแสดงของเขามีเอกลักษณ์อยู่ที่ ทุกครั้งเขาจะถือผ้าสีขาวติดมือตลอดเวลา ซึ่งมีที่มาจากการแสดงที่ William Jewell College เมืองมิสซูรี สหรัฐอเมริกา ในปี พ.ศ. 2516 ก่อนการแสดงเขาตื่นเต้นจนเหงื่อชุ่มตัว เมื่อขึ้นบนเวทีเขาได้ขอผ้าเช็ดมือจากผู้ชม และได้รับผ้าเช็ดปากสีขาว ตั้งแต่นั้นมาเขาจะถือผ้าสีขาวติดมือในการแสดงทุกครั้ง ผลงานแสดงที่เป็นที่รู้จักที่สุดของเขา คือการร้องเพลง Nessun Dorma จากโอเปร่าเรื่อง Turandot ของจาโกโม ปุชชีนี ในปี พ.ศ. 2533 ซึ่งกลายเป็นเพลงประจำของบีบีซี และการแข่งขันฟุตบอลโลกครั้งที่ 14 ที่กรุงโรม ลูชาโน ปาวารอตตี ตรวจพบว่าเป็นโรคมะเร็งที่ตับอ่อน เมื่อ พ.ศ. 2549 และเสียชีวิตเมื่อวันที่ 6 กันยายน พ.ศ. 2550</doc>
