<doc id="265146" url="https://th.wikipedia.org/wiki?curid=265146" title="โรงเรียนอนุราชประสิทธิ์">โรงเรียนอนุราชประสิทธิ์ โรงเรียนอนุราชประสิทธิ์ เดิมชื่อโรงเรียนอนุบาลทหารมหาดเล็กราชวัลลภ ซึ่งอยู่ในพระอุปถัมภ์ของพลเอกสมเด็จพระเจ้าอยู่หัวมหาวชิราลงกรณ บดินทรเทพยวรางกูร เปิดทำการสอนในระดับชั้นอนุบาล ได้รับพระราชานุญาตให้ตั้งอยู่ในบริเวณ กรมทหารมหาดเล็กราชวัลลภรักษาพระองค์ถนนราชวิถี กรุงเทพมหานคร โดยมีวัตถุประสงค์ที่จะจัดการศึกษาให้บุตรหลานทหารมหาดเล็กและบรรดา ข้าราชบริพารทั้งหลาย ต่อมาคณะรัฐมนตรีได้มีมติเห็นชอบให้กระทรวงศึกษาธิการรับโอนกิจการมาสังกัดสำนักงานคณะกรรมการประถมศึกษาแห่งชาติ ตั้งแต่วันที่ 1 พฤษภาคม 2534 และได้ย้ายมาตั้งใหม่ในที่ดินของวัดกลางบางซื่อ ตำบลบางกระสอ อำเภอเมืองนนทบุรี จังหวัดนนทบุรี ในเนื้อที่ 16 ไร่เศษ ในปัจจุบันได้มีการขยายเนื้อที่โรงเรียน เพื่อรองรับปริมาณนักเรียนที่เพิ่มขึ้น รวมเนื้อที่ ในปัจจุบัน 17 ไร่ 2 งาน 12 ตารางวา ต่อมาได้รับพระมหากรุณาธิคุณจากพลเอกสมเด็จพระเจ้าอยู่หัวมหาวชิราลงกรณ บดินทรเทพยวรางกูร เสร็จพระราชดำเนินเป็นองค์ประธานประกอบพิธีวางศิลาฤกษ์ก่อสร้าง อาคารเรียนระดับก่อนประถมศึกษา เมื่อวันที่ 29 กรกฎาคม 2534 และได้ทรงพระกรุณาพระราชทานชื่อโรงเรียนใหม่ว่า โรงเรียนอนุราชประสิทธิ์ ทั้งมีพระราชานุญาตให้ใช้พระนามาธิไภยย่อ มวก. เป็นเครื่องหมายประจำโรงเรียน ภายหลังสร้างอาคารเรียนเสร็จสามารถรับบุตรหลานข้าราชบริพารในพระองค์และ ประชาชนทั่วไปเข้าเรียนในระดับก่อนประถมศึกษา ปัจจุบันโรงเรียนอนุราชประสิทธิ์สังกัดสำนักงานคณะกรรมการการศึกษาขั้นพื้นฐาน ดำเนินการจัดการศึกษาใน 3 ระดับ คือ ระดับก่อนประถมศึกษา (อนุบาล 3 ขวบ อนุบาลปีที่ 1- 2) ระดับประถมศึกษา (ชั้นประถมศึกษาปีที่ 1 - 6 )ระดับมัธยมศึกษา (มัธยมศึกษาปีที่ 1 - 6)</doc>
