<doc id="324255" url="https://th.wikipedia.org/wiki?curid=324255" title="อุทกภัยแม่น้ำหวง พ.ศ. 2481">อุทกภัยแม่น้ำหวง พ.ศ. 2481 เหตุอุทกภัยที่แม่น้ำหวง พ.ศ. 2481 เกิดขึ้นเมื่อปี ค.ศ. 1938 จากการกระทำของรัฐบาลจีนพรรคก๊กมินตั๋ง นำโดยเจียง ไคเชก ในระหว่างสงครามจีน-ญี่ปุ่นครั้งที่สอง เพื่อเป็นการสกัดกั้นการรุกคืบหน้าอย่างรวดเร็วของกองทัพญี่ปุ่น หลังเริ่มสงครามจีน-ญี่ปุ่นครั้งที่สองเมื่อ พ.ศ. 2480 กองทัพญี่ปุ่นยึดพื้นที่ของประเทศจีนได้เป็นจำนวนมาก ในเดือนมิถุนายน พ.ศ. 2481 ได้ครอบครองพื้นที่ตอนเหนือของจีนเกือบทั้งหมด โดยยึดเมืองไคฟง เมืองหลวงของมณฑลเหอหนานได้ในวันที่ 6 มิถุนายน และกำลังจะยึดเจิ้งโจว ที่เป็นศูนย์กลางการคมนาคม มีทางรถไฟไปสู่เมืองสำคัญอย่างอู่ฮั่นและซีอาน เพื่อหยุดการโจมตีของญี่ปุ่นไม่ให้รุกคืบไปทางตะวันตกและทางใต้ของจีน และถ่วงเวลาเพื่อเตรียมการสำหรับยุทธการอู่ฮั่น เจียง ไคเชกและที่ปรึกษาได้ตัดสินใจทำลายคันกั้นน้ำริมแม่น้ำหวง ใกล้กับเมืองเจิ้งโจว เดิมกำหนดจุดทำลายที่ตำบลจ้าวโข่ว แต่ประสบกับอุปสรรคจึงย้ายมาที่ตำบลฮั่วหยวนโข่ว น้ำจากแม่น้ำหวงเริ่มไหลบ่าตั้งแต่เช้าตรู่วันที่ 9 มิถุนายน ท่วมพื้นที่ประมาณ 54,000 ตารางกิโลเมตรของมณฑลเหอหนาน มณฑลอันฮุย และมณฑลเจียงซู ประมาณการว่ามีผู้เสียชีวิตเบื้องต้น 500,000 คน ผู้ไร้ที่อยู่อาศัยกว่า 12 ล้านคน โดยเหตุการณ์น้ำท่วมครั้งนี้ ทางการจีนไม่ได้ประกาศเตือนภัยล่วงหน้าให้ประชาชนเตรียมการอพยพ หลังจากนั้นยังเกิดโรคระบาด อีกทั้งยังเกิดน้ำท่วมซ้ำอีกในปี พ.ศ. 2486 ทำลายพืชผลการเกษตร และมีความอดอยากติดต่อกันมาอีกหลายปี</doc>
