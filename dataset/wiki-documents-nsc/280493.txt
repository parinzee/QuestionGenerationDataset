<doc id="280493" url="https://th.wikipedia.org/wiki?curid=280493" title="วูปี โกลด์เบิร์ก">วูปี โกลด์เบิร์ก วูปี โกลด์เบิร์ก () หรือชื่อเกิด คารีน เอเลน จอห์นสัน () เกิดเมื่อวันที่ 13 พฤศจิกายน ค.ศ. 1955 เป็นนักแสดงชาวอเมริกัน นักแสดงตลก นักร้อง-นักแต่งเพลง นักกิจกรรม พิธีกร โกลด์เบิร์กมีผลงานแสดงภาพยนตร์เรื่องแรกคือเรื่อง The Color Purple (1985) แสดงเป็นซีลี สตรีผิวดำผู้ถูกทารุณ เธอได้รับการเสนอชื่อเข้าชิงรางวัลออสการ์ในสาขานักแสดงนำหญิงยอดเยี่ยมและได้รับรางวัลลูกโลกทองคำครั้งแรก ในปี ค.ศ. 1990 เธอรับบทเป็นโอดา เม บราวน์ คนทรงที่ช่วงเหลือชายที่ถูกสังหารในภาพยนตร์ทำเงินเรื่อง Ghost (วิญญาณ ความรัก ความรู้สึก) การแสดงจากเรื่องนี้ทำให้เธอได้รับรางวัลลูกโลกทองคำเป็นครั้งที่ 2 และยังได้รับรางวัลออสการ์ในสาขานักแสดงสมทบหญิงยอดเยี่ยม ผลงานโด่งดังถัดมาอย่างเช่น Sister Act (1992) และภาคต่อ (1993), Made in America (1993), How Stella Got Her Groove Back (1998), Girl, Interrupted (1999) และ Rat Race (2001) เธอยังแสดงในเรื่อง Star Trek: The Next Generation โกลด์เบิร์กได้รับการเสนอชื่อเข้าชิงรางวัลเอมมีในงานด้านโทรทัศน์มาแล้ว 13 ครั้ง เธอเคยเป็นผู้ช่วยโปรดิวเซอร์และเซนเตอร์สแควร์ในรายการเกมโชว์ Hollywood Squares ตั้งแต่ปี 1998 ถึง 2002 เธอยังประสบความสำเร็จในละครบรอดเวย์และอุตสาหกรรมดนตรี เป็น 1 ใน 10 คนที่ได้รับรางวัลออสการ์ รางวัลเอมมี รางวัลแกรมมี่ รางวัลโทนี่ นอกจากนั้นเธอยังเคยได้รับรางวัลบาฟต้า ได้รับ 4 รางวัลพีเพิลส์ชอยส์ และยังได้รับเกียรติมีชื่ออยู่บนฮอลลีวูดวอล์กออฟเฟม หลังจากนั้นโกลด์เบิร์กยังดูแลและเป็นพิธีกรร่วมในรายการ The View ที่ทำให้เธอได้รับรางวัลเอมมีในปี 2009</doc>
