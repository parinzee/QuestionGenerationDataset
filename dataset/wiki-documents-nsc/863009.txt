<doc id="863009" url="https://th.wikipedia.org/wiki?curid=863009" title="เจ้าชายน้อย (ภาพยนตร์ พ.ศ. 2558)">เจ้าชายน้อย (ภาพยนตร์ พ.ศ. 2558) เจ้าชายน้อย (; ) คือ ภาพยนตร์แอนิเมชันสามมิติแนวแฟนตาซี ปี พ.ศ. 2558 ดัดแปลงจากวรรณกรรมชื่อเดียวกันของอ็องตวน เดอ แซ็งแตกซูว์เปรี กำกับโดย มาร์ก ออสบอร์น เขียนบทภาพยนตร์โดย ไอรีนา บริกนัลล์ และบ็อบ เพอร์ซีเชตตี พากย์เสียงภาษาอังกฤษโดย เจฟฟ์ บริดเจส, แรเชล แม็กอดัมส์, พอล รัดด์, บัด คอร์ต, มารียง กอตียาร์, เบนีเซียว เดล โตโร, เจมส์ แฟรนโก, ริกกี เชอร์เวส์, พอล จีอามัตตี, ไรลีย์ ออสบอร์น, แอลเบิร์ต บรูกส์ และแมกเคนซี ฟอย เล่าเรื่องของเด็กสาวที่ได้รับการส่งต่อเรื่องราวของ "เจ้าชายน้อย" จากนักบินชราคนหนึ่ง ที่อ้างว่าเคยได้พบกับเจ้าชายน้อยในทะเลทรายสะฮาราเมื่อครั้งยังหนุ่ม ภาพยนตร์เรื่องนี้จัดฉายรอบปฐมทัศน์เมื่อวันที่ 22 พฤษภาคม พ.ศ. 2558 ในเทศกาลภาพยนตร์กาน ครั้งที่ 68 และเข้าฉายในประเทศฝรั่งเศสอย่างเป็นทางการเมื่อวันที่ 29 กรกฎาคมของปีเดียวกันเนื้อเรื่องย่อ เนื้อเรื่องย่อ. ภาพยนตร์เรื่องนี้เล่าเรื่องของเด็กสาว (แมกเคนซี ฟอย) ที่อาศัยอยู่กับแม่ (แรเชล แม็กอดัมส์) ที่เข้มงวดและหวังให้เธอเข้าเรียนในโรงเรียนชั้นนำแห่งหนึ่ง ในช่วงปิดเทอมฤดูร้อน เธอกับแม่ย้ายมาอาศัยในบ้านหลังใหม่ที่อยู่ระแวกโรงเรียนดังกว่า แต่ละวันเด็กสาวต้องเตรียมตัวสอบอย่างเคร่งครัดตามตารางชีวิตที่แม่จัดไว้ให้เพื่อชิงโควตาเข้าเรียน วันหนึ่ง เด็กสาวได้พบกับชายชราที่อาศัยอยู่ข้างบ้านของเธอ ชายชราผู้นั้นคืออดีตนักบิน (เจฟฟ์ บริดเจส) ที่ครั้งหนึ่งเคยได้พบกับเจ้าชายน้อย (ไรลีย์ ออสบอร์น) กลางทะเลทรายสะฮาราเมื่อคราวที่เขาขับเครื่องบินไปตกที่นั่นเมื่อตอนยังหนุ่ม เด็กสาวและนักบินชราสนิทสนมกันมากขึ้น ทุกวันเธอจะลอบออกจากบ้านเพื่อไปเที่ยวเล่นในบ้านของนักบิน เขาได้สอนประสบการณ์นอกตำราเรียนแก่เธอและเล่าเรื่องราวของเจ้าชายน้อยให้เธอฟัง เจ้าชายน้อยคือเด็กชายที่อาศัยอยู่บนดาวเคราะห์น้อยบี 612 ทุกวันเจ้าชายน้อยจะคอยกำจัดต้นกล้าของต้นเบาบับที่ปกคลุมอยู่ทั่วดาว เพราะกลัวว่าถ้าปล่อยทิ้งไว้ต้นเบาบับจะเติบโตจนมีขนาดใหญ่เกินดาวของตน วันหนึ่ง ขณะที่เจ้าชายน้อยกำจัดต้นเบาบับอยู่นั้น เขาได้พบกับดอกไม้ตูมดอกหนึ่ง เขาเฝ้าคอยทะนุถนอมดูแลจนมันโตขึ้นเป็นดอกกุหลาบ (มารียง กอตียาร์) และกลายเป็นเพื่อนกัน แต่เมื่อเวลาผ่านไปดอกกุหลาบเริ่มเรียกร้องความดูแลเอาใจใส่มากขึ้น จนทำให้เจ้าชายน้อยอึดอัดใจและตัดสินเดินทางออกจากดาวดวงนั้นไป เจ้าชายน้อยเดินทางไปพบกับผู้คนบนดาวเคราะห์น้อยดวงอื่น ๆ ได้แก่ พระราชา (บัด คอร์ต) จอมหยิ่ง (ริกกี เชอร์เวส์) และนักธุรกิจ (แอลเบิร์ต บรูกส์) ก่อนที่จะเดินทางมาถึงโลกมนุษย์ บนโลก เจ้าชายน้อยได้พบกับสุนัขจิ้งจอกแดง (เจมส์ แฟรนโก) เขาทำให้มันเชื่องและกลายเป็นเพื่อนสนิทกัน แต่แล้ววันหนึ่ง เจ้าชายน้อยเกิดความคิดถึงดอกกุหลาบบนดาวบ้านเกิด เขาจึงได้ลาจากจิ้งจอกเพื่อกลับไปพบกับดอกกุหลาบ โดยการขอให้งูพิษ (เบนีเซียว เดล โตโร) กัด โดยก่อนจากกัน สุนัขจิ้งจอกได้สอนให้เจ้าชายน้อยมองสรรพสิ่งต่าง ๆ ด้วยหัวใจ เมื่อเล่าจบ นักบินกล่าวกับเด็กสาวว่า เมื่อถึงเวลาวันหนึ่งเขาจะกลับไปหาเจ้าชายน้อยเช่นกัน การที่เด็กสาวได้ใช้ชีวิตร่วมกันกับนักบิน และได้รับรู้เรื่องราวของเจ้าชายน้อย ทำให้เธอได้รับประสบการณ์และจินตนาการใหม่ ๆ ที่อยู่นอกเหนือโลกแห่งการศึกษาที่แม่จัดวางไว้ให้ รวมถึงได้ตั้งคำถามกับความเป็นผู้ใหญ่ที่เธอจะต้องพบในอนาคต ในขณะที่แม่ของเธอไม่เห็นด้วยอย่างยิ่งที่เธอจะเสียเวลากับนักบินแทนที่จะดำเนินชีวิตตามแผนที่แม่ต้องการ วันหนึ่ง นักบินไม่สบายหนักจนต้องเข้าโรงพยาบาล เด็กสาวจึงหาทางช่วยเหลือด้วยการเดินทางเข้าสู่โลกแห่งจินตนาการเพื่อไปแจ้งข่าวต่อเจ้าชายน้อย การเดินทางนำเธอไปพบกับนายเจ้าชาย (Mr. Prince) (พอล รัดด์) ซึ่งเป็นเจ้าชายน้อยในวัยผู้ใหญ่ ที่อาศัยและทำงานอยู่บนดาวเคราะห์น้อยของนักธุรกิจ ชายที่ต้องการแต่ผลกำไร โดยการบังคับให้ผู้คนรวมถึงนายเจ้าชายทำงานหามรุ่งหามค่ำให้กับตน เด็กสาวปฏิเสธแนวคิดของนักธุรกิจกับพรรคพวก และประกาศว่าตนจะไม่เติบโตเป็นผู้ใหญ่แบบนักธุรกิจ ก่อนที่จะช่วยนายเจ้าชายออกมาจากดาวดวงนั้น และพากลับไปยังบี 612 เพื่อพบกับดอกกุหลาบอีกครั้ง เมื่อไปถึง พวกเขาได้พบแต่เพียงซากของดอกกุหลาบ นายเจ้าชายเสียใจแต่ก็ได้เรียนรู้ที่จะมองดอกกุหลาบด้วยหัวใจและได้รับรู้ถึงการมีอยู่ของดอกกุหลาบอีกครั้ง ก่อนที่เขาจะกลับไปเป็นเจ้าชายน้อยเช่นเดิม เด็กสาวกลับสู่โลกแห่งความเป็นจริงอีกครั้ง ได้พบนักบินที่รักษาตัวในโรงพยาบาล ทำความเข้าใจเกี่ยวกับการดำเนินชีวิตกับแม่ของตน และใช้ชีวิตต่อไปอย่างมีความสุขผู้พากย์เสียงผู้พากย์เสียง. - เจ้าชายน้อย พากย์เสียงโดย ไรลีย์ ออสบอร์น (พากย์เสียงภาษาไทยโดย ณัฐพัชร์ นิมจิรวัฒน์) - นายเจ้าชาย พากย์เสียงโดย พอล รัดด์ - เด็กสาว พากย์เสียงโดย แมกเคนซี ฟอย - นักบิน พากย์เสียงโดย เจฟฟ์ บริดเจส - แม่ พากย์เสียงโดย แรเชล แม็กอดัมส์ (พากย์เสียงภาษาไทยโดย พิชญทัฬห์ จันทร์พุฒ) - สุนัขจิ้งจอก พากย์เสียงโดย เจมส์ แฟรนโก - ดอกกุหลาบ พากย์เสียงโดย มารียง กอตียาร์ - งู พากย์เสียงโดย เบนีเซียว เดล โตโร - นักธุรกิจ พากย์เสียงโดย แอลเบิร์ต บรูกส์ - ครู พากย์เสียงโดย พอล จีอามัตตี - พระราชา พากย์เสียงโดย บัด คอร์ต - จอมหยิ่ง พากย์เสียงโดย ริกกี เชอร์เวส์รางวัล</doc>
