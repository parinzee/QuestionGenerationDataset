<doc id="310468" url="https://th.wikipedia.org/wiki?curid=310468" title="ปลาไทเมน">ปลาไทเมน ปลาไทเมน หรือ ปลาไซบีเรียนไทเมน หรือ ปลาไซบีเรียนแซลมอน (; ) ปลาน้ำจืดชนิดหนึ่ง อยู่ในวงศ์ปลาแซลมอน (Salmonidae) พบในแม่น้ำวอลกาและแม่น้ำแปโชราในรัสเซีย นอกจากนี้แล้วยังพบในลุ่มแม่น้ำอามูร์, ระหว่างทะเลสาบแคสเปียนกับมหาสมุทรอาร์กติกในอนุทวีปยูเรเชีย และบางส่วนของมองโกเลีย มีสีลำตัวแตกต่างหลากหลายออกไปตามแต่ละภูมิประเทศ แต่โดยทั่วไปลำตัวจะเป็นสีน้ำตาลอมเขียวมะกอก หัวมีสีคล้ำกว่า ครีบและหางสีแดงเข้ม ส่วนท้องสีขาว ตามลำตัวมีรอยจุดสีคล้ำสำหรับพรางตัวซุ่มซ่อนตามธรรมชาติ ปากกว้าง ภายในปากมีฟันที่แหลมคมเหมือนเข็มที่งองุ้มเข้ามาด้านใน และแม้แต่ลิ้นก็มีส่วนประกอบที่แหลมคมคล้ายฟัน ขนาดเมื่อโตเต็มที่ยาวได้ถึง 210 เซนติเมตร และมีน้ำหนักถึง 105 กิโลกรัม เป็นสถิติที่พบในรัสเซีย เมื่อปี ค.ศ. 1988 ซึ่งจัดได้ว่าปลาไทเมนเป็นปลาแซลมอนชนิดที่มีขนาดใหญ่ที่สุดในโลก แต่ปลาไทเมนไม่ใช่ปลาสองน้ำเหมือนกับปลาแซลมอนชนิดอื่น ๆ เพราะวางไข่และเติบโตหากินอยู่เฉพาะในแหล่งน้ำจืดอย่างเดียวเท่านั้น ปลาไทเมนจัดเป็นปลาอีกชนิดหนึ่งที่เป็นที่นิยมของนักตกปลาอีกด้วย ด้วยความที่เป็นปลาขนาดใหญ่และอาศัยอยู่ในแหล่งน้ำเชี่ยวและเย็น จึงนิยมตกกันแบบฟลายฟิชชิ่ง ซึ่งต้องตกกันก่อนถึงฤดูหนาวที่น้ำจะกลายเป็นน้ำแข็ง ปลาไทเมนเป็นปลาที่ดุร้ายก้าวร้าว เคยกัดทำร้ายคนตกจนเลือดอาบได้รับบาดเจ็บที่ต้นแขนมาแล้ว มักอาศัยอยู่ในกระแสน้ำเชี่ยว โดยหลบซ่อนตัวอยู่หลังก้อนหินเพื่อรอเหยื่อให้ผ่านมาและจับกินเป็นอาหาร ซึ่งปลาไทเมนสามารถจับปลาแซลมอนหรือปลาเทราต์ซึ่งเป็นปลาจำพวกเดียวกันกินได้ นอกจากนี้แล้วยังสามารถกินงูพิษได้อีกด้วย ชาวมองโกลจะนับถือปลาไทเมนว่าเป็นนักล่าในสายน้ำ เพราะปลาไทเมนเป็นปลานักล่าขนาดใหญ่เพียงชนิดเดียวของมองโกเลีย จนได้รับฉายาว่า "หมาป่าแม่น้ำ" (มองโกล: голын чоно) สำหรับสมาคมเนชั่นแนล จีโอกราฟิก เรียกปลาไทเมนว่า "มองโกเลียนเทอร์เรอร์เทราต์" (อังกฤษ: Mongolian Terror Trout) แต่สำหรับชาวจีนแล้ว จะเรียกปลาชนิดนี้เล่น ๆ ว่า "ปลาปีศาจ" หรือ "ปลาแดงยักษ์" (จีน: 大红鱼; พินอิน: Dàhóng yú) โดยเชื่อว่า โตเต็มที่ได้ถึง 10-15 เมตร และหนักถึง 4 ตัน ซึ่งในความเชื่อนี้กลายเป็นนิทานพื้นบ้านของจีนและมองโกเลียเกี่ยวกับเรื่องราวของปลาไทเมน โดยเล่าว่าอาศัยอยู่ในแม่น้ำที่เป็นน้ำแข็ง และอาศัยอยู่ในทะเลสาบคานาส ในเขตปกครองตนเองซินเจียงอุยกูร์ ซึ่งเป็นที่ ๆ เชื่อว่ามีสัตว์ประหลาดอาศัยอยู่เช่นเดียวกับทะเลสาบเนสส์ของสกอตแลนด์ โดยปลาไทเมนตัวนี้มีน้ำหนักถึง 3,000 ปอนด์ และมีสีแดงก่ำ ปลาไทเมน มีอายุยืนได้มากถึง 50 ปี แต่ในช่วง 50 ปีที่ผ่านมานี้ มีจำนวนประชากรปลาไทเมนที่ลดลงไปถึงร้อยละ 95 จากการเปลี่ยนแปลงทางสภาพถิ่นที่อยู่อาศัย ซึ่งมีสาเหตุหลักจากมลพิษ</doc>
