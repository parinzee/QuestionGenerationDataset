<doc id="679695" url="https://th.wikipedia.org/wiki?curid=679695" title="แมตต์ ฟลินน์ (นักดนตรี)">แมตต์ ฟลินน์ (นักดนตรี) แมตธิว "แมตต์" ฟลินน์ ( เกิด 23 พฤษภาคม ค.ศ. 1970) เป็นมือกลองของวงดนตรีป็อปร็อกอเมริกัน มารูนไฟฟ์ หลังจากเป็นสมาชิกร่วมทัวร์อยู่สองปี ฟลินน์ได้เข้ามาเล่นแทนที่มือกลองคนเก่า ไรอัน ดูซิก ที่ออกจากวงเนื่องจากข้อมือและไหล่บาดเจ็บเรื้อรังจากทัวร์เป็นเวลานาน ก่อนที่ฟลินน์มาเล่นให้มารูนไฟฟ์ เขาเคยเล่นกลองให้กับวงเดอะบีฟิฟตีทูส์ ชิคาโก เกวิน เดอกรอว์ และกานธี ฟลินน์เกิดที่วู้ดสต็อก รัฐนิวยอร์ก ขณะอายุ 14 ปี เขาหยิบไม้กลองคู่แรกมาจากห้องใต้ดินของพ่อและเริ่มเล่นกลองเพลง "จัมป์" ของแวนแฮเลน ในทันที ทำให้พ่อรู้สึกประทับใจมาก หลังจากนั้นเขาประกวดในรายการแสดงความสามารถของโรงเรียนได้รางวัลที่ 3 รองจากโชว์แสดงตลกของแดเนียล ทอช และกลุ่มเต้นรำชื่อ "ทรอปิกไลต์นิง" ฟลินน์เรียนจบจากโรงเรียนกันน์ไฮสคูล และเข้าเรียนมหาวิทยาลัยซานดิเอโกสเตตเป็นเวลาสั้น ๆ</doc>
