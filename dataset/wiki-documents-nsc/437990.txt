<doc id="437990" url="https://th.wikipedia.org/wiki?curid=437990" title="เอ็ด ชีแรน">เอ็ด ชีแรน เอ็ดเวิร์ด คริสโตเฟอร์ "เอ็ด" ชีแรน () เกิดเมื่อวันที่ 17 กุมภาพันธ์ ค.ศ. 1991 เป็นนักร้อง นักแต่งเพลง และนักแสดงชาวอังกฤษ เขาเกิดในฮาลิแฟกซ์ เวสต์ยอร์กไชร์ และเติบโตในแฟรมลิงแฮม ซัฟฟอล์ก เขาเข้าเรียนสถาบันดนตรีร่วมสมัย ในกิลฟอร์ด เซอร์รีย์ ในระดับปริญญาตรีตั้งแต่อายุ 18 ปีในฤดูใบไม้ร่วงปี ค.ศ. 2009 ในต้นปี ค.ศ. 2011 ชีแรนออกอีพีชุด นัมเบอร์ไฟฟ์คอลลาบอเรชันส์โปรเจกต์ โดยไม่มีสังกัด และกลายเป็นที่สนใจของเอลตัน จอห์น และเจมี ฟ็อกซ์ หลังจากเซ็นสัญญากับค่ายอะไซลัมเรเคิดส์ อัลบั้มแรกของเขา + (อ่านว่า "พลัส") ออกจำหน่ายในเดือนกันยายน ค.ศ. 2011 และได้รับการรับรองระดับแพลตินัม 6 ครั้งในสหราชอาณาจักร อัลบั้มมีซิงเกิล "ดิเอทีม" ทำให้เขาได้รับรางวัลไอวอร์โนเวลโลอะวอร์ด สาขาเพลงยอดเยี่ยมด้านดนตรีและเนื้อเพลง ในปี ค.ศ. 2012 ชีแรนได้รับรางวัลบริตอะวอดส์ สาขาศิลปินเดี่ยวชายชาวบริติชยอดเยี่ยม และศิลปินแจ้งเกิดชาวบริติช ชีแรนเริ่มมีชื่อเสียงในต่างประเทศในปี ค.ศ. 2012 ในสหรัฐอเมริกา เขาเป็นนักร้องรับเชิญในอัลบั้ม เรด สตูดิโออัลบั้มที่สี่ของเทย์เลอร์ สวิฟต์ เพลง "เอเวอรีทิงแฮสเชนด์" ได้เข้าชิงรางวัลแกรมมี ค.ศ. 2013 สาขาเพลงแห่งปี ซึ่งเขาเล่นเพลงนี้ร่วมกับเอลตัน จอห์น ปี ค.ศ. 2013 เขาใช้เวลาส่วนใหญ่ร่วมทัวร์คอนเสิร์ต เดอะเรดทัวร์ กับสวิฟต์ในอเมริกาเหนือ ในปลายปี ค.ศ. 2013 เขาแสดงดนตรีในการแสดงที่ขายบัตรหมดถึง 3 การแสดงที่แมดิสันสแควร์การ์เดน ในนิวยอร์ก สตูดิโออัลบั้มที่สอง x (อ่านว่า "มัลติพลาย") ออกจำหน่ายวันที่ 23 มิถุนายน ค.ศ. 2014 อัลบั้มขึ้นอันดับหนึ่งในสหราชอาณาจักรและสหรัฐอเมริกา ในปี ค.ศ. 2015 อัลบั้ม x ได้รับรางวัลบริตอะวอร์ดสาขาอัลบั้มแห่งปี และเขาได้รับรางวัลไอวอร์โนเวลโลอะวอร์ดสาขานักแต่งเพลงแห่งปี ซิงเกิลจากอัลบั้ม x "ทิงกิงเอาต์ลาวด์" ทำให้เขาได้รับรางวัลแกรมมีในงานประจำปี ค.ศ. 2016 สาขาเพลงแห่งปี และสาขาแสดงเดี่ยวชายยอดเยี่ยม ในทัวร์คอนเสิร์ตรอบโลกของเขา ชีแรนเล่นคอนเสิร์ตที่ขายบัตรหมดถึง 3 คอนเสิร์ตที่สนามกีฬาเวมบลีย์ กรุงลอนดอน ในเดือนกรกฎาคม ค.ศ. 2015 เป็นการแสดงที่ใหญ่ที่สุดจนถึงปัจจุบัน ในเดือนมีนาคม ค.ศ. 2017 ชีแรนออกสตูดิโออัลบั้มที่สาม ÷ (อ่านว่า "ดิไวด์") มีซิงเกิลนำอย่าง "เชปออฟยู" และ "แคสเซิลออนเดอะฮิลล์" ที่ขึ้นสู่อันดับที่ 1 และอันดับที่ 6 ของบิลบอร์ดฮอต 100 ตามลำดับชีวิตช่วงแรก ชีวิตช่วงแรก. ชีแรนเกิดในฮาลิแฟกซ์ เวสต์ยอร์กไชร์ และเคยอาศัยในเฮ็บเด็นบริดจ์ เมืองค้าขายในคาลเดอร์เดล ประเทศอังกฤษ ครอบครัวของเขาย้ายไปแฟรมลิงแฮมในซัฟฟอล์กเมื่อครั้งเขาเป็นเด็ก เขามีพี่ชายชื่อแมตธิว เกิดวันที่ 17 มีนาคม ค.ศ. 1989 แมตธิวศึกษาดนตรีที่มหาวิทยาลัยและปัจจุบันเป็นนักประพันธ์เพลงคลาสสิก บิดามารดาของเขาคือ จอห์น และอิโมเกน เกิดที่ลอนดอน ปู่และย่าของเขาเป็นชาวไอริช ชีแรนกล่าวว่า บิดาของเขาเติบโตในครอบครัวคาทอลิก "ขนาดใหญ่มาก" ปู่ของเขา บิล เป็นโปรเตสแตนต์ และภรรยาของเขา แอน เป็นคาทอลิก บิลและแอนเกษียณในโกรีย์ รัฐเวกซ์ฟอร์ด จอห์นเป็นภัณฑารักษ์ดูแลพิพิธภัณฑ์ศิลปะและอาจารย์สอนศิลปะ และอิโมเกนเป็นอดีตนักประชาสัมพันธ์ที่ผันตัวมาเป็นนักออกแบบอัญมณี บิดามารดาของเขาดำเนินกิจการชื่อ ชีแรนล็อก ที่ปรึกษาด้านศิลปะอิสระ ตั้งแต่ปี ค.ศ. 1990-2010 งานของเขาทำให้พวกเขาต้องไปลอนดอน และใช้เวลาสุดสัปดาห์เดินทางกับบุตร และเล่นดนตรีไปด้วย ความทรงจำวัยเด็กของชีแรนคือการได้ฟังเพลงของบ็อบ ดิลลัน และอีริก แคลปตัน ชีแรนกล่าวว่า อัลบั้มแรกที่เขารู้จักคืออัลบั้ม ไอริชฮาร์ตบีต ของแวน มอร์ริสัน ในวัยเด็ก จอห์นพาเขาไปคอนเสิร์ตหลายครั้งจนเป็นแรงบันดาลใจให้เขาสร้างสรรค์งานดนตรี คอนเสิร์ตดังกล่าวรวมถึงชมอีริก แคลปตันที่โรยัลอัลเบิร์ตฮอลล์ พอล แม็กคาร์ตนีย์ที่เบอร์มิงแฮม และบ็อบ ดิลลัน ชีแรนเคยร้องเพลงในคณะประสานเสียงในโบสถ์แถวบ้านตั้งแต่อายุ 4 ปี หัดเล่นกีตาร์ตั้งแต่อายุน้อย และเริ่มแต่งเพลงขณะเรียนที่โทมัสมิลส์ไฮสกูลในแฟรมลิงแฮม เมื่อเขาอายุ 11 ปี เขาไปชมการแสดงของเดเมียน ไรซ์ กับบิดาในประเทศไอร์แลนด์ นอกจากไรซ์แล้ว เขายังยกให้เดอะบีเทิลส์ ดิลลัน นิซลอพี และเอ็มมิเน็ม เป็นอิทธิพลทางดนตรีที่ใหญ่ที่สุดของเขาด้วย เขาเป็นผู้อุดหนุนโรงละครยูทมิวสิกเธียเตอร์ยูเค และแอกเซสทูมิวสิก ที่เขาเรียนวิชาพัฒนาศิลปิน เขาได้รับคัดเลือกในองค์กรเนชันแนลยูทเธียเตอร์ในลอนดอนตั้งแต่ยังเป็นวัยรุ่น</doc>
