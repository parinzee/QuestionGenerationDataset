<doc id="816082" url="https://th.wikipedia.org/wiki?curid=816082" title="อาร์ชดยุกคาร์ล ดยุกแห่งเทเชิน">อาร์ชดยุกคาร์ล ดยุกแห่งเทเชิน อาร์ชดยุกคาร์ลแห่งออสเตรีย ดยุกแห่งเทเชิน หรือพระนามเต็มคือ คาร์ล ลุดวิจ โยฮันน์ โยเซฟ ลอเรินซ์ (Karl Ludwig Johann Josef Lorenz) เป็นจอมพลและเจ้าชายแห่งจักรวรรดิออสเตรีย ทรงเป็นพระโอรสองค์ที่สามในจักรพรรดิเลโอโปลด์ที่ 2 แห่งโรมันอันศักดิ์สิทธิ์กับพระนางมาเรีย ลุยซา แห่งสเปน และทรงมีศักดิ์เป็นพระอนุชาของจักรพรรดิฟรันซ์ที่ 1 แห่งออสเตรีย แม้ว่าอาร์ชดยุกคาร์ลจะมีโรคประจำตัวเป็นโรคลมชัก แต่พระองค์ก็ประสบความสำเร็จในการเป็นผู้บัญชาการทหารและผู้ปฏิรูปของกองทัพออสเตรีย และพระองค์ยังเป็นหนึ่งในศัตรูยากจะรับมือของนโปเลียน โบนาปาร์ต อาร์ชดยุกคาร์ลเริ่มเป็นผู้บัญชาหารทหารในสงครามปฏิวัติฝรั่งเศส ในช่วงต้นสงครามประสานมิตรครั้งที่หนึ่ง ทรงได้รับชัยชนะที่เนียร์วินเดนในปี 1793 ก่อนที่พระองค์จะได้ลิ้มรสความพ่ายแพ้ในปี 1793 และ 1794 ต่อมาในปี 1796 ทรงเป็นผู้บัญญชาการกองทัพออสเตรียในลุ่มแม่น้ำไรน์ อาร์ชดยุกคาร์ลสามารถมีชัยเหนือ ฌ็อง-บาติสต์ โยร์ด็อง ที่อัมแบร์กและเวือร์ซบูร์ก และต่อมาสามารถมีชัยที่เอ็มเมนดิงเงิน ซึ่งทำให้กองทหารของ ฌ็อง วิกตอร์ มารี โมโร ถอนกำลังข้ามแม่น้ำไรน์ไป ต่อมาในปี 1809 ทรงเข้าร่วมในสงครามประสานมิตรครั้งที่ห้าและสามารถมีชัยเหนือนโปเลียนได้ในยุทธการที่แอสเพิร์น-เอสสลิง ก่อนที่จะได้มาพ่ายแพ้ให้แก่นโปเลียนในยุทธการที่วากรัม หลังจากศึกที่วากรัม อาร์ชดยุกคาร์ลก็ไม่ได้มีส่วนร่วมที่สำคัญในสงครามนโปเลียนอีก</doc>
