<doc id="891764" url="https://th.wikipedia.org/wiki?curid=891764" title="เครื่องราชกกุธภัณฑ์แห่งไอร์แลนด์">เครื่องราชกกุธภัณฑ์แห่งไอร์แลนด์ เครื่องราชกกุธภัณฑ์แห่งไอร์แลนด์ () ประกอบด้วยดาราประดับเพชร และดวงตราประดับเพชรสำหรับองค์ประธานแห่งเครื่องราชอิสริยาภรณ์ ซึ่งเป็นชั้นสูงสุดเฉพาะสำหรับพระมหากษัตริย์ และชั้นแกรนด์มาสเตอร์ (Grand Master) ของเครื่องราชอิสริยาภรณ์เซนต์แพทริก (The Order of St. Patrick) ซึ่งได้ถูกจารกรรมไปจากปราสาทดับลินในปีค.ศ. 1907 พร้อมทั้งสายสร้อยทองสำหรับเครื่องราชอิสริยาภรณ์นี้ในชั้นอัศวินอีก 5 ชุด ซึ่ง ณ ปัจจุบันคดีก็ยังไม่ได้รับความกระจ่างประวัติ ประวัติ. เครื่องราชอิสริยาภรณ์เซนต์แพทริกเป็นอิสริยาภรณ์ที่เกี่ยวกับอัศวิน สถาปนาในปีค.ศ. 1783 โดยพระเจ้าจอร์จที่ 3 เพื่อใช้เป็นอิสริยาภรณ์สูงสุดของไอร์แลนด์ ซึ่งเปรียบได้กับเครื่องราชอิสริยาภรณ์การ์เตอร์ของอังกฤษ และเครื่องราชอิสริยาภรณ์ธิสเทิลของสกอตแลนด์ สถาบันพระมหากษัตริย์ของสหราชอาณาจักร ซึ่งถือเป็นพระมหากษัตริย์ของไอร์แลนด์ด้วย เป็นองค์ประธานแห่งเครื่องราชอิสริยาภรณ์ และข้าหลวงใหญ่แห่งไอร์แลนด์เป็นชั้นแกรนด์มาสเตอร์ (Grand Master) โดยถือเป็นผู้แทนพระองค์ในระหว่างที่พระมหากษัตริย์ไม่ได้ประทับอยู่ในราชอาณาจักร ดาราประดับเพชรนี้ถือเป็นตราสัญลักษณ์และกกุธภัณฑ์ที่พระมหากษัตริย์จะทรงในระหว่างทรงแต่งตั้งอัศวินใหม่เพื่อเป็นสมาชิกแห่งเครื่องราชอิสริยาภรณ์นี้ และบางกรณีข้าหลวงใหญ่แห่งไอร์แลนด์จะเป็นผู้แทนพระองค์ในบางโอกาสสำคัญ ในตอนแรก ดาราองค์เดิมที่เป็นของพระมหากษัตริย์นั้นมีความสวยงานมากกว่าดาราสำหรับชั้นอัศวินอื่นๆ เพียงเล็กน้อยเท่านั้น ต่อมาในปีค.ศ. 1831 พระเจ้าวิลเลียมที่ 3 มีพระบรมราชโองการให้จัดทำดาราขึ้นใหม่ พร้อมๆ กับการปรับปรุงโครงสร้างของเครื่องราชอิสริยาภรณ์เซนต์แพทริก โดยดาราองค์ใหม่นี้ประกอบด้วยรัตนชาติกว่า 394 ชิ้น ซึ่งนำมาจากบางส่วนของเครื่องราชกกุธภัณฑ์ของอังกฤษซึ่งเคยเป็นของสมเด็จพระราชินีชาร์ลอตต์ และจากดาราเครื่องราชอิสริยาภรณ์แห่งบาธของพระเจ้าจอร์จที่ 3 โดยบริเวณดารานั้นประกอบด้วยลายลงยาสีน้ำเงินเซนต์แพทริก มีสัญลักษณ์ใบชัมร็อกทำจากมรกต และตรากางเขนเซนต์แพทริกสีแดงทำมาจากทับทิม มีคำขวัญที่จารึกไว้ทำมาจากเพชรสีชมพู และประดับโดยรอบด้วยเพชรน้ำหนึ่งจากบราซิล โดยจากประกาศที่ออกโดยทางการภายหลังจากการจารกรรมมีดังนี้ โดยในระหว่างที่ไม่ได้ใช้ทรงหรือนำออกมาทำความสะอาดนั้น เครื่องราชอิสริยาภรณ์สำคัญนี้และรวมถึงสายสร้อยของอัศวินที่วายชนม์ไปแล้วจะถูกดูแลโดย Ulster King of Arms ซึ่งเป็นผู้ดูแลตราสัญลักษณ์ และเก็บรักษาอยู่ในตู้นิรภัยของธนาคาร ซึ่งการยกฐานะเป็นกกุธภัณฑ์ของดาราประดับเพชร และดวงตราประดับเพชรที่เป็นชุดสำหรับพระมหากษัตริย์นั้นเกิดขึ้นในปีค.ศ. 1905 ในระหว่างการชำระสถานะแห่งเครื่องราชอิสริยาภรณ์เซนต์แพทริก โดยประกาศที่ออกโดยตำรวจดับลินในภายหลังเกี่ยวกับการจารกรรมนี้ใช้คำว่า "เครื่องราชกกุธภัณฑ์แห่งไอร์แลนด์"</doc>
