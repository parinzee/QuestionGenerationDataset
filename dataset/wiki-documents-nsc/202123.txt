<doc id="202123" url="https://th.wikipedia.org/wiki?curid=202123" title="พระวรวงศ์เธอ พระองค์เจ้าสนิทพงศ์พัฒนเดช">พระวรวงศ์เธอ พระองค์เจ้าสนิทพงศ์พัฒนเดช พระวรวงศ์เธอ พระองค์เจ้าสนิทพงศ์พัฒนเดช (12 ธันวาคม พ.ศ. 2413 - 17 กันยายน พ.ศ. 2481) อดีตปลัดทูลฉลองกระทรวงทหารเรือ และรองเสนาบดีกระทรวงทหารเรือ เป็นพระโอรสลำดับที่ 37 ในพระเจ้าบรมวงศ์เธอ พระองค์เจ้านวม กรมหลวงวงศาธิราชสนิท เมื่อประสูติเป็นหม่อมเจ้า มีพระนามว่า หม่อมเจ้าตุ้ม หม่อมเจ้าตุ้มทรงรับราชการในพระบาทสมเด็จพระจุลจอมเกล้าเจ้าอยู่หัว ในกระทรวงต่างประเทศ กระทรวงพระคลังมหาสมบัติ และกระทรวงทหารเรือ พระบาทสมเด็จพระมงกุฎเกล้าเจ้าอยู่หัว ทรงพระกรุณาโปรดเกล้าฯ สถาปนาเป็น พระวรวงศ์เธอ พระองค์เจ้า และพระราชทานพระนามใหม่ว่า สนิทพงศ์พัฒนเดช เมื่อ พ.ศ. 2467 พระวรวงศ์เธอ พระองค์เจ้าสนิทพงศ์พัฒนเดช ทรงประทับอยู่ที่วังริมคลองบางหลวง มีหม่อมท่านหนึ่งคือ หม่อมเล็ก สนิทวงศ์ ณ อยุธยา ชาวไทยเชื้อสายลาวจากจังหวัดอุบลราชธานี พระองค์สิ้นพระชนม์เมื่อวันที่ 17 กันยายน พ.ศ. 2481 พระชันษา 64 ปี พระศพยังคงไม่ได้รับพระราชทานเพลิง แต่บรรจุอยู่ที่วัดบรมสถล (วัดดอน ยานนาวา) ตามที่รับสั่งกับหม่อมเล็ก</doc>
