<doc id="813901" url="https://th.wikipedia.org/wiki?curid=813901" title="มนุษย์หญ้า">มนุษย์หญ้า มนุษย์หญ้า หรือ มนุษย์หญ้าโอไฮโอ () เป็นสิ่งมีชีวิตลึกลับที่มีผู้อ้างว่าพบเห็นที่รัฐโอไฮโอโดยเฉพาะแถบตะวันออกซึ่งเป็นพื้นที่ที่อุดมไปด้วยป่าไม้ ลักษณะของมนุษย์หญ้าเหมือนกับบิ๊กฟุตหรือแซสแควตช์ในพื้นที่อื่นของสหรัฐอเมริการวมถึงแคนาดา คือ เป็นสัตว์ที่มีรูปร่างใหญ่โตคล้ายมนุษย์ผสมกับลิงใหญ่ เดินตัวตรง มีความสูงถึง 8 ฟุต คอสั้น มีไหล่กว้างมาก ขนเป็นสีดำหรือสีน้ำตาล มีกล้ามเนื้อเยอะมาก มีมือและเท้าใหญ่ เป็นสัตว์หากินในเวลากลางคืน บันทึกแรกเกี่ยวกับมนุษย์หญ้าเกิดขึ้นเมื่อวันที่ 23 มกราคม ค.ศ. 1869 ที่แกลเลียเคาน์ตี ชายคนหนึ่งขณะเดินเล่นกับลูกสาว จู่ ๆ ก็มีสัตว์ป่าตัวหนึ่งกระโดดใส่ผู้เป็นพ่อ เขาต่อสู้กับสัตว์ตัวนั้นอย่างรุนแรงและเป็นเวลานาน ลูกสาวหยิบก้อนหินขว้างใส่ส่วนหัวมัน ทำให้เขาและลูกสาวหนีออกมาได้ ทั้งคู่เล่าว่า สัตว์ตัวนี้ตัวมหึมา ตาสีแดงก่ำ ลำตัวเต็มไปด้วยขน และมีหนังสือเล่มหนึ่งบรรยายว่า มีสัตว์ร้ายตัวเหมือนลิงใหญ่ ชื่นชอบเลือดมนุษย์สด ๆ โดยเฉพาะเลือดของคนขลาด เรื่องของมนุษย์หญ้านี้กลายเป็นตำนานและเรื่องเล่าขานของโอไฮโอที่พ่อแม่ใช้หลอกลูกว่า อย่าออกไปเล่นไกลบ้าน จะโดนมนุษย์หญ้าจับตัวไป ชื่อ "มนุษย์หญ้า" มาจากการมีคนต่างถิ่นเข้ามาที่นี่และได้พบเห็น เข้าใจผิดว่าเป็นคนที่ใช้หญ้าปกคลุมตัว ในปี ค.ศ. 1996 ที่เพลสเซนต์ซิตี ผู้หญิงคนหนึ่งขณะนอนหลับอยู่ในบ้านของตัวเองตามลำพัง เวลาประมาณ 22:30 น. สุนัขของเธอก็ส่งเสียงเห่า เธอจึงตื่นขึ้นมาและพบว่าสุนัขมองออกไปที่นอกหน้าต่าง เธอคิดว่าอาจมีใครบุกรุกบ้านของเธอเพราะมีเงาตะคุ่มที่หน้าต่าง แต่เจ้าสิ่งนั้นมันส่งเสียงคำรามเหมือนกับสุนัขของเธอและจากนั้นมันก็เริ่มสูดกลิ่นในอากาศ ในที่สุดเธอก็รวบรวมความกล้าลุกขึ้นจากเตียงเพื่อไปดูให้ชัด ๆ ปรากฏว่าเธอเห็นเป็นสัตว์ขนาดใหญ่ ที่มันหันหัวกลับมาสบตากับเธอ มันมีไหล่กว้าง ดวงตากลมโตคู่ใหญ่ จมูกใหญ่ ปากกว้าง มันเดินหันหลังให้เธอตรงไปที่กระท่อมของเธอนอกบ้าน ด้วยการก้าวเพียงแค่ 5–6 ก้าว ในวันที่ 30 ธันวาคม ค.ศ. 2006 มีสามีภรรยาคู่หนึ่งขณะเข้าไปเที่ยวในป่าอุทยานแห่งรัฐซอลต์ฟอร์ก ในเวลาเลยเที่ยงคืนมาเล็กน้อย และทั้งคู่กำลังจะขึ้นรถกลับ ขณะที่รอให้กองไฟที่ก่อไว้ดับ ผู้เป็นภรรยาก็สังเกตสัตว์อะไรบางอย่างรูปร่างสูงใหญ่ประมาณ 7–8 ฟุต ที่สันเขาด้านหลังของทั้งคู่ สัตว์ตัวนั้นมีไหล่กว้าง ลำตัวสีดำ เธอจึงร้องบอกสามีและขอไฟฉายเพื่อส่องให้เห็นชัด ๆ ว่าเป็นอะไร แต่มันก็หายไปแล้ว การปรากฏตัวมาอย่างน่ากลัวของสิ่งนี้ทำให้เธอขนลุกและหวาดผวา เธอยืนยันว่าตาของเธอไม่ได้ฝาดและคืนนั้นก็เป็นคืนที่มีแสงสว่างพอทีเดียว มีผู้ที่เชื่อว่ามนุษย์หญ้ามีจริง และพยายามออกตามหา โดยเชื่อว่าเป็นไปได้ว่าอาจจะอาศัยอยู่ในอุทยานแห่งรัฐซอลต์ฟอร์ก ซึ่งเป็นพื้นที่ป่าผืนใหญ่ มีสัตว์ป่ามากมายอาศัยอยู่ในนั้น มีทั้งแหล่งอาหารและสถานที่ที่ใช้เป็นที่พักจำนวนมาก และยังพบหลักฐานที่เชื่อได้ถึงการมีอยู่ของมนุษย์หญ้า เช่น เมื่อวันที่ 19 กุมภาพันธ์ ค.ศ. 1995 มีการค้นพบรังในป่าของแอครอน ที่เหมือนที่หลบซ่อนหรือใช้เป็นที่หลับนอนที่ทำมาจากกิ่งไม้ใหญ่ และมีกิ่งไม้เล็กเชื่อมระหว่างกลางถักทอกันด้วยความละเอียดและมีเอกลักษณ์ ปกคลุมด้วยหญ้ายาวและวัสดุอื่น ๆ ที่หาได้ในป่า โดยเป็นการทอจากด้านใน รังนี้มีความยาว 10 ฟุต และกว้าง 3 ฟุต ภายในสามารถใช้เป็นที่หลับนอนของผู้ใหญ่ได้อย่างสบาย ๆ ถึง 3 คน โดยไม่น่าจะมีสัตว์หรือสิ่งมีชีวิตใด ๆ แล้วที่จะสร้างรังแบบนี้ เมื่อเข้าไปสำรวจอีกครั้งในพื้นที่เดิมถึง 2 ครั้ง แต่ก็ไม่พบอีกแล้วเนื่องจากสภาพพื้นที่เปลี่ยนไป แต่ก็ได้มีการบันทึกภาพเอาไว้ และเพื่อพิสูจน์ว่าไม่ได้เป็นสิ่งที่สร้างโดยมนุษย์หรือเด็ก ๆ ผู้ค้นพบได้พยายามสร้างรังแบบนี้ขึ้นมาเลียนแบบอีก แต่ปรากฏว่าหลังจากใช้เวลาไปหนึ่งชั่วโมงก็ไม่สำเร็จ ได้เพียงแค่โครง ซึ่งผู้เชี่ยวชาญเรื่องพฤติกรรมของสัตว์หลังจากได้เห็นภาพรังนี้ ให้ข้อมูลว่าสัตว์จำพวกลิงใหญ่อย่างกอริลลาหรืออุรังอุตังที่มีพฤติกรรมสร้างรังลักษณะคล้ายกัน แต่ก็ไม่รู้เหมือนกันว่าจะมีตัวอะไรที่จะสร้างรังได้แบบนี้ รวมถึงมีการค้นพบถ้ำที่มีลักษณะเหมือนถ้ำน้ำแข็งซึ่งเป็นสิ่งก่อสร้าง และมีผู้ที่บันทึกภาพวิดีโอของอะไรบางอย่างสีขาวที่เดินด้วยสองขาหลัง ตัวตรง บนทางเดินที่พื้นเป็นกรวด ในระยะที่ห่างจากผู้บันทึกประมาณ 100 หลา และหายไปในแนวต้นไม้ ในเวลา 18:28 น. ของวันที่ 2 สิงหาคม ค.ศ. 1992 ในพื้นที่ซึ่งเป็นทะเลสาบ ที่ไม่ไกลจากอุทยานแห่งรัฐซอลต์ฟอร์ก หลังจากที่ได้รับรายงานมีผู้พบเห็นมนุษย์หญ้าแถบนั้น ด้วยการเปิดกล้องวิดีโอให้บันทึกไปเรื่อย ๆ เป็นเวลาประมาณหนึ่งชั่วโมง ซึ่งเขาไม่รู้เลยว่าได้บันทึกสิ่งนี้ได้เป็นระยะเวลาถึงหนึ่งปีครึ่ง จนกระทั่งได้รื้อม้วนวิดีโอออกมาดูอีกครั้งด้วยความบังเอิญเพราะต้องการหารูปถ่ายอีกรูปหนึ่งในคืนวันหนึ่ง เขากล่าวว่าเขาแทบตกตะลึงและกรอเทปม้วนนั้นดูซ้ำไปมาเกือบร้อยครั้ง แต่เมื่อมีการนำภาพวิดีโอนั้นเข้าเครื่องขยายเพื่อดูให้ชัด แต่ทว่าภาพที่ได้ก็แตกพร่า เห็นเพียงไม่กี่พิกเซล และสีขาวนั้นอาจจะเกิดจากแสงแดดที่ตกกระทบกับตัวมัน แต่ก็พอเห็นได้ว่ามันเป็นสัตว์รูปร่างใหญ่ แต่เดินด้วยความเร็วและคล่องตัวพอสมควร และยังมีหลักฐานที่เป็นรูปพิมพ์รอยฝ่ามือที่มีรายละเอียดชัดเจน ที่ถูกหล่อขึ้นเมื่อวันที่ 24 กุมภาพันธ์ ค.ศ. 2002 ที่เบนตันวิลล์ ตอนใต้ของโคลัมบัส เมืองหลวงของโอไฮโอ เมื่อได้ผ่านการตรวจจากผู้เชี่ยวชาญเรื่องรอยมือมนุษย์ รวมถึงรอยมือของสัตว์จำพวกลิง ซึ่งทำงานให้กับกรมตำรวจของโอไฮโอมาเป็นเวลานาน รอยมือนั้นมีรอยพับของฝ่ามือที่เป็นทางยาวไปจดฝ่ามือ ผู้เชี่ยวชาญลงความเห็นว่า นี่เป็นรอยมือของจริง และไม่ใช่รอยมือของมนุษย์จากการพิจารณารอยพับ แกนนิ้วมืออยู่ต่ำมาก และมีความใกล้เคียงกับรอยมือของกอริลลามากกว่าชิมแปนซี เนื่องจากจุดเชื่อมของนิ้วมีความอวบอ้วนและสั้น ขณะที่ชิมแปนซีจะยาว</doc>
