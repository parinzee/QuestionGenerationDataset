<doc id="187063" url="https://th.wikipedia.org/wiki?curid=187063" title="เด่น อยู่ประเสริฐ">เด่น อยู่ประเสริฐ ผู้ช่วยศาสตราจารย์ ดร.เด่น อยู่ประเสริฐ (23 มีนาคม พ.ศ. 2512 - , กรุงเทพมหานคร) นักเปียโนแจ๊ส นักวิชาการ นักแต่งเพลง และวาทยกร เป็นผู้ได้รับรางวัลศิลปาธร สาขาดนตรี จัดโดยสำนักงานศิลปวัฒนธรรมร่วมสมัย กระทรวงวัฒนธรรม ประจำปี พ.ศ. 2552ประวัติ ประวัติ. เริ่มเรียนดนตรีที่โรงเรียนดนตรีสยามกลการ สถาบันดนตรียามาฮ่า และที่โรงเรียนกรุงเทพคริสเตียนวิทยาลัย ในปีพ.ศ. 2529 ได้รับทุนนักเรียนแลกเปลี่ยนจากสโมสรโรตารี่และได้เข้าศึกษาที่ Interlake High School, Bellevue, รัฐวอชิงตัน สหรัฐอเมริกา ต่อมาสำเร็จการศึกษาระดับปริญญาตรี สาขาการแสดงเปียโนแจ๊สจาก วิทยาลัยศิลปะคอร์นิช ปริญญาโทสาขาดนตรีแจ๊สศึกษาจาก มหาวิทยาลัยนอร์ทเทกซัส และปริญญาเอก สาขาการประพันธ์เพลงและการสอนดนตรีแจ๊สจาก มหาวิทยาลัยนอร์ทเทิร์นโคโลราโดสหรัฐอเมริกา นับเป็นคนไทยคนเดียวที่ได้รับปริญญาเอกทางด้านดนตรีแจ๊ส ได้ศึกษาเปียโนแจ๊สกับ รศ.เดนา แลนดรี, ศ.แดน ฮาร์ลี, ศ.เดวิด แพก, และ ศ.แรนดี ฮาเบอร์สแตดท์ และศึกษาทางด้านการควบคุมและกำกับวงกับ ศ.ดร.แคนแนท ซิงเกอร์ตัน และ ศ.นิล สเลเตอร์ และศึกษาด้านการประพันธ์และการเรียบเรียงดนตรีกับ ร.อ.ต. ศ. (พิเศษ) ดร.แมนรัตน์ ศรีกรานนท์, ศ.ดร.อีวาน คอปลี, ศ.ดร.จีน เอท์เคน, ศ.ปารีส รัทเทอร์ฟอร์ด, ศ.เจมส์ แนบ, และ ราฟ ทาว์เนอร์ เคยดำรงตำแหน่งเป็น รองผู้อำนวยการฝ่ายวิชาการที่ วิทยาลัยดุริยางคศิลป์ มหาวิทยาลัยมหิดล และเคยเป็นผู้อำนวยเพลงวง UNC Jazz Lab Band II ที่ มหาวิทยาลัยนอร์ทเทิร์นโคโลราโด ปัจจุบัน ผศ.ดร.เด่น อยู่ประเสริฐ ดำรงตำแหน่งเป็นคณบดีวิทยาลัยดนตรี มหาวิทยาลัยรังสิต เป็นผู้อำนวยเพลงวงซิมโฟนีออร์เคสตราแห่งมหาวิทยาลัยรังสิต และเป็นโปรดิวเซอร์สังกัด จีเอ็มเอ็ม แกรมมี่ได้รับการแต่งตั้งเป็นผู้ช่วยศาสตราจารย์ เมื่อวันที่ 20 มิถุนายน พ.ศ. 2555ผลงาน ผลงาน. ได้รับรางวัลระดับนานาชาติ อาทิ รางวัลดนตรีแจ๊สหลุยส์อาร์มสตรอง, รางวัลนักเปียโนยอดเยี่ยมจากเทศการดนตรีแจ๊สที่วิทยาลัยซานดิเอโก และเทศการดนตรีแจ๊สไลโอนิล แฮมตัน, รางวัลนักดนตรียอดเยี่ยมจากเทศการดนตรีแจ๊สที่เมืองวิชิทา และเทศการดนตรีแจ๊สที่เมืองกรีลี, รางวัลการประพันธ์เพลงเดล ไดคินส์, รางวัลดาวน์บีทสำหรับวงดนตรียอดเยี่ยม และได้รับทุนการศึกษาทางด้านดนตรีแจ๊สจากวิทยาลัยศิลปะคอร์นิช และมหาวิทยาลัยนอร์ทเทกซัส นอกจากนี้ยังได้รับรางวัลคมชัดลึกอวอร์ด สาขาเพลงบรรเลงยอดเยี่ยม ประจำปี พ.ศ. 2551 และได้รับการประกาศเกียรติคุณเป็นศิลปินร่วมสมัย รางวัลศิลปาธร สาขาดนตรี ประจำปี พ.ศ. 2552 ด้านการแสดงดนตรี ได้มีโอกาสร่วมแสดงกับนักดนตรีแจ๊สที่มีชื่อเสียงเช่น เดวิด ลิปแมน, นิโคลัส เพตัน, มาเรีย ชไนเดอร์, บอบ บรุคเมเยอร์, เดโบรา บราวน์, เคนนี เวียเลอร์, ไมค์ สเติร์น คริส มิน โดกี, ยอริส ทีป, เบนนี โกล์สัน และ เอริก มาเรียนทอล เด่นได้รับเชิญให้แสดงดนตรี ณ เทศการดนตรีแจ๊สนานาชาติ 2008 ที่ไถวาน (Taichung Jazz Festival) ด้านการอำนวยเพลง เด่นได้รับหน้าที่เป็นผู้กำกับดนตรีและผู้อำนวยเพลง ในพิธีเปิดและปิดการแข่งขัน กีฬามหาวิทยาลัยโลกฤดูร้อน 2007 ครั้งที่ 24 (24th Universiade Bangkok 2007)ผลงานเพลงผลงานเพลง. - พ.ศ. 2538 - อัลบั้ม "เลบง" Stone Entertainment - พ.ศ. 2542 - อัลบั้ม "The Music of His Majesty King Bhumibol Adulyadej" - พ.ศ. 2550 - อัลบั้ม เด่น อยู่ประเสริฐ - พ.ศ. 2551 - อัลบั้ม "Masterpiece" อัสนี-วสันต์ จีเอ็มเอ็ม แกรมมี่ - พ.ศ. 2552 - อัลบั้ม 'S Wonderful จีเอ็มเอ็ม แกรมมี่ - พ.ศ. 2553 - อัลบั้ม Denny Euprasert Trio featuring Benny Golson and Joris Teepe</doc>
