<doc id="430897" url="https://th.wikipedia.org/wiki?curid=430897" title="วงศ์ปลาดาบลาว">วงศ์ปลาดาบลาว ความหมายอื่น: สำหรับปลาชนิดอื่นที่เป็นปลาน้ำจืด ดูได้ที่ ปลาฝักพร้า วงศ์ปลาดาบลาว () เป็นปลากระดูกแข็งในอันดับปลาหลังเขียว (Clupeiformes) ใช้ชื่อวงศ์ว่า Chirocentridae มีรูปร่างโดยรวม คือ ปากเชิดขึ้น มีฟันแหลมคมมาก ลำตัวเพรียวยาว แบนข้าง ท้องเป็นสันแหลม แนวสันหลังและสันท้องตรงเกือบขนานกัน ครีบหลังและครีบก้นอยู่ค่อนไปทางหาง ครีบท้องมีขนาดเล็กมาก เกล็ดมีขนาดเล็กและบาง ด้านหลังลำตัวสีน้ำเงิน ด้านข้างและท้องสีขาวเงิน มีขนาดโตเต็มที่ประมาณ 1 เมตร กระจายพันธุ์ในมหาสมุทรอินเดียและแปซิฟิก การจำแนก มีอยู่เพียงสกุลเดียวเท่านั้น คือ Chirocentrus มีอยู่ 2 ชนิด ได้แก่- ปลาดาบลาวยาว (C. dorab) - ปลาดาบลาวสั้น (C. nudus) เป็นปลาที่หากินบริเวณผิวน้ำ มีความปราดเปรียวว่องไวมาก กินลูกปลาและปลาขนาดเล็กเป็นอาหาร มีความสำคัญต่อมนุษย์ในแง่ของการเป็นปลาเศรษฐกิจใช้สำหรับการบริโภค และตกเป็นเกมกีฬา</doc>
