<doc id="711478" url="https://th.wikipedia.org/wiki?curid=711478" title="คอนิกเส็กก์ ซีซี8เอส">คอนิกเส็กก์ ซีซี8เอส คอนิกเส็กก์ ซีซี8เอส () เป็นรถยนต์นั่งสมรรถนะสูง เครื่องยนต์กลางลำหลัง ขับเคลื่อนสองล้อท้าย (RMR) 2 ประตู 2 ที่นั่ง ผลิตโดยบริษัท คอนิกเส็กก์จากสวีเดน ซีซี8เอส ถือเป็นรถคันแรกของยี่ห้อคอนิกเส็กก์ และเป็นรถคันแรกของโลกที่ทำประตูเปิดข้างแบบยกขึ้นทำมุม 90 องศาในแนวระดับ ซึ่งเรียกว่า "แรปเตอร์ตอร์" (Raptor doors) ซีซี8เอส เป็นรุ่นที่พัฒนามาจากรุ่น ซีซี ที่เป็นรุ่นต้นแบบมาก่อนหน้านี้ แต่สุดท้ายแล้วซีซี8เอส ก็สามารถผลิตออกมาได้เพียง 6 คัน โดย 2 จาก 6 คัน เป็นที่นั่งคนขับฝั่งขวา ในปี 2004 ก็ได้ยุติสายการผลิตลง และพัฒนาต่อมาเป็นรุ่น ซีซีอาร์ ซึ่งประสบความสำเร็จในชื่อเสียงและความเร็ว โดยเคยติดอันดับรถที่เร็วที่สุดของโลก ประจำปี ค.ศ. 2005 (อย่างไม่เป็นทางการ) ปัจจุบัน ซีซี8เอส เป็นหนึ่งรุ่นที่หายากที่สุดของคอนิกเส็กก์ ซีซี8เอส ได้ขุมกำลังมาจากเครื่องยนต์อะลูมิเนียมของฟอร์ดขนาด 4.7 ลิตร DOHC V8 ซึ่งมี 4 วาล์วต่อหนึ่งหัวสูบและหุ้มด้วยคาร์บอน น้ำหนักรวม 210 กิโลกรัม (460 lb) สามารถให้กำลังสูงสุดที่ 664 แรงม้า (655 PS; 482 kW) ที่ 6500 รอบ/นาที และแรงบิดที่ 750 นิวตัน·เมตร (550 lb·ft) ที่ 5000 รอบต่อนาที ส่วนระบบส่งกำลังเป็นเกียร์ธรรมดา 6 จังหวะ ซีซี8เอส ทำความเร่ง 0-100 กม./ชม. ได้ที่ 3.5 วินาที และความเร็วสูงสุดที่ 390 กม./ชม. (242 ไมล์/ชม.) รถได้รับรางวัลมากมาย อาทิเช่น รางวัลจากกินเนสส์เวิร์ดว่า "เป็นรถที่มีกำลังเครื่องยนต์มากที่สุด" ประจำปี ค.ศ. 2006 และรางวัลการออกแบบยอดเยี่ยมทั้งจากเยอรมนีและจากสวีเดน</doc>
