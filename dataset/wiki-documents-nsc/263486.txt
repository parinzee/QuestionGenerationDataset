<doc id="263486" url="https://th.wikipedia.org/wiki?curid=263486" title="ดาวมหาลัย">ดาวมหาลัย "ดาวมหาลัย" เป็นเพลงลูกทุ่ง หมอลำ ขับร้องโดยสาวมาด เมกะแดนซ์ ประพันธ์เนื้อเพลงโดยครูเพลง สัญลักษณ์ ดอนศรี และดนตรีโดยสรพงศ์ เตนากุล สังกัดท็อปไลน์ ไดมอนด์ ผลงานจากอัลบั้ม ดาวมหาลัย เป็นเพลงเสียดสีสังคม เนื้อเพลงกล่าวถึงหญิงสาวบ้านนอกจากภาคอีสานที่สำเร็จการศึกษาชั้นมัธยมศึกษาปีที่ 6 จากโรงเรียนบ้านหนองใหญ่ แล้วเข้าศึกษาต่อในกรุงเทพมหานครจึงเกิดทัศนคติว่าตนเองดีเด่นเป็นดาวมหาลัยและนิยมสังคมเมือง ไม่เห็นคุณค่าของความเป็นสังคมชนบทโดยมีทีท่ารังเกียจสังคมชนบทซึ่งเป็นกำพืดเดิม ซึ่งท้ายที่สุดหญิงสาวดังกล่าวก็ถูกมารดาของตนลงโทษ มิวสิกวิดีโอนี้ ถ่ายทำที่มหาวิทยาลัยราชภัฏธนบุรี ปรากฏมีป้ายชื่อมหาวิทยาลัยดังกล่าวอยู่ด้วยทำให้ผู้บริหารไม่พอใจเนื่องจากสื่อภาพมหาวิทยาลัยในทางเสื่อมเสีย ทำให้ต้องหยุดออกอากาศไป และถ่ายทำมิวสิกวิดีโอใหม่โดยถ่ายที่วิทยาลัยเอกชนย่านสระบุรีแทน เพลงนี้เคยได้รับการเสนอชื่อเข้าชิงรางวัลคมชัดลึก อวอร์ด ครั้งที่ 6 ประจำปี 2551 ในสาขานักร้องหญิงยอดเยี่ยม เรียบเรียงเสียงประสานยอดเยี่ยม แต่ไม่ได้รับรางวัล</doc>
