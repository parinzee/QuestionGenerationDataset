<doc id="361787" url="https://th.wikipedia.org/wiki?curid=361787" title="เสนาะ โล่งสว่าง">เสนาะ โล่งสว่าง เสนาะ โล่งสว่าง เป็นนักฟุตบอลชาวไทย มีบ้านเกิดอยู่บริเวณตรอกลิเก จังหวัดนครสวรรค์ เป็นนักฟุตบอลสู้ชีวิตคนหนึ่ง โดยแต่เดิมเคยทำงานถีบสามล้อรับจ้างที่จังหวัดนครสวรรค์ เสนาะจบการศึกษาจากจาก ร.ร.จิรประวัติวิทยาคม จ. นครสวรรค์ เสนาะเล่นฟุตบอลมาตั้งแต่เด็กและเริ่มเล่นฟุตบอลอย่างจริงจังให้กับสโมสรถาวรฟาร์มในการแข่งขันรายการต่างๆจนผลงานเข้าตา ชาญวิทย์ ผลชีวิน เสนาะจึงถูกดึงตัวไปเล่นให้กับสโมสรฟุตบอลธนาคารกสิกรไทย และเป็นหนึ่งในทีมชาติไทยชุดดรีมทีม หลังธนาคารกสิกรไทยยุบสโมสรเสนาะกลับมาทำงานที่การไฟฟ้านครสวรรค์ แต่เสนาะก็ยังเล่นฟุตบอลเดินสายเรื่อยมา จนใน พ.ศ. 2547 เสนาะถูกดึงตัวมาเล่นฟุตบอลโปรลีกให้กับสโมสรฟุตบอลจังหวัดนครสวรรค์ เป็นกัปตันทีม และกำลังหลักให้กับสโมสรจนคว้าแชมป์โปรลีกถึง 2 สมัย พ.ศ. 2552 เสนาะย้ายไปสังกัดสโมสรฟุตบอลจังหวัดชัยนาท เล่นในตำแหน่งกองกลางตัวรับและเป็นกัปตันทีมจนถึงฤดูกาล 2010 หลังจากนั้นเสนาะเป็นผู้ช่วยโค้ชให้กับสโมสรฟุตบอลจังหวัดชัยนาทพ.ศ. 2555 เสนาะกลับมาเล่นฟุตบอลอีกครั้งให้กับสโมสรฟุตบอลจังหวัดนครสวรรค์ และย้ายไปสโมสรฟุตบอลปากน้ำโพ เอ็นเอสอาร์ยูในช่วงครึ่งฤดูกาลหลัง พ.ศ. 2556 เสนาะประกาศเลิกเล่นอีกครั้ง เสนาะมีตำแหน่งถนัดคือเป็นกองกลางตัวรับ ใช้ความแข็งแกร่งในการตัดเกมส์ และมีการยิงประตูที่หนักหน่วง จนได้รับฉายาว่า "รถถังเมืองปากน้ำโพ"</doc>
