<doc id="894594" url="https://th.wikipedia.org/wiki?curid=894594" title="อารัน">อารัน อารัน (อารันและ) หรือ อะรัน () มีชื่อทางการเดิมว่า บัลดารัน (อารัน: ) เป็นเขตการปกครองที่มีฐานะเป็น "หน่วยดินแดนพิเศษ" ทางตอนเหนือสุดของจังหวัดแยย์ดา แคว้นกาตาลุญญา ประเทศสเปน ครอบคลุมบริเวณหุบเขาอารันซึ่งมีเนื้อที่ 620.47 ตารางกิโลเมตร (239.56 ตารางไมล์) ในเทือกเขาพิเรนีส ดินแดนนี้เป็นหนึ่งในพื้นที่สองแห่งของสเปนแผ่นดินใหญ่ (และเป็นพื้นที่แห่งเดียวของกาตาลุญญาแผ่นดินใหญ่) ที่ตั้งอยู่ทางด้านเหนือของเทือกเขา อารันมีอาณาเขตจรดฝรั่งเศสทางทิศเหนือ จรดแคว้นอารากอนทางทิศตะวันตก และจรดเทศมณฑลอัลตาริบาโกร์ซาและปัลยัสซูบิราของแคว้นกาตาลุญญาทางทิศใต้และทิศตะวันออกตามลำดับ เมืองหลักของอารันคือบิเอ็ลยอซึ่งมีประชากรจำนวน 5,474 คน (พ.ศ. 2557) ในขณะที่ประชากรทั้งหมดของอารันมีจำนวน 9,991 คน (พ.ศ. 2557) ข้อมูลจากสำมะโนภาษาศาสตร์ พ.ศ. 2544 ระบุว่า ประชากรส่วนใหญ่ในอารันพูดภาษาสเปนเป็นภาษาแม่ (ร้อยละ 38.78) รองลงมาพูดภาษาอารัน (ร้อยละ 34.19) และภาษากาตาลา (ร้อยละ 19.45) เป็นภาษาแม่ ส่วนประชากรอีกร้อยละ 7.56 พูดภาษาอื่นเป็นภาษาแม่ ผู้พูดภาษาอื่น ๆ ที่ไม่ใช่ภาษาอารันซึ่งเป็นภาษาประจำถิ่นมักเป็นผู้ที่เกิดนอกหุบเขาอารันหรือเป็นลูกหลานของพวกเขา</doc>
