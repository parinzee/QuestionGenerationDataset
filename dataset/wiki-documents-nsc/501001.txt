<doc id="501001" url="https://th.wikipedia.org/wiki?curid=501001" title="แก๊งม่วนป่วนไทยแลนด์">แก๊งม่วนป่วนไทยแลนด์ แก๊งม่วนป่วนไทยแลนด์ (; ) เป็นภาพยนตร์ตลกที่ออกฉายในปี พ.ศ. 2555 กำกับโดยนักแสดงตลกชาวจีน สวี่ เจิง ถ่ายทำที่กรุงเทพมหานครและจังหวัดเชียงใหม่ เปิดตัวครั้งแรกในประเทศจีนเมื่อวันที่ 12 ธันวาคม พ.ศ. 2555 และประสบความสำเร็จเป็นอย่างสูง ทำรายได้ถึง 129 ล้านเหรินหมินปี้ในสามวันแรก และ 295 ล้านเหรินหมินปี้ในหนึ่งสัปดาห์ ทำสถิติเป็นหนังจีนที่เปิดตัวสูงสุดตลอดกาลในจีนแผ่นดินใหญ่ (ก่อนที่ถูกทำลายสถิติลงในเดือนกรกฎาคมปี พ.ศ. 2557 จากเรื่อง Monster Hunt และภาพยนตร์แอนิเมชันเรื่อง ) ภาพยนตร์เรื่องนี้เป็นภาคต่อของเรื่อง Lost on Journey (2010) ภาพยนตร์มีมุกตลกจำนวนมาก และภาพยนตร์นี้เป็นแรงบันดาลใจให้กับชาวจีนให้เข้ามาท่องเที่ยวในประเทศไทยอย่างต่อเนื่องเป็นจำนวนมากเนื้อเรื่องย่อ เนื้อเรื่องย่อ. นักวิจัยชาวจีน ฉือลัง (สวี่ เจิง) คิดค้นสารเคมีที่ทำให้น้ำมัน (ในสภาพของเหลวที่อุณหภูมิห้อง) ขยายตัวมีปริมาตรเพิ่มขึ้นมากกว่าปริมาณสารเคมีที่เติมลงไปได้สำเร็จ เขาต้องเซ็นสัญญาข้อตกลงธุรกิจกับผู้ถือหุ้นใหญ่ในบริษัท ที่จะทำให้ฉือลังมีสิทธิในสารเคมี และจะได้รับการอนุมัติงบประมาณมาพัฒนาสารเคมีชนิดนี้ต่อไปอีก ในขณะนั้นตัวผู้ถือหุ้นใหญ่กำลังพักผ่อนอยู่ที่เชียงใหม่ เขาจึงเดินทางจากจีนมาเซ็นสัญญานี้ที่เชียงใหม่ บนเครื่องบินฉือลังได้พบกับหวังเป่า (หวัง เป่าเฉียง) ที่มาเที่ยวเมืองไทย เมื่อฉือลังมาถึงสนามบินสุวรรณภูมิ เขาพบว่าเก๋าป๋อ (หวง ป๋อ) ผู้ร่วมงานวิจัยสารเคมี ได้มาถึงประเทศไทยแล้วเช่นกัน และกำลังติดตามไล่ล่าตนเพื่อขัดขวางการเซ็นสัญญา และจะแย่งเซ็นสัญญาแทน เพื่อให้ได้สิทธิในการนำผลงานนี้ไปขายให้บริษัทของฝรั่งเศส ระหว่างที่ฉือลังอยู่ในเมืองไทยได้มีเหตุการณ์หลายอย่างเกิดขึ้นจนทำให้ทั้งฉือลังและหวังเป่าต้องเดินทางไปด้วยกันในเมืองไทย ในขณะเดียวกันก็ต้องรีบไปเซ็นสัญญานี้ที่เชียงใหม่ให้ได้ก่อนเก๋าป๋อ ทั้งฝ่ายฉือลังและฝ่ายเก๋าป๋อได้พบเจอกันและได้ต่อสู้กันเป็นระยะ จนในที่สุด ฝ่ายฉือลังกับหวังเป่า และฝ่ายเก๋าป๋อ เดินทางไปถึงเอกสารพร้อมกัน ฉือลังและเก๋าป๋อต่อสู้กันเพื่อแย่งชิงเอกสาร ส่วนหวังเป่าถูกต่อสู้โดยนักมวยไทยที่เก๋าป๋อพามาด้วย ในที่สุดหวังเป่าสามารถเอาชนะนักมวยไทยไปได้ เก๋าป๋อเป็นฝ่ายได้เปิดเอกสารดูก่อน แต่เมื่อจะเซ็นกลับพบว่าสัญญาข้อตกลงนี้กำหนดให้ทั้งฉือลังและเก๋าป๋อต้องเซ็นร่วมกัน ฉือลังตัดสินใจไม่ร่วมเซ็นสัญญา และฉีกเอกสารสัญญาทิ้ง ทำให้เก๋าป๋อไม่สามารถนำผลงานสารเคมีไปขายได้ ในตอนท้ายของเรื่อง ฉือลังเดินทางกลับจีนไปขอคืนดีกับภรรยาที่ตั้งท่าจะฟ้องหย่าเขาก่อนหน้านี้ หวังเป่าได้เดินทางกลับจีนเช่นกัน ส่วนฝ่ายเก๋าป๋อนั้นยังติดค้างอยู่ในเมืองไทยเนื่องจากหนังสือเดินทางของเก๋าป๋อนั้นถูกหวังเป่าลักไปในช่วงระหว่างการไล่ล่า และหวังเป่านำติดกลับไปจีนด้วย</doc>
