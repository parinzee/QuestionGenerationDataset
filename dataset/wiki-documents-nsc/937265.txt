<doc id="937265" url="https://th.wikipedia.org/wiki?curid=937265" title="อรุโณชา ภาณุพันธุ์">อรุโณชา ภาณุพันธุ์ อรุโณชา ภาณุพันธุ์ (ชื่อเล่น หน่อง) เกิด 6 กรกฎาคม เป็นผู้จัดละคร กรรมการผู้จัดการบริษัทบรอดคาซท์ ไทย เทเลวิชั่น อรุโณชาเป็นธิดาเพียงคนเดียวของ หม่อมเจ้าอรุณแสงไข ภาณุพันธุ์ กับ คุณชุมพล ทองรักษ์ เป็นพระนัดดาของพระเจ้าวรวงศ์เธอ พระองค์เจ้านิพันธุ์ภาณุพงศ์ กรมหมื่นภาณุพงศ์พิริยเดช กับ หม่อมอรุณ ภาณุพันธุ์ ณ อยุธยา เป็นพระปนัดดา สมเด็จพระราชปิตุลาบรมพงศาภิมุข เจ้าฟ้าภาณุรังษีสว่างวงศ์ กรมพระยาภาณุพันธุวงศ์วรเดช เธอศึกษาจบจากคณะนิเทศศาสตร์ จุฬาลงกรณ์มหาวิทยาลัย ยังศึกษาจบศิลปศาสตร์ดุษฎี บัณฑิตกิติมศักดิ์ สาขาวิทยุโทรทัศน์และสื่อดิจิตอล จากมหาวิทยาลัยเกษมบัณฑิต วิทยาเขตร่มเกล้า หลังจากเรียนจบ ก็ได้เข้าทำงานที่ฝ่ายผลิตที่ช่อง 3 ทำงานตั้งแต่กำกับบท แล้วค่อยเป็นผู้กำกับเวที จากนั้นก็เป็นผู้ช่วยผู้กำกับรายการ จนกระทั่งถึงตำแหน่งผู้กำกับรายการ ได้มีส่วนร่วมในการผลิตละคร ทำรายการวาไรตี้ รายการเกมโชว์ รายการผู้หญิง รายการข่าว ของทางช่องหลายรายการ เธอยังทำรายการสารคดีเฉลิมพระเกียรติ พระบาทสมเด็จพระเจ้าอยู่หัว เนื่องในโอกาสทรงเจริญพระชนม พรรษา 60 พรรษา โดยเป็นผู้กำกับและดูแลการผลิตทั้งหมดเผยแพร่ทางสถานีโทรทัศน์ทุกช่อง และในฐานะผู้กำกับรายการ เธอยังเป็นผู้กำกับรายการผู้หญิงคนแรกของช่อง 3 อรุโณชาก่อตั้งบริษัทบรอดคาซท์ ไทย เทเลวิชั่น เมื่อปลายปี พ.ศ. 2532 โดยทำรายการแรกคือ Health Show และทำละครยาวเรื่องแรกคือ หวานมันฉันคือเธอ บรอดคาซท์ที่เธอดูแลยังผลิตผลงานละคร เช่น ดอกส้มสีทอง, แรงเงา, มงกุฎดอกส้ม, และ บุพเพสันนิวาส เป็นต้น อรุโณชาได้รับรางวัลไนน์เอ็นเตอร์เทน อวอร์ดส์ ครั้งที่ 4 สาขารางวัลบุคคลเบื้องหลังแห่งปี ได้รับรางวัลพิฆเนศวร ประจำปี 2560 รางวัลกิตติมศักดิ์ด้านส่งเสริมโทรทัศน์ ยังได้รับรางวัลสตรีผู้นำดีเด่นแห่งเอเชีย (Woman in Leadership Forum Asia 2012) สาขาสื่อสารมวลชน ซึ่งรางวัลนี้เป็นส่วนสำคัญส่วนหนึ่งของการจัดการประชุมผู้นำสตรี แห่งเอเชีย ครั้งที่ 2 ที่กรุงกัวลาลัมเปอร์ ประเทศมาเลเซีย และได้รับรางวัลสุดยอดนักธุรกิจสตรีอาเซียน (Outstanding ASEAN Women Entrepreneurs 2015) จากสมาพันธ์นักธุรกิจสตรีอาเซียน ซึ่งเป็นรางวัลส่งเสริมบทบาทของนักธุรกิจสตรีอาเซียน และยกย่องเชิดชูเกียรตินักธุรกิจสตรีอาเซียนที่ประสบความสำเร็จ ซึ่งมีการมอบรางวัลขึ้นที่กรุงฮานอย ประเทศเวียดนาม ด้านชีวิตส่วนตัว สมรสกับอรรควุฒิ สุวรรณประกร รองประธานบริษัท แพน ราชเทวี กรุ๊ป จำกัด (มหาชน)</doc>
