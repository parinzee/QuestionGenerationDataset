<doc id="101459" url="https://th.wikipedia.org/wiki?curid=101459" title="ดาบนาร์ซิล">ดาบนาร์ซิล ดาบนาร์ซิล () เป็นอาวุธสำคัญซึ่งปรากฏในนวนิยายเรื่อง เดอะลอร์ดออฟเดอะริงส์ ของ เจ. อาร์. อาร์. โทลคีน ในฐานะเป็นดาบของกษัตริย์เอเลนดิล ซึ่งสืบทอดต่อมาถึงอารากอร์น ดาบนี้ถูกทำลายแตกเป็นเสี่ยงๆ ในสงครามระหว่างทัพพันธมิตรครั้งสุดท้ายกับทัพของเซารอนในตอนปลายยุคที่สอง ภายหลังดาบนี้ถูกตีขึ้นมาใหม่มีชื่อว่า อันดูริล (Anduril) ปรากฏในนิยายเรื่อง เดอะลอร์ดออฟเดอะริงส์ ซิลมาริลลิออน และ Unfinished Talesประวัติ ประวัติ. ดาบนาร์ซิลสร้างขึ้นตั้งแต่สมัยยุคที่หนึ่ง โดยคนแคระผู้มีนามว่า เทลฅาร์ ครูช่างผู้ยิ่งใหญ่แห่งนครโนกร็อด ผู้สร้างผลงานอันมีชื่อเสียงมากมาย เช่นดาบอังกริสต์ หรือหมวกเกราะมังกรแห่งตระกูลฮาดอร์ ที่ปรากฏในนิยายเรื่อง ตำนานบุตรแห่งฮูริน เป็นต้น ชื่อดาบ 'Narsil' มาจากคำว่า นาร์ (Nar) หมายถึงเปลวไฟ (เช่นคำว่า อนาร์ (Anar) ดวงอาทิตย์) กับคำว่า ธิล (Thil) หมายถึงแสงสีขาว (เช่นคำว่า อิธิล (Ithil) ดวงจันทร์) ในยุคแรก ดาบนี้อยู่ในความครอบครองของเอลฟ์ ทฤษฎีหนึ่งเชื่อว่าดาบนี้ตกไปอยู่ในความครอบครองของเออาเรนดิล ผู้เป็นบุตรของทูออร์ และ อิดริล เคเลบรินดัล ราชธิดาของกษัตริย์ทัวร์กอนแห่งกอนโดลิน ซึ่งหนีรอดจากการล่มนครมาได้ หรือมิฉะนั้นก็สืบสายมาจากดิออร์ บุตรของเบเรนและลูธิเอน ทายาทแห่งธิงโกล เช่นเดียวกันกับมรดกตระกูลอีกชิ้นหนึ่งคือแหวนแห่งบาราเฮียร์ อย่างไรก็ดี ดาบนี้ได้สืบทอดต่อมาในสายวงศ์ของเอลรอส เจ้าผู้ครองอาณาจักรนูเมนอร์ โดยอยู่ในสายวงศ์ของเจ้าหญิงซิลมาริเอนแห่งนครอันดูนิเอ ผู้เป็นบรรพสตรีของเอเลนดิล ดาบนาร์ซิลและมรดกตระกูลชิ้นอื่นๆ จึงได้รอดพ้นจากเหตุวินาศเมื่อครั้งเกาะนูเมนอร์จมสู่ทะเล เนื่องจากเอเลนดิลได้รวบรวมสมบัติตระกูลไว้ขณะที่หนีออกมาสู่มิดเดิ้ลเอิร์ธ และได้กลายมาเป็นมรดกประจำราชวงศ์แห่งกอนดอร์และอาร์นอร์ เมื่อถึงปลายยุคที่สอง ในสงครามใหญ่ระหว่างกองทัพพันธมิตรครั้งสุดท้ายของเอลฟ์และมนุษย์ กับทัพของเซารอน เอเลนดิลใช้ดาบนี้เป็นอาวุธประจำพระองค์ แต่มันถูกเซารอนทำลายจนแตกเป็นเสี่ยงๆ และเอเลนดิลสิ้นพระชนม์ในการรบครั้งนั้น แต่อิซิลดูร์พระโอรสได้ฉวยเศษดาบที่เหลืออยู่ ตัดนิ้วที่สวมแหวนเอกของเซารอนจนขาดสะบั้น ทำให้อำนาจของเซารอนสูญสลาย เป็นการสิ้นสุดยุคที่สอง ในต้นยุคที่สาม ระหว่างที่อิซิลดูร์เดินทางออกจากกอนดอร์มุ่งไปยังริเวนเดลล์ ได้ถูกพวกออร์คซุ่มโจมตีจนสิ้นพระชนม์ที่ทุ่งแกลดเดน เศษดาบนาร์ซิลได้รับการพิทักษ์จากออคทาร์ (Ohtar) นายทหารมหาดเล็กประจำพระองค์ และนำมาส่งมอบให้แก่วาลันดิล พระโอรสองค์เล็กของอิซิลดัวร์ซึ่งพำนักอยู่ที่ริเวนเดลล์ เศษดาบนาร์ซิลจึงถูกเก็บรักษาไว้ที่นั่นตลอดมาจนถึงปลายยุค เมื่อถึงเหตุการณ์ในเรื่อง เดอะลอร์ดออฟเดอะริงส์ ซึ่งเป็นปลายยุคที่สาม เศษดาบนาร์ซิลจึงถูกหลอมตีขึ้นใหม่โดยนายช่างเอลฟ์แห่งริเวนเดลล์ เพื่อมอบให้เป็นอาวุธแก่ทายาทของกอนดอร์และอาร์นอร์ คือ อารากอร์น มันถูกตั้งชื่อใหม่ว่า อันดูริล (Anduril) ซึ่งหมายถึง เปลวเพลิงแห่งตะวันตก</doc>
