<doc id="149475" url="https://th.wikipedia.org/wiki?curid=149475" title="ปลาอะโรวาน่าออสเตรเลีย">ปลาอะโรวาน่าออสเตรเลีย ปลาอะโรวาน่าออสเตรเลีย หรือ ปลาตะพัดออสเตรเลีย (; ) ปลาน้ำจืดชนิดหนึ่ง ในวงศ์ปลาตะพัด (Osteoglossidae) มีรูปร่างทั่วไปคล้ายปลาอะโรวาน่าออสเตรเลียจุด (S. leichardti) ซึ่งเป็นปลาที่มีความใกล้เคียงกันมากที่สุด แต่ปลาตะพัดออสเตรเลียจะมีลำตัวที่อ้วนป้อมสั้นกว่าคล้ายปลาตะพัด (S. formosus) หัวมีลักษณะแหลมงุ้มกว่า หนวดทั้งคู่ม้วนงอเข้าหาลำตัว สีลำตัวเป็นสีเขียวมะกอกเหลือบทอง มีจุดสีแดงอมส้มสะท้อนแสงตามบริเวณลำตัวและครีบเช่นเดียวกับปลาอะโรวาน่าออสเตรเลียจุด แต่ปลาชนิดนี้จะมีจุดตั้งแต่ยังเล็ก ๆ เห็นได้ชัดเจน โดยเฉพาะในครีบหลัง ครีบท้อง และครีบหาง ปลาบางตัวอาจมีสีลำตัวเป็นสีแดงเลือดหมู ในปลาโตเต็มที่จะมีจุดแผ่ไปถึงบริเวณหน้าและช่องปิดเหงือก รวมทั้งอาจมีริ้วลายด้วย ขนาดโตเต็มที่ประมาณ 90 เซนติเมตร พบเฉพาะบริเวณประเทศออสเตรเลียทางตอนเหนือและประเทศอินโดนีเซียบางส่วน นิยมตกเป็นเกมกีฬาในท้องถิ่น ปลาอะโรวาน่าออสเตรเลีย ได้รับความนิยมค่อนข้างสูงในแง่ของการเป็นปลาตู้สวยงาม อาจเรียกได้ว่านิยมเลี้ยงมากที่สุดรองมาจากปลาอะโรวาน่าเงิน (Osteoglossum bicirrhosum) ก็ว่าได้ ซึ่งปัจจุบันสามารถเพาะขยายพันธุ์ได้แล้ว และถือว่าเป็นปลาอะโรวาน่าที่มีราคาถูกชนิดหนึ่ง</doc>
