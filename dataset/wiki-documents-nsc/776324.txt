<doc id="776324" url="https://th.wikipedia.org/wiki?curid=776324" title="เมาคลีลูกหมาป่า (ภาพยนตร์ พ.ศ. 2559)">เมาคลีลูกหมาป่า (ภาพยนตร์ พ.ศ. 2559) เมาคลีลูกหมาป่า () เป็นภาพยนตร์อเมริกันแนวจินตนิมิตและผจญภัยซึ่งจอน แฟฟโร (Jon Favreau) กำกับ จัสติน มากส์ (Justin Marks) เขียนบท และวอลต์ดิสนีย์พิกเจอส์อำนวยการผลิต อ้างอิงประมวลผลงานชื่อเดียวกันของรัดยาร์ด คิปลิง (Rudyard Kipling) และเป็นการนำภาพยนตร์แอนิเมชันชื่อเดียวกันนี้มาสร้างสรรค์ใหม่ในแบบคนแสดงประกอบการสร้างจินตภาพด้วยคอมพิวเตอร์เนื้อเรื่อง เนื้อเรื่อง. เมาคลีเป็นบุรุษซึ่งรักชากับอาเกลา คู่ผัวตัวเมียสุนัขป่าอินเดีย เลี้ยงดูจนเติบใหญ่ หลังจากที่บากีรา เสือดำอินเดีย นำมาฝากไว้แต่ยังเป็นทารก บากีราเองก็ช่วยอบรมสั่งสอนให้เมาคลีใช้ชีวิตอย่างสุนัขป่า แต่ยิ่งเติบโตก็ยิ่งพบอุปสรรคในการเป็นสุนัขป่า เมาคลีจึงมีพัฒนาการช้ากว่าพี่น้อง และหันไปใช้กลวิธีแยบคายต่าง ๆ เพื่อตามให้ทัน เป็นเหตุให้ถูกบากีราติเตียนว่า หัดใช้กลโกงอย่างมนุษย์ วันหนึ่งในฤดูแล้ง สัตว์ทั้งปวงสโมสรกัน ณ ผาสันติ (Peace Rock) เพื่อแบ่งกันบริโภคน้ำเท่าที่เหลืออยู่ ตามความในสัญญาหย่าศึกชิงน้ำ (Water Truce) แต่การชุมนุมสันตินี้ต้องชะงักเมื่อเชียร์คาน เสือเบงกอลผู้ดุร้าย ปรากฏกาย เชียร์คานได้กลิ่นอายมนุษย์ในท่ามกลางที่ชุมนุม จึงตวาดขึ้นว่า ป่านี้ไม่ต้อนรับมนุษย์หน้าไหนทั้งสิ้น ทั้งนี้ เพราะเชียร์คานเคยถูกมนุษย์ทำร้ายจนหน้าบาก ทิ้งรอยแผลเป็นไว้ให้เจ็บช้ำใจอยู่บนใบหน้า แล้วเชียร์คานก็สำทับก่อนผละไปว่า ตนจะกลับมาเอาชีวิตเด็กผู้เป็นเจ้าของกลิ่นนั้น ชาวสุนัขป่าจึงอภิปรายกันว่า จะให้เมาคลีติดสอยห้อยตามอยู่ในฝูงต่อไปอีกหรือไม่ แต่ก่อนที่จะได้มติ เมาคลีก็กล่าวขึ้นว่า ตนสมัครใจจะไปจากป่าเองเพื่อความผาสุกและเบาใจของทุกฝ่าย บากีราจึงอาสานำพาเมาคลีไปส่งยังนิคมมนุษย์โดยรอดปลอดภัย ระหว่างทางไปยังนิคมมนุษย์นั้น เชียร์คานซุ่มโจมตีเมาคลีและบากีรา บากีราบาดเจ็บ เมาคลีหนีรอดเพราะได้ความช่วยเหลือของฝูงกระบือ เมาคลีจึงออกเดินต่อไปโดยลำพัง ไปพบคา งูเหลือมอินเดียตัวมหึมา ณ กระโจมแห่งหนึ่ง คาใช้วิชาสะกดจิตช่วยให้เมาคลีระลึกภาพอดีตได้ เมาคลีเห็นบิดาตนถูกเชียร์คานสังหาร เป็นเหตุให้ตนถูกทิ้งไว้ในป่าจนบากีรามาพบเข้า ในภาพสะกดจิตนั้น คายังแจ้งแก่เมาคลีว่า มนุษย์มีอาวุธทรงพลานุภาพ เรียกว่า "ดอกไม้แดง" (red flower) ซึ่ง "นำพาความอบอุ่น ความโชติช่วง และความพินาศฉิบหาย มาสู่คนทั้งหลายผู้ถูกมันแตะต้อง" แต่คานั้นสะกดจิตไปก็เลื้อยพันตัวเมาคลีไปมิให้รู้สึกตัว ขณะที่เมาคลีตกอยู่ทั้งในห้วงสะกดจิตและห้วงกระหวัดของคา กำลังจะถูกจับกินอยู่นั้น บาลู หมี ก็เข้าช่วยเมาคลีไว้ได้ทันท่วงที บาลูให้เมาคลีตอบแทนด้วยการไปเอาน้ำผึ้งยอดผามาให้ ในไม่ช้า เมาคลีกับบาลูก็กลายเป็นสหายสนิทแน่นแฟ้นกัน เมาคลีจึงตกลงจะอยู่กับบาลูจนฤดูเหมันต์ ในช่วงนั้น เชียร์คานไปหาฝูงสุนัขป่าและถามถึงเมาคลีจนมีปากเสียงกัน เชียร์คานฆ่าอาเกลา จ่าฝูง ตาย จึงตั้งตัวเป็นประมุขคนใหม่ เพราะคาดหวังว่า เมาคลีจะกลับคืนฝูงอีกครั้ง ฝ่ายบากีราพบว่า เมาคลีไปอยู่กับหมีบาลู จึงติดตามไปหาและพูดคุยด้วย เพื่อสวัสดิภาพของเมาคลีเอง บาลูจึงจำใจพูดปดต่อเมาคลีว่า ตนไม่เคยนับเมาคลีเป็นเพื่อนเลย บาลูหวังว่า พูดเช่นนี้แล้วเมาคลีจะได้จากไปอยู่ในที่อันสมควรเสีย แต่ก่อนที่จะได้เป็นไปดังนั้น ลิงฝูงหนึ่งมาลักตัวเมาคลีไปยังวิหารร้าง และนำถวายเจ้าลูอี พระยาวานรผู้เป็นนายของพวกตน เจ้าลูอีพยายามบีบให้เมาคลีเผยความลับเกี่ยวกับ "ดอกไม้แดง" บากีรากับบาลูมาถึงที่นั้นโดยฉับพลันเพื่อช่วยเหลือเมาคลี เจ้าลูอีกับพวกไล่ลาเมาคลีไปจนถึงวิหาร ตัวราชาวานรถูกซากวิหารถล่มทับสิ้นสติ แต่ก่อนหมดสติได้บอกให้เมาคลีทราบถึงมรณกรรมของอาเกลา เป็นเหตุให้เมาคลีโกรธว่า บากีรากับบาลูปิดบังเรื่องดังกล่าวจากตน และตัดสินใจกลับไปเผชิญหน้ากับเชียร์คานเพื่อล้างแค้นให้แก่อาเกลาบิดาบุญธรรม ระหว่างทาง เมาคลีได้เห็น "เพื่อนมนุษย์" เป็นครั้ง ณ หมู่บ้านแถบนั้น ซึ่งทำให้เขาพิศวงงงงวย แต่เมื่อเขาเห็น "ดอกไม้แดง" กำลังลุกโชนอยู่บนกองฟอน ก็คว้าฟืนติดเพลิงท่อนหนึ่งกลับไป มีบากีรากับบาลูคอยตามไปอยู่ไม่ห่าง ข่าวเรื่องการมาของมนุษย์ผู้ทรง "ดอกไม้แดง" แพร่สะพัดไปทั้งป่า สรรพสัตว์จึงมาประชุมกัน ณ ผาสันติอีกครั้ง ณ ที่นั้น เมาคลีพบเชียร์คาน การประจัญหน้าก็เริ่มขึ้น เมาคลีล่อลวงให้เชียร์คานตกลงสู่หลุมเพลิงถูกเพลิงคลอกขาดใจตาย แล้วเหล่าช้างสารทั้งหลายก็ช่วยกันทดน้ำมาดับไฟ ในเวลานี้ เมาคลีรับรู้แล้วว่า ตนเองมิใช่สุนัขป่า หากแต่เป็นมนุษย์ จึงยินยอมพร้อมใจจะใช้ชีวิตต่อไปอย่างมนุษย์ ภาพยนตร์จบลงด้วยภาพเมาคลีนั่งอยู่บนต้นไม้กับสองสหายบากีราและบาลู เมาคลีนั้นค้นพบว่า แค่ได้อยู่กับเพื่อนรู้ใจ ที่ไหนก็เป็นบ้านได้นักแสดงผู้แสดงผู้ให้เสียง</doc>
