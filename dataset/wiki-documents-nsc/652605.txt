<doc id="652605" url="https://th.wikipedia.org/wiki?curid=652605" title="ชุมทางหาดใหญ่ (ภาพยนตร์)">ชุมทางหาดใหญ่ (ภาพยนตร์) ชุมทางหาดใหญ่ หรือชื่ออื่น หนึ่งต่อเจ็ด ตอนใหม่ เป็นภาพยนตร์ไทยที่ออกฉายในปี พ.ศ. 2509 ในระบบถ่ายทำฟิล์ม 16 มม., สี เป็นผลงานกำกับของ ส.อาสนจินดา เป็นหนึ่งในภาพยนตร์ชุด หนึ่งต่อเจ็ด นำแสดงโดย มิตร ชัยบัญชา, เพชรา เชาวราษฎร์, ไอดา หลิน, ปรียา รุ่งเรือง, ทักษิณ แจ่มผล, รุจน์ รณภพ และ ส.อาสนจินดา รับบทเป็น จ่าดับ จำเปาะ ภาพยนตร์เรื่องนี้ได้ไปถ่ายทำถึงอำเภอหาดใหญ่ จังหวัดสงขลา ตลอดทั้งเรื่อง ภาพยนตร์เรื่องนี้เข้าฉายเมื่อวันที่ 31 มีนาคม พ.ศ. 2509 ที่โรงภาพยนตร์ควีนส์ ภาพยนตร์เรื่องนี้เดิมฟิล์มต้นฉบับได้หายสาบสูญไปนานถึง 48 ปี แต่ต่อมาได้มีการค้นพบฟิล์มต้นฉบับของภาพยนตร์เรื่องนี้ที่วัดบ้านดง ตำบลพญาแมน อำเภอพิชัย จังหวัดอุตรดิตถ์ มีความยาวทั้งหมด 73 นาที จึงได้นำกลับมาฉายใหม่อีกครั้งและให้เสียงพากย์ใหม่โดย บัญชา เหมะบุตร, เกรียงศักดิ์ เหรียญทอง, อรนุช ลาดพันนา, โฆษิต ดอกคำใต้, หนูแดง, อริชัย คำกองแก้ว, รัชนี คำกองแก้ว และโรสลาวัลณ์ ฉายที่โรงภาพยนตร์ศรีศาลายา เพื่อเป็นการรำลึกถึงมิตร ชัยบัญชาเนื้อเรื่อง เนื้อเรื่อง. มิตร ชัยบัญชา รับบทเป็น พ.ต.ต. ทนนัก เสนาประจักษ์ ผู้ปลอมตัวมายังหาดใหญ่เพื่อสืบคดีของจอมโจร มะเซ็งกะ ที่ถูกกล่าวหาว่ายิงตำรวจตาย และไปอาศัยอยู่กับ ลีกิมซัว หัวหน้าผู้ก่อการร้ายไร้ชาติ แต่ทันทีที่ทนนักไปถึง เขากลับถูกลูกน้องของลีกิมซัวจับตัว จึงต้องแสร้งเป็นบ้า เหตุการณ์บานปลายจน จ่าดับ จำเปาะ กับเหล่า 7 ประจัญบาน ต้องออกโรงมาช่วยปราบปรามเหล่าร้าย</doc>
