<doc id="817114" url="https://th.wikipedia.org/wiki?curid=817114" title="ตำหนักออสบอร์น">ตำหนักออสบอร์น ตำหนักออสบอร์น () เป็นอดีตที่ประทับของราชวงศ์อังกฤษ ตั้งอยู่ในอีสต์คอว์สบนเกาะไอล์ออฟไวต์ในช่องแคบอังกฤษ ตำหนักหลังนี้ถูกสร้างขึ้นระหว่างปี ค.ศ. 1845 ถึง 1851 เพื่อใช้เป็นที่ประทับในฤดูร้อนของสมเด็จพระราชินีนาถวิกตอเรียและเจ้าชายอัลเบิร์ต พระราชสวามี โดยเจ้าชายอัลเบิร์ตทรงออกแบบตำหนักหลังนี้ด้วยพระองค์เองในสถาปัตยกรรมแบบเรอแนซ็องส์ และว่าจ้างบริษัทของนายทอมัส คิวบิตต์ ซึ่งเป็นสถาปนิกและวิศวกรจากลอนดอนที่เคยรับงานตกแต่งพระราชวังบักกิงแฮมมาทำการก่อสร้างให้ ในการก่อสร้างครั้งนี้ได้รื้อตำหนักหลังเดิมซึ่งมีขนาดเล็กกว่าออกไป และสร้างขึ้นเป็นตำหนักหลังใหม่ แต่ประตูใหญ่ทางเข้าพระตำหนักยังเป็นของเดิม ตำหนักหลังนี้ประดับด้วยงานจิตรกรรมเกี่ยวกับบริติชราช(อินเดีย)จำนวนมาก สมเด็จพระราชินีนาถวิกตอเรียเคยเสด็จออกต้อนรับพระบาทสมเด็จพระจุลจอมเกล้าเจ้าอยู่หัว และถวายเลี้ยงพระกระยาหารกลางวัน ณ ตำหนักแห่งนี้ เมื่อ 4 สิงหาคม ค.ศ. 1897 ในคราวนั้นมีเจ้าชายและเจ้าหญิงแห่งเวลส์, เจ้าชายชาร์ลแห่งเดนมาร์ก และพระเจ้าเลออปอลที่ 2 แห่งเบลเยียม ร่วมรับเสด็จด้วย หลังสมเด็จพระราชินีนาถวิกตอเรียเสด็จสวรรคตในปีค.ศ. 1901 ก็ไม่มีสมาชิกราชวงศ์พระองค์ใดให้ความสนใจหรือต้องการตำหนักหลังนี้ ตำหนักหลังนี้จึงกลายเป็นภาระของราชสำนัก เช่นนั้นแล้ว พระเจ้าเอ็ดเวิร์ดที่ 7 จึงทรงยกตำหนักหลังนี้ให้เป็นทรัพย์สินของรัฐบาล ปัจจุบันตำหนักออสบอร์นถูกดูแลรักษาไว้ในฐานะสมบัติประจำชาติอังกฤษ และปัจจุบันได้จัดแสดงเป็นพิพิธภัณฑ์สำหรับเปิดให้สาธารณชนเข้าชม</doc>
