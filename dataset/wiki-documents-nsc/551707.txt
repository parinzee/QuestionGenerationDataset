<doc id="551707" url="https://th.wikipedia.org/wiki?curid=551707" title="เอลกาปิตัน (โอเปเรตตา)">เอลกาปิตัน (โอเปเรตตา) เอลกาปิตัน () เป็นโอเปเรตตา หรืออุปรากรขนาดเบา ความยาว 3 องก์ แต่งโดยจอห์น ฟิลิป ซูซา ประกอบคำร้องภาษาอังกฤษโดย ชาลส์ ไคลน์ และทอม ฟรอสต์ แต่งขึ้นในปี ค.ศ. 1896 เป็นงานโอเปเรตตาของซูซาที่ประสบความสำเร็จที่สุด และยังมีทำนองเพลงมาร์ชที่เป็นเพลงธีมของโอเปเรตตา ที่ได้รับความนิยม ในชื่อ "เอลกาปิตัน" เช่นเดียวกับชื่อผลงาน โอเปเรตตา เอลกาปิตัน จัดแสดงครั้งแรกที่บอสตัน รัฐแมสซาชูเซตส์ เมื่อวันที่ 13 เมษายน ค.ศ. 1896 นำแสดงโดยนักร้อง นักแสดงตลกชื่อดัง เดอวูล์ฟ ฮอปเปอร์ จากนั้นจึงย้ายไปแสดงที่บรอดเวย์ในปีเดียวกัน และประสบความสำเร็จ อออกตระเวนแสดงในสหรัฐอเมริกา และแคนาดาเป็นเวลาถึง 4 ปี แล้วจึงไปจัดแสดงที่ลอนดอน ในปี ค.ศ. 1899 เนื้อเรื่องกล่าวถึง ดอน เอนริโก เมดีกัว เป็นขุนนางสเปน เพิ่งได้รับแต่งตั้งเป็นอุปราชคนใหม่ของเปรูในการยึดครองของสเปน ได้สังหาร เอลกาปิตัน หัวหน้ากบฏต่อต้านรัฐบาล และปลอมตัวเป็นเอลกาปิตันเข้าแอบแฝงในฝ่ายกบฏ ปรากฏว่า เอสเตรลดา บุตรสาวของอุปราชคนก่อนได้ทราบถึงวีรกรรมอันห้าวหาญของเอลกาปิตัน จึงตกหลุมรักเมดีกัว (ซึ่งปลอมตัวเป็นเอลกาปิตันอยู่) เกิดเป็นเรื่องรักสามเส้าเพราะเมดีกัวเองก็มีภรรยาและลูกสาวอยู่แล้ว</doc>
