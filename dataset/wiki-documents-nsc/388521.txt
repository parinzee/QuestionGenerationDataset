<doc id="388521" url="https://th.wikipedia.org/wiki?curid=388521" title="อัณณา หชาเร">อัณณา หชาเร กิสัน พาพุราว หชาเร (किसन बाबुराव हजारे; Kisan Bāburāv Hajārē; เกิด 15 มิถุนายน ค.ศ. 1937) เป็นที่รู้จักในชื่อ อัณณา หชาเร (अण्णा हजारे;Aṇṇā Hajārē) เป็นนักเคลื่อนไหวทางสังคมชาวอินเดีย เป็นที่รู้จักทั่วไปจากบทบาทการนำการประท้วงต่อต้านการฉ้อราษฎร์บังหลวงในอินเดีย พ.ศ. 2554 โดยการอดอาหารประท้วงอย่างสันติ ตามแนวทางของมหาตมา คานธี ในอดีตหชาเรเคยเป็นผู้นำการพัฒนาหมู่บ้านเล็ก ๆ บ้านเกิดของเขา ในจังหวัดอะห์มัดนคร รัฐมหาราษฏระ จนได้รับเหรียญอิสริยาภรณ์จากรัฐบาลอินเดีย ในปี พ.ศ. 2535 ในเดือนเมษายน พ.ศ. 2554 หชาเรได้ทำการรณรงค์ประท้วงการฉ้อราษฎร์บังหลวง โดยการอดอาหารต่อหน้าสาธารณชนที่ใจกลางกรุงนิวเดลี เพื่อกดดันให้รัฐบาลอินเดียผ่านร่างกฎหมายเพื่อจัดการกับการฉ้อฉลในหมู่นักการเมือง และหน่วยงานของรัฐ หชาเรได้ประกาศอดอาหารจนถึงขั้นเสียชีวิต ซึ่งทำให้รัฐบาลโดยนายกรัฐมนตรีมันโมหัน สิงห์เกรงว่าหากปล่อยให้หชาเรถึงแก่ความตายจะทำให้เกิดความวุ่นวายในประเทศ จึงส่งเจ้าหน้าที่เข้าระงับการประท้วง และจับกุมหชาเรพร้อมด้วยผู้สนับสนุน การจับกุมหชาเรกลายเป็นข่าวใหญ่และทำให้การรณรงค์ของเขาได้รับการสนับสนุนจากประชาชน มีการประท้วงขยายตัวไปทั่วประเทศ</doc>
