<doc id="92139" url="https://th.wikipedia.org/wiki?curid=92139" title="มาร์กาเร็ต มิตเชลล์">มาร์กาเร็ต มิตเชลล์ มาร์กาเร็ต มุนเนอร์ลีน มิตเชลล์ (; 8 พฤศจิกายน พ.ศ. 2443 – 16 สิงหาคม พ.ศ. 2492) นักเขียนนวนิยายชาวอเมริกันผู้ได้รับรางวัลพูลิตเซอร์เมื่อ พ.ศ. 2480 สำหรับนวนิยายเพียงเรื่องเดียวที่เธอเคยเขียนขึ้น คือเรื่อง "วิมานลอย" (Gone With The Wind) ตีพิมพ์เมื่อ พ.ศ. 2479 นวนิยายเรื่องนี้นับเป็นนวนิยายเรื่องเดียวที่ได้รับความนิยมสูงสุดเท่าที่เคยมีมา เป็นหนังสือปกแข็งที่มีจำนวนจำหน่ายรองจากคัมภีร์ไบเบิล แม้ในปัจจุบันก็ยังจำหน่ายได้ประมาณปีละ 200,000 เล่ม นวนิยายเรื่องนี้ได้รับการดัดแปลงเป็นภาพยนตร์ออกฉายเป็นครั้งแรกเมื่อ พ.ศ. 2482 และทำรายได้สูงสุดในประวัติศาสตร์ของฮอลลีวูด รวมทั้งการทำลายสถิติการได้รับรางวัลอะแคเดมีมากที่สุดประวัติ ประวัติ. มาร์กาเร็ต มิตเชลล์ เกิดที่เมืองแอตแลนตา รัฐจอร์เจีย ประเทศสหรัฐฯ แรกเริ่มศึกษาด้านการแพทย์ แต่เปลี่ยนมาศึกษาด้านวารสารศาสตร์ และทำงานเป็นนักเขียนประจำในวารสาร "เดอะ แอตแนตาเจอร์นัล" (พ.ศ. 2465 - พ.ศ. 2469) หลังจากที่เธอแต่งงานกับ จอห์น อาร์ มาร์ช เมื่อ พ.ศ. 2468 และได้รับบาดเจ็บที่ข้อเท้า ทำให้มาร์กาเร็ตต้องหยุดทำงานและใช้เวลา 10 ปีเขียนนวนิยายเรื่องเดียวและประสบความสำเร็จอันยิ่งใหญ่ดังกล่าวมาแล้ว โดยขายได้มากถึง 25 ล้านเล่ม ได้รับการแปลเป็นภาษาต่างๆ ทั่วโลกถึง 30 ภาษาการถึงแก่กรรม การถึงแก่กรรม. มาร์กาเร็ตได้รับอุบัติเหตุถูกรถแทกซีที่แล่นเร็วชนขณะที่เธอเดินข้ามถนนพร้อมกับสามีเพื่อไปชมภาพยนตร์เรื่องหนึ่งที่โรงภาพยนตร์ "พีชทรีอาร์ทเทียร์เทอร์" เมื่อเดือนสิงหาคม พ.ศ. 2492 โดยเสียชีวิตใน 5 วันต่อมาโดยมิได้ฟื้นคืนสติอีกในระหว่างนั้น คนขับแท็กซีผู้เมาสุราได้รับโทษจำคุก 40 ปี และทำให้ผู้ว่าการรัฐจอร์เจียออกกฎหมายเพิ่มความเข้มงวดเกี่ยวกับการดื่มสุราขณะขับรถมากขึ้น</doc>
