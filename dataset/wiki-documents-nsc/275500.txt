<doc id="275500" url="https://th.wikipedia.org/wiki?curid=275500" title="แผ่นดินไหวในแคชเมียร์ พ.ศ. 2548">แผ่นดินไหวในแคชเมียร์ พ.ศ. 2548 แผ่นดินไหวที่แคชเมียร์ พ.ศ. 2548 เกิดเมื่อเวลา 08:52:37 น. ตามเวลาท้องถิ่น (ตรงกับ 03:52:37 น. UTC) ของวันที่ 8 ตุลาคม พ.ศ. 2548 ที่เขตอาซาด แคชเมียร์ ทางทิศตะวันออกเฉียงเหนือของปากีสถาน ใกล้ชายแดนอินเดีย มีจุดศูนย์กลางอยู่ใกล้กับเมืองมูซัฟฟาราบัด เมืองหลวงของแคว้น ด้วยความรุนแรง 7.6 ทางการปากีสถานได้ประกาศจำนวนผู้เสียชีวิตอย่างเป็นทางการ เมื่อวันที่ 8 พฤศจิกายน หลังเหตุการณ์ผ่านไปหนึ่งเดือน ด้วยยอดผู้เสียชีวิต 79,000 คน โดยมีผู้เสียชีวิตเพิ่มเติมในชัมมูและกัศมีร์ของอินเดีย จำนวน 1,400 คน และอัฟกานิสถาน 4 คน ผู้เสียชีวิตส่วนใหญ่เนื่องจากถูกซากอาคารถล่มทับ บางส่วนเสียชีวิตเนื่องจากอุทกภัยเนื่องจากน้ำในแม่น้ำไหลเข้าท่วมพื้นดินที่ยุบตัวลง ประกอบกับมีพายุฝนกระหน่ำซ้ำ และเกิดดินถล่มในเขตภูเขา ทำให้การช่วยเหลือผู้ประสบภัยทำได้ล่าช้า แผ่นดินไหวครั้งนี้เกิดขึ้นเนื่องจาก บริเวณอาซาด แคชเมียร์ เป็นบริเวณที่บรรจบกันของแผ่นเปลือกโลกยูเรเซียนกับแผ่นเปลือกโลกอินเดียน ที่ก่อให้เกิดเทือกเขาหิมาลัย</doc>
