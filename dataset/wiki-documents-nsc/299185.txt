<doc id="299185" url="https://th.wikipedia.org/wiki?curid=299185" title="มอธแมน">มอธแมน มอธแมน หรือ มอธแมนแห่งพอยต์เพลสเซนต์ หรือ เบิร์ดแมน (อังกฤษ: Mothman, The Mothman of Point Pleasant, Birdman) เป็นสิ่งมีชีวิตลึกลับที่มีผู้อ้างว่าพบเห็นที่เมืองพอยต์เพลสเซนต์ ในรัฐเวสต์เวอร์จิเนีย สหรัฐอเมริกา ระหว่างวันที่ 12 พฤศจิกายน ค.ศ. 1966 ถึงวันที่ 15 ธันวาคม ค.ศ. 1967 โดยมอธแมนนั้นแปลว่า "มนุษย์ผีเสื้อกลางคืน" อ้างอิงตามลักษณะของผู้ที่อ้างว่าพบเห็นลักษณะ ลักษณะ. มอธแมนกล่าวว่ารูปร่างคล้ายมนุษย์ที่มีความสูงกว่า 6 ฟุต มีตาสีแดงสว่างไสวในความมืด มีปีกขนาดใหญ่ 2 ปีก มีคอสั้นมาก ศีรษะใหญ่ มอธแมนบินโฉบไปมาในหลายสถานที่บริเวณนั้นเพียง 2–3 วัน แต่จากนั้นมาก็ได้มีผู้ที่อ้างว่าพบเห็นมอธแมนนับกว่า 100 ราย โดยเฉพาะพื้นที่ป่าสงวนที่เรียกว่า "พื้นที่ทีเอ็นที" (TNT area) ซึ่งอยู่นอกตัวเมือง ซึ่งเคยเป็นโรงงานผลิตอาวุธยุทโธปกรณ์แห่งชาติในสมัยสงครามโลกครั้งที่สอง และมีทฤษฎีสมคบคิดว่ามอธแมนอาจจะเกี่ยวข้องกับจานบินและมนุษย์ต่างดาวด้วย รวมถึงมีผู้อ้างว่าพบเห็นชายในชุดดำด้วย เนื่องจากที่พอยต์เพลสเซนต์มีรายงานการพบจานบินอยู่บ่อยครั้งในช่วงเวลานั้น นอกจากนี้แล้ว ยังเชื่อว่า มอธแมนปรากฏตัวคล้ายกับจะมาเตือนถึงภัยพิบัติที่จะมาถึงล่วงหน้า คล้ายกับร็อด (Rods) เนื่องจากในตอนเย็นของวันที่ 15 ธันวาคม ค.ศ. 1967 สะพานซิลเวอร์ ซึ่งเป็นสะพานเหล็กความยาว 700 ฟุต ที่เชื่อมต่อระหว่างพอยต์เพลสเซนต์ กับรัฐโอไฮโอ พังถล่มลงมาในขณะที่แบกรับการจราจรคับคั่งเอาไว้ ภัยพิบัติดังกล่าวทำให้ มีผู้เสียชีวิต 46 คนและสร้างความเสียหายให้รถจำนวนมากที่สัญจรอยู่ ชาวเมืองโทษว่ามอธแมนเป็นตัวการทำให้เกิดเหตุร้ายครั้งนี้ และหลังจากนั้นก็ไม่มีใครพบเห็นมอธแมนอีกเลย จนกระทั่งอีกหลายปีต่อมาการพบเห็น การพบเห็น. โดยการพบเห็นมอธแมนครั้งแรกเกิดเมื่อวันที่ 12 พฤศจิกายน ค.ศ. 1966 ชาย 5 คนที่กำลังขุดหลุมฝังศพที่สุสานใกล้เมืองเคลนเดนิน เวสต์เวอร์จิเนีย พวกเขาอ้างว่าเห็นอะไรบางอย่างรูปร่างคล้ายมนุษย์บินโฉบจากต้นไม้ในระดับเหนือศีรษะของพวกเขา นี่เป็นครั้งแรกของการพบเห็นสิ่งที่ต่อมาเรียกกันว่า มอธแมน ต่อมาในวันคืนที่ 15 พฤศจิกายน ปีเดียวกัน คู่รักหนุ่มสาวคู่หนึ่งที่กำลังขับรถไปบนเส้นทางของถนนในพอยต์เพลสเซนต์ ทั้งคู่ก็ได้เจอกับสิ่งลึกลับบางอย่างขนาดใหญ่ข้างทาง และพวกเขานำเรื่องนี้ไปแจ้งกับตำรวจ และมันได้ปรากฏเป็นข่าว ถัดจากนั้นเพียงไม่กี่วัน หญิงสาวท้องถิ่น เฟย์ เดวิตต์ พร้อมกับพี่ชายได้ออกตามหาสิ่งนี้ ในตอนแรกเธอเชื่อว่ามันอาจเป็นคนที่ใส่ชุดสัตว์ประหลาดเพื่อหลอกคนอื่นให้ตกใจเล่น เนื่องจากในขณะนั้นอยู่ในช่วงฤดูใบไม้ร่วงซึ่งตรงกบเทศกาลฮาโลวีน ขณะที่พี่ชายของเธอกำลังขับรถอยู่นั้น เขาก็รู้สึกว่ามีอะไรบางอย่างตามมา และบอกกับเธอว่าอย่าหันไปมองด้านซ้าย แต่เมื่อเธอมองไป ก็เห็นสิ่งมีชีวิตขนาดใหญ่ไล่ตามรถของทั้งคู่มา พวกเขาขับรถหนีไปจนกระทั่งเจอทางตัน สัตว์ประหลาดตัวนี้ก็ได้กระโดดขึ้นมาบนฝากระโปรงด้านหน้ารถ ตาของมันเป็นสีแดงก่ำมันมองทั้งเธอและพี่ชายสลับกันไป ก่อนจะกระโดดขึ้นไปเกาะยังยอดตึกที่มีความสูงถึง 5 ชั้น ณ ตอนนี้เดวิตต์ไม่เชื่อแล้วว่า มันเป็นคนใส่ชุดสัตว์ประหลาด พี่ชายของเธอลงจากรถและปาหินใส่มัน มันกระโดดหลบก่อนจะสยายปีกออกทั้งสองข้างและบินหายไปในความมืด ถัดจากนั้นไม่กี่วัน ทอม อูรี ชายท้องถิ่นคนหนึ่งก็เล่าว่าพบเห็นมอธแมนบินผ่านรถของเขาในเวลากลางวัน เขาบอกว่าตัวของมันมีขนสีน้ำตาลด้วย นอกจากที่พอยต์เพลสเซนต์แล้ว ยังมีรายงานการพบเห็นมอธแมนในที่อื่น ๆ อีกทั่วโลก เช่น ก่อนการระเบิดของโรงไฟฟ้าเชียร์โนบีล ในรัสเซีย ในวันที่ 26 เมษายน ค.ศ. 1986 ก็มีข่าวทำนองว่า คนงานในโรงไฟฟ้าบอกว่าได้ถูกอะไรบางอย่างที่ลึกลับติดตามมาระยะหนึ่ง บางคนก็ได้รับโทรศัพท์ขู่มาด้วยเสียงแปลก ๆ บางคนก็ฝันร้ายติดต่อกันหลายคืน และมีอย่างน้อย 4 คนที่กล่าวว่าได้เห็นผู้ชายรูปร่างใหญ่ มีปีกขนาดใหญ่ติดอยู่ด้านหลัง แต่ไม่มีช่วงคอหรือศีรษะ มีดวงตาสีแดงเหมือนไฟ รวมถึงผู้ที่รอดชีวิตจากอุบัติเหตุครั้งนั้นก็อ้างว่าเห็นสิ่งบินได้คล้ายนกขนาดใหญ่ถึง 20 ฟุต บินอยู่ในกลุ่มควันหลังเหนือโรงงานหลังเกิดเหตุ และยังมีเหตุการณ์ต่าง ๆ ที่เกิดก่อนหรือหลังในช่วงยุคสมัยนั้น เช่น เหตุการณ์เขื่อนขนาดใหญ่ในภาคตะวันออกเฉียงใต้ของจีนแตก ในวันที่ 19 มกราคม ค.ศ. 1926 มีผู้เสียชีวิตกว่า 15,000 รายและสาบสูญจำนวนมาก ก็มีผู้อ้างว่าพบเห็นมนุษย์มังกร ปรากฏตัวใกล้กับผู้ที่ประสบเหตุ, ในปี ค.ศ. 1951 ที่เมืองชิคาโก มีผู้พบเห็นมอธแมนบินอยู่เหนือทะเลสาบมิชิแกน ในวันที่เกิดแผ่นดินไหว รวมถึงมีสามีภรรยาหนุ่มสาวคู่หนึ่งเห็นร่างสีเทาขนาดใหญ่เมื่อเปิดประตูบ้านออกมา และจากนั้นทั้งคู่ก็เดินไปโดยไม่รู้ตัวไปที่สวนสาธารณะเหมือนกับถูกสิ่งนั้นสะกดจิตด้วยดวงตา หลังจากนั้นไม่นานอพาร์ตเมนต์ที่พวกเขาเคยอาศัยอยู่ก็ถล่มลงมา มีผู้เสียชีวิตทั้งหมด 12 ราย หรือในช่วงสงครามไครเมีย ก็มีทหารรัสเซียบันทึกว่าได้พบเห็นนกยักษ์บินวนเวียนอยู่เหนือหัวพวกเขาทั้งหมด 5 คน เมื่อรู้สึกตัวทั้งหมดก็ตกอยู่ในวงล้อมของข้าศึกหมดแล้ว และรอดชีวิตมาได้เพียงคนเดียวเท่านั้น หรือในวันที่ 10 กันยายน ค.ศ. 1978 ที่เมืองไฟรบูร์กอิมไบรส์เกา ประเทศเยอรมนี คนงานเหมืองถ่านหินอ้างว่าพบเห็นร่างลึกลับสีดำขนาดใหญ่ ที่มีปีกอยู่ด้านหลัง คนงานทั้งหมดพายามจะเข้าไปใกล้เพราะเจ้าสิ่งนั้นมันยืนปิดทางเข้าเหมืองอยู่ แต่แล้วมันก็ร้องกรีดด้วยเสียงแหลมสูง ดังเหมือนคน 5 คน หรือเสียงหวูดรถไฟ ทั้งหมดจึงวิ่งหนีออกมา และหลังจากนั้นอีกประมาณหนึ่งชั่วโมง เหมืองถ่านหินก็ระเบิดและถล่มลงมา มอธแมน มีรายงานการพบเห็นอีกครั้งเมื่อวันที่ 27 มิถุนายน ค.ศ. 2007 ก่อนที่สะพานข้ามแม่น้ำมิสซิสซิปปี I-35W จะถล่มลงมาในวันที่ 1 สิงหาคม ปีเดียวกัน มีผู้เสียชีวิต 13 ราย ในชั่วโมงเร่งด่วน การพบเห็นมอธแมนครั้งสุดท้าย เกิดขึ้นเมื่อคืนวันที่ 20 มีนาคม ค.ศ. 2009 จอห์น ไฮปส์ บุรุษพยาบาลพร้อมกับภรรยา ได้ขับรถไปในถนนสายหนึ่งก่อนถึงสะพานในพอยต์เพลสเซนต์ และทั้งคู่ก็เห็นอะไรบางอย่างสีดำข้างถนน ทีแรกเขาคิดว่าคงเป็นกวางหรือสุนัขจรจัดที่ได้รับบาดเจ็บ เมื่อรถของทั้งคู่เข้าใกล้ มันกลับไม่หนี แต่ได้ลุกขึ้น เมื่อนั้นไฮปส์เห็นว่ามันสูงได้ถึง 6.7–6.10 ฟุต และมันมีดวงตาสีแดงก่ำ และกางปีกข้างซ้ายออกซึ่งกว้างได้ถึง 15 ฟุต จากนั้นมันได้กระโดดหนีไป การปรากฏตัวของมันทำให้ภรรยาของเขากรีดร้องออกมาด้วยความหวาดกลัว มีผู้เชื่อว่าพวกเขาอาจเห็นภาพหลอนหรือเป็นอาการทางจิต แต่ไฮปส์ยืนยันว่าไม่ใช่เพราะว่าทั้งเขาและภรรยาต่างก็เป็นพยาบาลในแผนกจิตเวชทั้งคู่ จึงรู้จักและคุ้นเคยกับอาการทางจิตเป็นอย่างดีวัฒนธรรมร่วมสมัย วัฒนธรรมร่วมสมัย. เรื่องของมอธแมนกลายเป็นที่รู้จักกว้างขวางมากขึ้น เมื่อนักเขียนคนหนึ่งชื่อ จอห์น คีล ได้เดินทางมายังพอยต์เพลสเซนต์ เพื่อหาข้อมูลเกี่ยวกับมอธแมน เขาได้แต่งหนังสือชื่อ The Mothman Prophecies ขึ้นในปี ค.ศ. 1975 ซึ่งหนังสือเล่มนี้กลายเป็นหนังสือที่ขายดีเล่มหนึ่ง ต่อมาทางฮอลลีวู้ดก็ได้สร้างภาพยนตร์ที่มีเนื้อหาเกี่ยวกับมอธแมนขึ้นด้วยในปี ค.ศ. 2002 ในชื่อเดียวกัน (ในชื่อภาษาไทยใช้ชื่อว่า ลางหลอน ทูตมรณะ) โดยบทภาพยนตร์ดัดแปลงมาจากหนังสือเล่มนี้ นำแสดงโดย ริชาร์ด เกียร์ และลอร่า ลินนีย์ กำกับการแสดงโดย มาร์ก เพลลิงตัน โดยริชาร์ด เกียร์ รับบทเป็น จอห์น ไคลน์ (ดัดแปลงชื่อจาก จอห์น คีล) นอกจากนี้แล้วยังถูกกล่าวถึง ในปี ค.ศ. 2009 สารคดีของดิสคัฟเวอรี่ แชนนอลชุด Lost Tapes (ในประเทศไทยออกอากาศทางทรูวิชั่นส์ในกลางปีเดียวกัน) รวมถึงในสารคดีชุด The Unexplained Files ในปี ค.ศ. 2013–14 ทางช่องเดียวกัน (ในประเทศไทยออกอากาศทางพีพีทีวีในเดือนเมษายน ค.ศ. 2018) เป็นต้น</doc>
