<doc id="762096" url="https://th.wikipedia.org/wiki?curid=762096" title="มหาวิทยาลัยไมนซ์">มหาวิทยาลัยไมนซ์ มหาวิทยาลัยไมนซ์ (; ) หรือชื่อเต็มว่า มหาวิทยาลัยโยฮันเนสกูเทนแบร์กแห่งไมนซ์ (Johannes Gutenberg University of Mainz) เป็นมหาวิทยาลัยรัฐในเมืองไมนซ์ รัฐไรน์ลันด์-พฟัลซ์ ประเทศเยอรมนี โดยเป็นมหาวิทยาลัยแห่งหนึ่งในเยอรมนีที่มีชื่อเสียงด้านวิทยาศาสตร์และเศรษฐศาสตร์ ประวัติมหาวิทยาลัย  ประวัติมหาวิทยาลัย. มหาวิทยาลัยไมนซ์มีประวัติศาสตร์ย้อนไปตั้งแต่สมัยจักรวรรดิโรมันอันศักดิ์สิทธิ์ โดยก่อตั้งขึ้นเมื่อปี ค.ศ. 1477 โดย ดีเทอร์แห่งไอเซ็นเบิร์ก () อาร์ชบิชอปแห่งไมนซ์และเจ้านครรัฐผู้คัดเลือกแห่งไมนซ์ (Archboshop-Elector of Mainz) ตามเจตนารมณ์ของ อดอล์ฟ ที่ 2 แห่งนาซเซา (Adolf II von Nassau) เจ้านครรัฐคนก่อนหน้า โดยในยุคแรกของมหาวิทยาลัยนั้น มีการเปิดการเรียนการสอนในสาขาเทววิทยา การแพทย์ กฎหมายโรมัน และศิลปศาสตร์ ซึ่งถือว่า เป็นมหาวิทยาลัยที่มีสาขาวิชาที่หลากหลายแห่งหนึ่งในยุคสมัยนั้น การปฏิวัติฝรั่งเศส (ค.ศ. 1789-1799) ส่งผลกระทบต่อมหาวิทยาลัยอย่างมาก โดยส่งผลให้มีการจัดตั้งสาธารณรัฐไมนซ์ขึ้นในปี ค.ศ. 1792 ซึ่งภายหลังถูกยึดครองโดยปรัสเซีย มหาวิทยาลัยไมนซ์ได้หยุดการเรียนการสอนลงเนื่องจากภัยสงครามและภาวะความไม่สงบที่เกิดขึ้นอย่างต่อเนื่องในช่วงระยะเวลาดังกล่าว ยกเว้นการเรียนการสอนในสาขาวิชาการแพทย์ที่ยังดำเนินมาจนถึง ค.ศ. 1818 อย่างไรก็ดี หน่วยงานของมหาวิทยาลัยบางหน่วย อาทิ มูลนิธิกองทุนแห่งมหาวิทยาลัยไมนซ์ โรงเรียนสอนศาสนาคริสต์นิกายคาทอลิก และโรงเรียนสอนวิชาการพยาบาลยังคงเปิดทำการเรื่อยมา ทำหน้าที่รักษาขนบธรรมเนียมของมหาวิทยาลัยที่ยังหลงเหลืออยู่เอาไว้ มหาวิทยาลัยเปิดทำการอีกครั้งในปี ค.ศ. 1946 ภายหลังจากการสิ้นสุดลงของสงครามโลกครั้งที่สองโดยกองกำลังยึดครองของฝรั่งเศส () ซึ่งยึดครองดินแดนบริเวณนั้น โดยได้รับการสถาปนาชื่อใหม่เป็นมหาวิทยาลัยโยฮันเนสกูเทนแบร์กแห่งไมนซ์ (Johannes Gutenberg University of Mainz) ตามชื่อของโยฮันเนส กูเทนแบร์ก นักประดิษฐ์ชาวเยอรมันที่มีส่วนสำคัญในการพัฒนาเทคโนโลยีการพิพม์ในยุคสมัยฟื้นฟูศิลปวิทยาของยุโรป</doc>
