<doc id="847161" url="https://th.wikipedia.org/wiki?curid=847161" title="คากิโงริ">คากิโงริ คากิโงริ () เป็นของหวานญี่ปุ่นชนิดหนึ่ง ทำจากน้ำแข็งไส แต่งกลิ่นรสด้วยน้ำเชื่อมและสารให้ความหวานซึ่งมักจะเป็นนมข้นหวาน รสชาติที่เป็นที่นิยมได้แก่ รสสตรอว์เบอร์รี, เชอร์รี, เลมอน, ชาเขียว, องุ่น, เมลอน, "บลูฮาวาย", ลูกพลัมหวาน และน้ำเชื่อมไม่มีสี บางร้านมีสีสันให้เลือกอย่างหลากหลายโดยใช้น้ำเชื่อมสองชนิดขึ้นไป ในการเพิ่มความหวานให้คากิโงริ นิยมเทนมข้นหวานหรือนมระเหยราดด้านบนของน้ำแข็งไส ของหวานชนิดนี้มีลักษณะใกล้เคียงกับน้ำแข็งไสที่ใส่ถ้วยโคน (snow cone) แต่มีข้อแตกต่างที่เด่นชัด กล่าวคือ เกล็ดน้ำแข็งของคากิโงรินั้นเป็นปุยนุ่ม เบา และฟูมากกว่า (คล้ายเกล็ดหิมะที่เพิ่งตกลงมาใหม่ ๆ) และมักจะใช้ช้อนตักกิน วิธีการทำคากิโงริแบบดั้งเดิมนั้นจะใช้เครื่องไสน้ำแข็งที่มีมือจับ ปั่นหมุนก้อนน้ำแข็งบนใบมีดสำหรับไส แม้ว่าเครื่องไสน้ำแข็งไฟฟ้าจะเป็นที่นิยมแพร่หลาย แต่ก็ยังสามารถพบเห็นร้านข้างทางที่ใช้เครื่องไสแบบมือหมุนอยู่ในฤดูร้อน ในญี่ปุ่น นอกจากตามถนนหนทางแล้ว ยังมีการขายคากิโงริตามงานเทศกาล ร้านสะดวกซื้อ ร้านกาแฟ และร้านอาหาร ระหว่างช่วงเดือนในฤดูร้อนจะมีคากิโงริวางขายแทบทุกที่ บางร้านก็เสิร์ฟคากิโงริพร้อมไอศกรีมและถั่วแดงหวานหรือไข่มุก (เม็ดแป้งมันสำปะหลัง)</doc>
