<doc id="242686" url="https://th.wikipedia.org/wiki?curid=242686" title="โมนีกา เบลลุชชี">โมนีกา เบลลุชชี โมนีกา อันนา มารีอา เบลลุชชี () เกิดเมื่อวันที่ 30 กันยายน ค.ศ. 1964 เป็นนักแสดงและนางแบบชาวอิตาลี โมนีกา เบลลุชชี เกิดที่เมืองซิตตาดีกัสเตลโล แคว้นอุมเบรีย ทางตอนกลางของอิตาลี เริ่มทำงานเป็นนางแบบตั้งแต่อายุ 16 ปี ขณะกำลังเรียนวิชากฎหมายที่มหาวิทยาลัยเปรูจา เธอเริ่มมีชื่อเสียงในแวดวงนางแบบตั้งแต่ ค.ศ. 1989 หลังจากย้ายไปอยู่ที่เมืองมิลาน เป็นนางแบบในสังกัดอีลิท โมเดล และมีชื่อเสียงในปารีสและนิวยอร์ก โมนีกา เบลลุชชี เริ่มมีผลงานแสดงภาพยนตร์ตั้งแต่ปี ค.ศ. 1992 แสดงประกอบเป็นเจ้าสาวของแดรกคิวลา ในภาพยนตร์เรื่อง Bram Stoker's Dracula กำกับโดยฟรานซิส ฟอร์ด คอปโปลา เริ่มมีชื่อเสียงเป็นที่รู้จักจากบทนำในภาพยนตร์ Malèna (มาเลน่า ผู้หญิงสะกดโลก) กำกับโดยจูเซปเป ทอร์นาทอเร และบทบาทที่เป็นที่จดจำ คือบทเพอร์ซิโฟเน ใน เดอะ เมทริกซ์ รีโหลดเดด และ เดอะ เมทริกซ์ เรฟโวลูชั่นส์ กำกับโดยพี่น้องวาชอฟสกี และบทแมรี แมกดาลีน ใน เดอะ แพสชั่น ออฟ เดอะ ไครสต์ กำกับโดยเมล กิบสัน ในปี 2015 โมนีกา เบลลุชชีได้รับเลือกให้แสดงใน องค์กรลับดับพยัคฆ์ร้าย ภาพยนตร์ในชุดเจมส์ บอนด์ ลำดับที่ 24 โดยเธอจะเป็นสาวบอนด์ที่มีอายุมากที่สุด</doc>
