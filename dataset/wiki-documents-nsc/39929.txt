<doc id="39929" url="https://th.wikipedia.org/wiki?curid=39929" title="ไพ่">ไพ่ ไพ่เป็นชิ้นกระดาษหนา กระดาษแข็งบาง กระดาษเคลือบพลาสติก กระดาษผสมฝ้าย หรือพลาสติกบางซึ่งเตรียมมาเป็นพิเศษ มีเครื่องหมายลวดลายและแสดงแต้ม ใช้เป็นส่วนหนึ่งของชุดสำหรับเล่นเกมไพ่ ไพ่ทั่วไปมีขนาดพอดีมือเพื่อให้จับถือได้สะดวก ไพ่ครบชุดเรียก กองไพ่หรือสำรับไพ่ (ภาษาอังกฤษสำเนียงบริเตน: pack, สำเนียงอเมริกัน: deck, หรือสากลใช้ว่า set) และไพ่ที่ผู้เล่นคนหนึ่งถือ ณ เวลาหนึ่งระหว่างเกมไพ่มักเรียกว่า มือ (hand) ไพ่สำรับหนึ่งสามารถใช้เล่นเกมไพ่ได้หลายเกม โดยอาศัยทักษะและโอกาสต่าง ๆ กัน บางเกมเล่นเพื่อเอาเงิน เกมไพ่ยังใช้เล่นมายากล สร้างเป็นตึก ทำนายดวงชะตาและแข่งความจำ (memory sport) ได้ด้วย ด้านหน้าไพ่แต่ละใบมีเครื่องหมายซึ่งใช้แยกไพ่ดังกล่าวจากไพ่ใบอื่นในสำรับ และตัดสินการใช้ภายใต้กติกาของเกมที่กำลังเล่น ด้านหลังไพ่แต่ละใบในสำรับเดียวกันจะเหมือนกันทุกใบ และมักมีสีเดียวหรือมีการออกแบบเป็นทางการ</doc>
