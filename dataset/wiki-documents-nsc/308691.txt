<doc id="308691" url="https://th.wikipedia.org/wiki?curid=308691" title="ปาฏิหาริย์แดนประหาร">ปาฏิหาริย์แดนประหารเนื้อเรื่องย่อ เนื้อเรื่องย่อ. พอล เอดจ์คอมบ์ (แด๊บส์ เกรีย-รับบทเอดจ์คอมบ์ในวัยชรา) อดีตพัศดีในบ้านพักคนชราเล่าเรื่องความหลังของตนในปี ค.ศ. 1935 สมัยยังทำงานเป็นพัศดีอยู่ (ทอม แฮงค์-รับบทเอดจ์คอมบ์ในวัยหนุ่ม) ให้ อีเลน คอนเนลลี่ (อีฟ เบรนท์) เพื่อนหญิงที่พักอยู่ที่บ้านพักคนชราด้วยกันฟัง ในขณะประจำการที่โคลด์ เมาท์เทนท์ ทางใต้ ในยุคของการกดขี่ด้านชนชั้นและสีผิว งานของเอดจ์คอมมบ์และพัศดีคนอื่น ๆ คือการดูแลนักโทษประหาร ที่รอการเดินทางผ่านเส้นทาง ที่เรียกว่า กรีนไมล์ (Green Mile) ทางเดินสีเขียวที่นักโทษใช้เป็นทางเดินออกจากห้องขังไปสู่เก้าอี้ไฟฟ้า ณ ที่นี่นักโทษทุกคนล้วนแต่สำนึกในโทษของตัวเองแล้วทั้งนั้น และมีชีวิตอยู่เพื่อรอวันสุดท้าย ทำให้พัศดีทุกคนล้วนแต่เห็นใจและผูกพันกับนักโทษทุกคน เป็นเวลากว่าหลายปี ที่เอดจ์คอมบ์เดินไปบนทางเดินนี้พร้อมกับนักโทษหลายต่อหลายประเภท แต่เขาไม่เคยรู้สึกผูกพันกับใครเหมือนอย่างที่รู้สึกกับ จอห์น ค็อฟฟี่ (ไมเคิล คลาร์ก ดันแดน) นักโทษร่างยักษ์ผิวดำ ที่ต้องคดีฆาตกรรมเด็กหญิงสองคน จากรูปลักษณ์ภายนอกของค็อฟฟี่ มันเป็นเรื่องไม่ยากที่เขาจะฆ่าใครสักคน แต่จากพฤติกรรมของเขา กลับตรงข้ามกับสิ่งที่ใคร ๆ เห็น ค็อฟฟี่เป็นคนที่รักสงบ จิตใจอ่อนโยน และกลัวความมืดเป็นที่สุด เอดจ์คอมบ์เองเป็นโรคนิ่วในกระเพาะปัสสาวะ วันหนึ่งค็อฟฟี่ก็ได้ตะปบไปที่เป้ากางเกงของเขา และแล้วโรคที่ทรมานเอดจ์คอมบ์มานานก็หายเป็นปลิดทิ้ง และพัศดีคนอื่น ๆ ก็ได้รับปาฏิหาริย์เช่นนี้จากค็อฟฟี่เหมือนกัน ทำให้ทุกคนรู้สึกดีและผูกพันกับค็อฟฟี่ สิ่งเหล่านี้ก่อความสงสัยในใจเอดจ์คอมบ์ว่า ค็อฟฟี่สังหารเด็กหญิงสองคนนั้นจริงหรือไม่ เอดจ์คอมบ์ได้เดินทางไปถาม เบิร์ต แฮมเมอร์สมิธ (แกรี ซีนิส) ทนายความที่ต่างรัฐ ผู้เป็นผู้แก้ต่างคดีให้ค็อฟฟี่ ค็อฟฟี่ได้ช่วยเหลือเมลินดา (แพทริเซีย คาร์กสัน) ภรรยาที่ป่วยเป็นมะเร็งระยะสุดท้ายของ ฮัล มัวร์ส หัวหน้าพัศดี (เดวิด มอส) จนหายในที่สุด แต่ท้ายที่สุดค็อฟฟี่ก็ไม่อาจหลีกเลี่ยงโทษประหารได้ นั่นทำให้เอดจ์คอมบ์และพัศดีทุกคนต้องหลั่งน้ำตา และจดจำค็อฟฟี่ไปตลอดชีวิต สำหรับตัวเอดจ์คอมบ์เอง เขาเปิดเผยให้อีลินรู้ว่า เขาอยู่ที่นี่มานานกว่า 60 ปีแล้ว ณ ตอนนั้นเขาอายุได้ 44 ปี และบัดนี้เขาอายุ 108 ปี และจะยังอยู่ต่อไปอีกเรื่อย ๆเบื้องหลังและรางวัล เบื้องหลังและรางวัล. The Green Mile เป็นภาพยนตร์แฟนตาซีสร้างจากนวนิยายชื่อเดียวกันในปี ค.ศ. 1996 ของ สตีเฟ่น คิง นักเขียนชื่อดังชาวอเมริกัน บทภาพยนตร์ดัดแปลงโดย แฟรงค์ ดาราบอนต์ ผู้กำกับเอง ซึ่งเรื่องนี้นับเป็นผลงานภาพยนตร์เรื่องที่ 2 ในชีวิตผู้กำกับของดาราบอน หลังจากประสบความสำเร็จมากแล้วอย่างมากมาย ในปี ค.ศ. 1995 กับเรื่อง The Shawshank Redemption ซึ่งเป็นภาพยนตร์ที่เกี่ยวกับนักโทษอีกเช่นกัน The Green Mile มีจุดเด่นอยู่ที่การแสดงของ ไมเคิล คลาร์ก ดันแคน นักแสดงผิวดำร่างใหญ่เจ้าของส่วนสูง 6 ฟุต 5 นิ้ว (196 เซนติเมตร) น้ำหนัก 315 ปอนด์ (142 กิโลกรัม) ที่มีผลงานก่อนหน้านี้เป็นที่รู้จักมาจาก Armageddon ในปี ค.ศ. 1998 ในเรื่องนี้ต้องเพิ่มน้ำหนักตัวขึ้นไปถึง 360 ปอนด์ (163 กิโลกรัม) เพื่อรับบทเป็น จอห์น ค็อฟฟี่ นักโทษร่างยักษ์ที่สูง 7 ฟุต 2 นิ้ว น้ำหนัก 400 ปอนด์ แต่มีจิตใจอ่อนโยนและขี้กลัวเหมือนเด็ก ๆ และเป็นผู้มีพลังปาฏิหาริย์เหนือธรรมชาติ ซึ่งได้ใช้ปาฏิหาริย์นี้ในการช่วยเหลือคนอื่น ๆ ซึ่งไมเคิล คลาร์ก ดันแคน รับบทนี้ได้อย่างดีมาก จนมีชื่อเข้าชิงรางวัลออสการ์ สาขานักแสดงประกอบชาย ในปี ค.ศ. 2000 นอกจากนี้แล้วยังมีนักแสดงอีก 2 คนที่แสดงได้โดดเด่น คือ ดัก ฮัตจิสัน ที่รับบทเป็น เพอร์ซีย์ เวทมอร์ พัศดีผู้มาอยู่ใหม่แต่ทำตัวกร่างและชอบกลั่นแกล้งนักโทษ จึงเป็นที่รังเกียจของทุกคน และถูกค็อฟฟี่ลงโทษในที่สุด และ แซม ร็อคเวลล์ ที่รับบทเป็น ไวล์บิลล์ นักโทษประหารเพียงคนเดียวในที่คุมขังนี้ที่ชั่วร้ายอย่างที่สุด The Green Mile ประสบความสำเร็จอย่างมากเมื่อเข้าฉาย ทั้งรายได้และคำวิจารณ์ จนมีชื่อเข้าชิงรางวัลหลายสถาบัน ทั้งลูกโลกทองคำ และรางวัลออสการ์ โดยเฉพาะรางวัลออสการ์ มีชื่อเข้าชิงถึง 4 สาขา ได้แก่ ภาพยนตร์ยอดเยี่ยม, นักแสดงประกอบชายยอดเยี่ยม, บทภาพยนตร์ดัดแปลงยอดเยี่ยม และบันทึกเสียงยอดเยี่ยม ถึงแม้ว่าจะไม่ได้รับรางวัลใดเลยก็ตาม</doc>
