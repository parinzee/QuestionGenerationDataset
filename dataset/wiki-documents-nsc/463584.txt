<doc id="463584" url="https://th.wikipedia.org/wiki?curid=463584" title="เจมส์ มาร์">เจมส์ มาร์ เจมส์ อัศรัสกร เป็นที่รู้จักในชื่อ เจมส์ มาร์ (3 กรกฎาคม พ.ศ. 2536) เป็นนักแสดงชาวไทย มีชื่อเสียงจากการแสดงในบท เรืออากาศโทหม่อมราชวงศ์รณพีร์ จุฑาเทพ ในละครซีรีส์ชุด สุภาพบุรุษจุฑาเทพ ตอน คุณชายรณพีร์ (พ.ศ. 2556) และบท "เหม" จากละครเรื่อง ข้าบดินทร์ (พ.ศ. 2558) และละครเรื่อง เพียงชายคนนี้ไม่ใช่ผู้วิเศษ (พ.ศ. 2559) จนได้รับสมญาว่าเป็น "สามีแห่งชาติ" ในปีนั้น นอกจากนี้ยังรับงานเป็นนายแบบด้วย ใน พ.ศ. 2560 เจมส์มีผลงานภาพยนตร์เรื่อง Mind Memory 1.44 พื้นที่รัก ประกบคู่กับฮัม อึน-จ็อง นักร้องผู้เป็นสมาชิกวงที-อารา เกิร์ลกรุปจากประเทศเกาหลีใต้ประวัติ ประวัติ. เจมส์ เกิดในประเทศไทย บิดาชื่อสมิต อัศรัสกร เป็นชาวไทยเชื้อสายจีน มารดาชื่อคาเร็น เป็นชาวฮ่องกง เขาเป็นบุตรคนโตของครอบครัว มีน้องสาวชื่อวาเนสซ่า ครอบครัวเดินทางไปมาระหว่างประเทศไทย–ฮ่องกง บิดาทำธุรกิจนำเข้า-ส่งออกสินค้าและอสังหาริมทรัพย์ ส่วนมารดาทำงานกับบริษัทรับจัดประมูลผลงานศิลปะชื่อคริสตีส์ ปัจจุบันเขาอาศัยอยู่กับบิดาในไทย มารดาพำนักอยู่ฮ่องกง ส่วนน้องสาวศึกษาต่อที่ประเทศออสเตรเลีย เริ่มเข้าเรียนชั้นอนุบาลถึงชั้นประถมศึกษาตอนต้นที่โรงเรียนนานาชาตินิสท์ (New International School of Thailand - NIST) จนอายุ 8 ปี ทั้งครอบครัวจึงได้ย้ายไปอาศัยอยู่ฮ่องกง ขณะที่อาศัยอยู่ฮ่องกงได้เข้าศึกษาที่โรงเรียนควอร์รีเบย์ (Quarry Bay School) ตั้งแต่เกรด 4-6 และเกรด 7 ที่โรงเรียนเซาท์ไอส์แลนด์ (South Island School) และกลับมาศึกษาต่อชั้นมัธยมศึกษาปีสุดท้ายที่โรงเรียนนานาชาติฮาร์โรว์ (Harrow International School) ประเทศไทยขณะอายุ 16 ปี รวมเป็นระยะเวลา 8 ปีที่อาศัยอยู่ฮ่องกง จบการศึกษาระดับปริญญาตรี คณะศิลปศาสตร์ สาขาอังกฤษธุรกิจ มหาวิทยาลัยอัสสัมชัญ และศึกษาต่อระดับปริญญาโท คณะบริหารธุรกิจ สาขาการจัดการการท่องเที่ยว มหาวิทยาลัยอัสสัมชัญการทำงาน การทำงาน. เจมส์ มาร์ เข้าสู่วงการบันเทิง เพราะศุภชัย ศรีวิจิตรไปพบที่ฮ่องกงขณะกำลังอยู่มัธยมปลาย และชวนมาเป็นนักแสดงในสังกัด โดยเจมส์ตอบตกลงเพราะมองว่าเป็นโอกาสอันดีประกอบกับต้องการที่จะกลับมาเล่าเรียนในไทย เบื้องต้นศุภชัยเคยส่งเจมส์ไปประกวดเดอะสตาร์ ค้นฟ้าคว้าดาวปีที่ 7 เพื่อหาประสบการณ์ แต่สุดที่รอบตัวแทนภาคกลาง ช่วงเริ่มแรกได้งานถ่ายแบบและเดินแบบ ภายหลังจึงได้แสดงละครชุด "สุภาพบุรุษจุฑาเทพ" เป็นชุดแรกและทำให้มีชื่อเสียง แม้จะถูกวิจารณ์จากผู้ชมว่าเจมส์ไม่เหมาะควรกับบทดังกล่าว โดยเฉพาะรูปร่างหน้าตาที่ถูกวิพากษ์วิจารณ์ที่ต่างไปจากบทประพันธ์และนักแสดงคนอื่นที่เล่นเป็นพี่น้อง ด้วยความที่เป็นตอนสุดท้ายของซีรีส์ที่มีความช้า ทำให้กระแสของเจมส์ไม่ค่อยเป็นที่พูดถึงนัก จนเจ้าตัวก็คิดว่าเขาเป็น "จุดอ่อน" ของละครชุดดังกล่าวด้วย แต่หลังจบละครได้เป็นพรีเซ็นเตอร์สินค้าจำนวนมาก จนได้ฉายาว่าเป็น "เจ้าพ่อพรีเซ็นเตอร์" ขณะที่นิตยสารสยามดารา จัดให้เจมส์เป็น "1 ใน 10 พระเอกที่น่าจับตามองในปี 2556" ในปี พ.ศ. 2558 เขาแสดงละครย้อนยุคเรื่อง ข้าบดินทร์ ซึ่งก่อนเข้าฉาย เขาเตรียมตัวด้วยการเข้าเรียนชกมวย ฟันดาบ และอ่านนิยายของละครเรื่องดังกล่าว กระนั้นเข้ายังถูกวิพากษ์วิจารณ์ว่าไม่เหมาะกับบทเช่นเดียวกับภีรนีย์ คงไทย นักแสดงอีกคนในเรื่องซึ่งเป็นลูกครึ่งเช่นกัน ที่รูปลักษณ์ต่างออกไปจากบทประพันธ์ แต่หลังการออกอากาศกลับมีกระแสดี และได้รับคำชื่นชมด้านการแสดง และเจมส์มีผลงานละครเรื่อง เพียงชายคนนี้ไม่ใช่ผู้วิเศษ ในปีถัดมา ประกบคู่กับคิมเบอร์ลี่ แอน โวลเทมัส เทียมศิริ ถือว่าพลิกบทบาทการแสดงของเขา เพราะเป็นละครที่นำเสนอสถานการณ์ร่วมสมัย ขณะที่เจมส์เคยแสดงแต่ละครย้อนยุคมาตลอด แต่หลังละครออกอากาศเขาได้รับกระแสตอบรับที่ดี และการชื่นชมด้านฝีมือทางการแสดง จนได้สมญาว่าเป็น "สามีแห่งชาติ" ในปีนั้น ใน พ.ศ. 2560 เจมส์มีผลงานภาพยนตร์เรื่อง Mind Memory 1.44 พื้นที่รัก ประกบคู่กับฮัม อึน-จ็อง นักร้องผู้เป็นสมาชิกวงที-อารา เกิร์ลกรุปจากประเทศเกาหลีใต้ ถือเป็นผลงานภาพยนตร์เรื่องแรกของเขา เขากล่าวว่า "ตอนที่ตัดสินใจรับแสดงหนังเรื่องนี้ เพราะคิดว่าเป็นโอกาสที่ดีที่เราจะได้รับงานชิ้นใหม่ หนังเรื่องนี้ถือเป็นหนังเรื่องแรกในชีวิตของผม ก็ดีใจที่ได้แสดงเรื่องนี้ เพราะได้ใช้หลายภาษา รู้สึกว่าท้าทายดี บทที่แสดงก็ไม่เคยเล่นมาก่อน..." แต่ภาพยนตร์นี้ไม่ประสบความสำเร็จเท่าที่ควรหลังเข้าฉายชีวิตส่วนตัว ชีวิตส่วนตัว. ครอบครัวของเจมส์เป็นครอบครัวขยาย และนับถือศาสนาพุทธ ส่วนตัวชอบทำสมาธิ ประพฤติตนตามศีล 5 อยู่เสมอ และจะเข้าวัดเมื่อมีโอกาส เขากล่าวว่าได้รับการเลี้ยงดูแบบคนจีนแต่ไม่เคร่งครัดมาก เขามีน้องสาวคนหนึ่งเขากล่าวถึงน้องสาวว่า "...ผมจะไม่ค่อยยุ่งกับเค้า เค้าจะห้าว ๆ ดูน่าจะดูแลตัวเองได้ แต่ก็มีเป็นห่วงบ้าง" แต่จากการที่อยู่ฮ่องกงมาระยะหนึ่งทำให้เจมส์พูดภาษาไทยแปร่งและไม่เข้าใจศัพท์บางคำ และใช้ภาษาอังกฤษสื่อสารกันในครอบครัวเป็นหลักโดยมีพ่อแม่สอนมาตั้งแต่ยังเด็ก และพูดค่อนข้างเร็ว เขาสามารถพูดภาษากวางตุ้งได้ระดับหนึ่ง และมีความรู้ภาษาจีนในขั้นพื้นฐานแต่พูดไม่ได้เลย เจมส์มองว่าตัวเขา "ชอบเล่นกีฬา ชอบกิน และชอบเที่ยว" เป็นคนกินง่ายอยู่ง่าย และ "มีความคิดเป็นของตัวเองค่อนข้างสูง" แต่คนอื่นมักมองว่าเขาเป็นเงียบ ๆ และโลกส่วนตัวสูง เขากล่าวว่า "...จริง ๆ ผมไม่ได้เป็นคนเงียบ จะเงียบเฉพาะเวลางานเท่านั้น เพราะว่าตั้งใจ" เขากล่าวถึงตัวเองว่า "...อย่าคิดว่าผมเป็นคนดังอะไรมาก คิดว่าผมเป็นคนธรรมดา ผมก็เป็นคนธรรมดาคนหนึ่งเอง..." เขามีเพื่อนสนิทไม่มาก และคลายเหงาด้วยการเลี้ยงแมวเป็นเพื่อน ทั้งนี้เขาชื่นชอบและใช้เวลาว่างในการเล่นเกม เจมส์มักแพ้ฝุ่นและแพ้อากาศบ่อย ๆ และมักแสดงอาการแพ้บนใบหน้าทำให้ผิวหน้าดูไม่เรียบเนียน เจมส์เล่นเฟซบุ๊กเพียงอย่างเดียว และไม่เล่นเครือข่ายสังคมออนไลน์อื่น ๆ อีกเลยดังดาราที่มีชื่อเสียงคนอื่น จนถูกมองว่าเชย วันที่ 21 สิงหาคม พ.ศ. 2560 เขาตัดสินเปิดบัญชีอินสตราแกรม ด้านความรักเขาเคยมีแฟนเมื่ออายุได้ 15-16 ปี แต่เลิกรากันเพราะเธอคนนั้นไปศึกษาต่อต่างประเทศ ปัจจุบันเจมส์เป็นโสด ทั้งยังกล่าวว่าเขา "...ไม่ขี้อ้อน ไม่กะล่อน และไม่เจ้าชู้" และ "...ผมเชื่อพรหมลิขิตนะ เชื่อในโชคชะตา..." และกล่าวว่าเขาไม่ค่อยสมหวังในความรัก และเขายืนยันว่าตนเองต้องการความรักต่างเพศ ก่อนการเป็นนักแสดงเจมส์มีความฝันที่อยากจะเป็นนักกอล์ฟ ทั้งนี้เมื่อครั้งยังศึกษาที่โรงเรียนเซาท์ไอส์แลนด์ในฮ่องกง เขาเคยแข่งขันกีฬาดังกล่าวจนได้รับรางวัลชนะเลิศเหรียญทองคู่กับนิโคลัส วูลคอต-บราวน์ ในการแข่ง ISSFHK Golf Pairs Championship เมื่อเดือนพฤศจิกายน พ.ศ. 2551 เขากล่าวถึงกีฬากอล์ฟว่า "ถือว่าเป็นกีฬาที่จริงจังที่สุด ไม่ได้คิดอยากเป็นโปร แต่อยากมีฝีมือแบบโปร...ทุกวันนี้แค่ไปตีให้ไม่อายใครก็พอแล้วครับ พยายามรักษาระดับ..." หากอยู่ในกรุงเทพมหานครหรือออกไปอยู่ที่หัวหินหรือเชียงใหม่ เขาจะใช้เวลาว่างไปกับการฟิตเนสและตีกอล์ฟกิจกรรม กิจกรรม. ปี พ.ศ. 2557 เจมส์เป็นหนึ่งในนักแสดงไทยที่ร่วมขึ้นคอนเสิร์ตการกุศลเพื่อสมทบทุนสร้างศูนย์ศึกษาพิเศษสำหรับเด็กพิการในประเทศลาว ปี พ.ศ. 2558 มีการจัดกิจกรรม "BIKE FOR MOM ปั่นเพื่อแม่" ในวันที่ 16 สิงหาคมปีนั้น อันเป็นกิจกรรมปั่นจักรยานเพื่อเฉลิมพระเกียรติสมเด็จพระนางเจ้าสิริกิติ์ พระบรมราชินีนาถในโอกาสมหามงคลเฉลิมพระชนมพรรษา 83 พรรษา ซึ่งเจมส์และดาราจำนวนมากได้ร่วมแสดงในมิวสิกวิดีโอเพลง "ปั่นจักรยาน" ปี พ.ศ. 2559 เจมส์และอุรัสยา เสปอร์บันด์ รวมทั้งพชร จิราธิวัฒน์ และชลธร คงยิ่งยงได้ร่วมทำกิจกรรมภายในนิทรรศการ "1600 Pandas+ World Tour in Thailand" โดยทั้งสองได้รับเชิญให้มาระบายสีดวงตาของตุ๊กตากระดาษอัดรูปหมีแพนด้าของเปาโล กร็องจีอง (Paulo Grangeon) อันเป็นกิจกรรมการกุศลที่มอบรายได้ทั้งหมดแก่กองทุนสัตว์ป่าโลกสากลประเทศไทย ซึ่งแพนด้าผลงานของเจมส์และอุรัสยา มีชื่อว่า "โคลด์" และ "แบมบู" ตามลำดับ และได้รับคำชื่นชมจากเปาโลว่ามีความคิดสร้างสรรค์ดี และปีเดียวกันนั้น จากกระแสของ เพียงชายคนนี้ไม่ใช่ผู้วิเศษ ซึ่งเจมส์รับบทเป็นตัวเอกของเรื่อง จึงได้มีการหยิบยกมาทำเป็นละครสั้นเรื่อง รองเท้าข้างสุดท้าย และ คนสำคัญ สำหรับงานการกุศล "หนึ่งน้ำใจ ล้านคำขอบคุณ ครั้งที่ 9" เพื่อระดมทุนทรัพย์สำหรับการก่อสร้างสถาบันการแพทย์จักรีนฤบดินทร์ แสดงคู่กับเดียร์น่า ฟลีโป ซึ่งจะเป็นเรื่องราวของศตวรรษขณะยังเป็นนักศึกษาแพทย์ ปี พ.ศ. 2560 มีการจัดกิจกรรมวิ่ง "Run Hero Run ฉันจะวิ่งเพื่อเธอ 2017" ในวันที่ 11 มิถุนายนปีนั้น เพื่อระดมทุนซื้อเสื้อเกราะกันกระสุนให้แก่เจ้าหน้าที่ที่ปฏิบัติงานในสามจังหวัดชายแดนภาคใต้ ซึ่งเจมส์และราศรี บาเล็นซิเอก้าซึ่งเป็นนักแสดงจากละครเรื่อง อาคม เข้าร่วมในกิจกรรมดังกล่าวด้วยผลงานละครโทรทัศน์ผลงาน. ละครโทรทัศน์. - ละครโทรทัศน์ทั้งหมดด้านล่างนี้ออกอากาศทาง สถานีโทรทัศน์ไทยทีวีสีช่อง 3ภาพยนตร์เพลงรางวัล</doc>
