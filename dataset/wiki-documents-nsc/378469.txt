<doc id="378469" url="https://th.wikipedia.org/wiki?curid=378469" title="จีทีเอชออนแอร์">จีทีเอชออนแอร์ จีทีเอช ออน แอร์ ( เริ่มใช้ชื่อปัจจุบันตั้งแต่ 1 พฤศจิกายน พ.ศ. 2556) ชื่อเดิม: เพลย์ แชนแนล (Play Channel) และ เพลย์-จีทีเอช ออน แอร์ (Play-GTH On Air) เป็นช่องโทรทัศน์ผ่านดาวเทียม ซึ่งนำเสนอรายการบันเทิงต่างๆ รวมถึงภาพยนตร์ หรือละครชุดจากจีทีเอช และสกู๊ปเบื้องหลังการถ่ายทำผลงานดังกล่าว ซึ่งบริษัท จีเอ็มเอ็ม แกรมมี่ จำกัด (มหาชน) ผลิตร่วมกับ บริษัท จีเอ็มเอ็ม ไท หับ จำกัด (จีทีเอช) และนิตยสารอิมเมจ ในนาม บริษัท จีทีเอช ออนแอร์ จำกัด ซึ่งเริ่มทดลองออกอากาศ เมื่อวันที่ 16 พฤษภาคม พ.ศ. 2554 และออกอากาศจริงเมื่อวันที่ 24 พฤษภาคม ปีเดียวกัน ซึ่งพร้อมกับช่องเจเคเอ็น แชนแนล (JKN Channel) และเจเอสแอล แชนแนล (JSL Channel) และมีคำขวัญว่า "จีทีเอช ออนแอร์ ช่องบันเทิงคุณภาพ จากค่ายหนังอารมณ์ดี จีทีเอช" ช่องจีทีเอชออนแอร์ ออกอากาศผ่านระบบดาวเทียม ไทยคม 5 ระบบซี-แบนด์ ความถี่ 3760 ระดับสัญญาณ (Symbol Rate) 30000 แนวการรับ แนวนอน และระบบเคยู-แบนด์ ความถี่ 12272 ระดับสัญลักษณ์ (Symbol Rate) 30000 แนวการรับ แนวตั้ง โดยสำหรับกล่องรับสัญญาณดาวเทียม ของจีเอ็มเอ็มแซต จะเป็นช่องหมายเลข 11 และ 316 ต่อมาตั้งแต่วันที่ 1 พฤศจิกายน พ.ศ. 2556 ทดลองออกอากาศในระบบโทรทัศน์ความละเอียดสูง (เอชดี) ผ่านกล่องรับสัญญาณดาวเทียม จีเอ็มเอ็มแซต-เอชดี ทางช่องหมายเลข 409 พร้อมทั้งเข้ารหัสสัญญาณ เพื่อป้องกันไม่ให้กล่องรับสัญญาณดาวเทียมอื่นๆ สามารถรับชมได้ ซึ่งต้องถอดรหัสสัญญาณก่อน จึงรับชมได้ตามปกติ แต่ยุติการออกอากาศระบบเอชดี ตั้งแต่วันที่ 1 มกราคม พ.ศ. 2558 เนื่องจากหมดสัญญาเช่าคลื่นความถี่</doc>
