<doc id="577566" url="https://th.wikipedia.org/wiki?curid=577566" title="ดนัย ศรีวัชรเมธากุล">ดนัย ศรีวัชรเมธากุล ดนัย ศรีวัชรเมธากุล หรือ โค้ชด่วน เกิดวันที่ 5 ตุลาคม พ.ศ. 2513 ที่อำเภอชุมแพ จังหวัดขอนแก่น เป็นอดีตนักวอลเลย์บอลระดับอาชีพชาวไทย และปัจจุบันทำหน้าที่เป็นผู้ฝึกสอนให้แก่ทีมวอลเลย์บอลหญิงทีมชาติไทยประวัติ ประวัติ. ดนัย ศรีวัชรเมธากุล เกิดในตระกูลชาวไทยเชื้อสายจีน ชื่อเล่นของเขาคือ ด่วน ซึ่งมาจากนามสกุลเดิม เขาเป็นหนึ่งในพี่น้อง 9 คน และทุกคนเล่นกีฬากันทั้งหมด โดยทางบ้านของเขาประกอบอาชีพค้าของชำ ดนัยเข้าเรียนระดับประถมที่โรงเรียนชุมชนชุมแพ ซึ่งเขาเล่นกีฬาหลายชนิดให้แก่ทางโรงเรียน โดยเป็นตัวแทนเข้าแข่งขันในระดับอำเภอและระดับจังหวัด จากนั้น เขาได้ศึกษาระดับมัธยมต้นที่โรงเรียนโนนหันวิทยายน ระดับมัธยมปลายที่โรงเรียนชุมแพศึกษา ก่อนที่จะเข้าศึกษาต่อที่วิทยาลัยพลศึกษากรุงเทพ และได้เป็นนักวอลเลย์บอลของทางวิทยาลัย ก่อนที่ทางสตาฟฟ์โค้ชจากมหาวิทยาลัยกรุงเทพได้ทาบทามให้ร่วมทีม เขาจึงตัดสินใจย้ายไปเรียนปี 1 ใหม่ร่วมกับมหาวิทยาลัยดังกล่าว เมื่อครั้งที่ดนัยเล่นให้แก่สโมสรวอลเลย์บอลธนาคารกรุงเทพในปีแรก เขาก็ได้มีส่วนช่วยให้ทีมดังกล่าวคว้าแชมป์การแข่งวอลเลย์บอลถ้วย ข และจากการเล่นที่โดดเด่น ทำให้เขาได้รับรางวัลนักวอลเลย์บอลยอดเยี่ยม กับรางวัลตบยอดเยี่ยม ครั้นเมื่อถึงปี พ.ศ. 2542 ดนัยก็ได้รับการทาบทามจากพงษ์เทพ เครือชะเอม ซึ่งเป็นอดีตสมาชิกทีมเดียวกันให้มาช่วยทำทีมวอลเลย์บอลชายทีมชาติไทยเข้าแข่งขันที่จังหวัดฟุกุโอะกะ ประเทศญี่ปุ่น และเขาได้พาทีมคว้าเหรียญทองในการแข่งขันที่จัดขึ้น ณ จังหวัดศรีสะเกษ ดนัย ศรีวัชรเมธากุล ได้กลับมาช่วยทีมชาติไทยอีกครั้งใน พ.ศ. 2544 จากการเชื้อเชิญของเกียรติพงษ์ รัชตเกรียงไกร ในการทำหน้าที่เป็นเทรนเนอร์ให้แก่ทีมวอลเลย์บอลหญิงทีมชาติไทย ในส่วนของทางเทคนิค โดยได้ทำการวิเคราะห์สถิติต่าง ๆ ทุกอย่าง รวมถึงได้มีการนำโปรแกรมมาช่วยวิเคราะห์เพื่อปรับปรุงแก้ไขทักษะของนักกีฬาให้ดีขึ้น จนทีมชาติไทยสามารถสู้กับทีมระดับโลกได้ในเวลาต่อมา เดือนกันยายน พ.ศ. 2555 ดนัยได้ทำหน้าที่เป็นหัวหน้าสตาฟฟ์โค้ชให้แก่ทีมไทยบี ในการแข่งวอลเลย์บอลเยาวชนชิงชนะเลิศแห่งเอเชียตะวันออกเฉียงใต้ ที่จังหวัดนครปฐม และในเดือนตุลาคมของปีเดียวกัน ดนัยได้ทำหน้าที่เป็นหัวหน้าผู้ฝึกสอนให้แก่วอลเลย์บอลหญิงยุวชนทีมชาติไทยในการแข่งขันวอลเลย์บอลยุวชนหญิงชิงแชมป์เอเชีย 2012 ที่จัดขึ้น ณ เฉิงตู ประเทศจีน โดยในวันที่ 12 ตุลาคม เขาได้มีส่วนช่วยให้ทีมชาติไทยเป็นฝ่ายชนะทีมชาติคาซัคสถานที่ 3-0 เซต เดือนพฤษภาคม พ.ศ. 2556 ดนัยได้ทำหน้าที่เป็นผู้ช่วยผู้ฝึกสอนให้แก่วอลเลย์บอลหญิงทีมชาติไทยในการแข่งขันศึกอินวิเทชัน 2013 ที่ประเทศจีน โดยมีเกียรติพงษ์ รัชตเกรียงไกร เป็นหัวหน้าผู้ฝึกสอน จากนั้น ในเดือนกรกฎาคมของปีเดียวกันนี้ ดนัยได้ทำหน้าที่เป็นผู้ฝึกสอนให้แก่ทีมชาติไทยร่วมกับณัฐพนธ์ ศรีสมุทรนาค ในการแข่งกีฬามหาวิทยาลัยโลกฤดูร้อน 2013 ที่จัดขึ้น ณ คาซาน ประเทศรัสเซีย ส่วนในเดือนกันยายน เขาได้ทำหน้าที่เป็นผู้ช่วยผู้ฝึกสอนให้แก่ทีมชาติไทยในการแข่งวอลเลย์บอลหญิงชิงแชมป์โลก 2014 รอบคัดเลือกโซนเอเชีย กลุ่มเอ ซึ่งจัดที่สนามพาร์กอารีนา ประเทศญี่ปุ่น เพื่อคัดสองทีมเข้าสู่การแข่งวอลเลย์บอลหญิงชิงแชมป์โลก 2014 ที่ประเทศอิตาลีในปีถัดไป และในเดือนเดียวกันนี้ ดนัยได้เป็นหนึ่งในสตาฟฟ์โค้ชคนสำคัญ ผู้มีส่วนช่วยให้วอลเลย์บอลหญิงทีมชาติไทย ได้ครองแชมป์การแข่งรายการวอลเลย์บอลหญิงชิงแชมป์เอเชีย 2013 ที่จัดขึ้น ณ จังหวัดนครราชสีมา จากผลงานในครั้งนี้เอง ที่ทำให้เขาได้รับพระราชทานเครื่องราชอิสริยาภรณ์อันเป็นที่เชิดชูยิ่งช้างเผือก ชั้นตริตาภรณ์ช้างเผือก (ต.ช.) จากพระบาทสมเด็จพระเจ้าอยู่หัวชีวิตส่วนตัว ชีวิตส่วนตัว. ดนัย ศรีวัชรเมธากุล สมรสกับศิริพร กุสุม ซึ่งเป็นอดีตนักวอลเลย์บอลสโมสรเป๊ปซี่ และมีลูกสาวด้วยกันหนึ่งคนชื่อ ณิชา ศรีวัชรเมธากุลรางวัลที่ได้รับรางวัลที่ได้รับ. - ในฐานะนักกีฬาวอลเลย์บอลสโมสร - นักกีฬายอดเยี่ยม วอลเลย์บอลชาย กีฬาวิทยาลัยพลศึกษา - นักกีฬายอดเยี่ยม การแข่งวอลเลย์บอลถ้วย ข - นักตบยอดเยี่ยม การแข่งวอลเลย์บอลถ้วย ขเครื่องราชอิสริยาภรณ์เครื่องราชอิสริยาภรณ์. - พ.ศ. 2556 - เครื่องราชอิสริยาภรณ์อันเป็นที่เชิดชูยิ่งช้างเผือก ชั้นตริตาภรณ์ช้างเผือก (ต.ช.)</doc>
