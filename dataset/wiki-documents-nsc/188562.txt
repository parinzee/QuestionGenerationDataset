<doc id="188562" url="https://th.wikipedia.org/wiki?curid=188562" title="ดรุโณวาท">ดรุโณวาท ดรุโณวาท เป็นหนังสือพิมพ์ฉบับแรกของคนไทยที่เผยแพร่แก่ประชาชน และดำเนินการโดยคนไทย เริ่มออกฉบับแรกเมื่อ 7 กรกฎาคม พ.ศ. 2417 พิมพ์ถึงปี 2418 (พิมพ์ได้ 1 ปีเท่านั้น) ชื่อหนังสือมีความหมายว่า "โอวาทหรือคำสอนของคนหนุ่ม" โดยพระเจ้าบรมวงศ์เธอ พระองค์เจ้าเกษมสันต์โสภาคย์ กรมหลวงพรหมวรานุรักษ์ ทรงเป็นเจ้าของและบรรณาธิการ ตีพิมพ์ที่โรงพิมพ์บ้านของพระองค์ ถนนเจริญกรุง ใกล้ประตูใหญ่วัดสระเกศ ดรุโณวาทมีลักษณะเป็นหนังสือ/นิตยสาร/วารสาร/หนังสือพิมพ์ เป็นรายสัปดาห์ ออกวันอังคาร ราคาปีละ 8 บาท ถ้าส่งถึงบ้าน 10 บาท หกเดือนราคา 5 บาท ส่งถึงบ้าน 6 บาท 2 สลึง สามเดือนราคา 3 บาท ส่งถึงบ้าน 4 บาท ขายปลีกฉบับละ 1 สลึง 1 เฟื้อง เนื้อหาในเล่มมีข่าวต่างประเทศ บางเรื่องที่เกี่ยวกับราชการบ้าง หนังสือสุภาษิตเครื่องสอนใจ และตำราการแสดงแบบแผนวิชาต่างๆ จดหมายเหตุเล็กน้อย มีเรื่องอ่านเล่นได้แก่ โคลงกลอน รามเกียรติ์ และนิทานสั้น ๆ เช่น นิทานไตรยภูมิ เรื่องหมาลักขนม เรื่องกระต่างกับกบ เป็นต้น</doc>
