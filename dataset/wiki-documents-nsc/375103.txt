<doc id="375103" url="https://th.wikipedia.org/wiki?curid=375103" title="เปียโนคอนแชร์โต (ชูมันน์)">เปียโนคอนแชร์โต (ชูมันน์) เปียโนคอนแชร์โตในบันไดเสียง เอ ไมเนอร์, โอปุสที่ 54 เป็นผลงานประพันธ์ที่มีชื่อเสียงของโรเบิร์ต อะเล็กซานเดอร์ ชูมันน์ ในปี ค.ศ. 1845 เป็นเปียโนคอนแชร์โตชิ้นที่สี่ที่ชูมันน์ประพันธ์ขึ้น หลังจากเขาเริ่มแต่งเปียโนคอนแชร์โตมาแล้วสามชิ้น ในบันไดเสียงอี แฟลต เมเจอร์ (ค.ศ. 1828), เอฟ เมเจอร์ (ค.ศ. 1829-1831) และ ดี ไมเนอร์ (ค.ศ. 1839) แต่ไม่มีชิ้นใดเสร็จสมบูรณ์ ในปี ค.ศ. 1841 ชูมันน์เริ่มแต่งฟ็องเตซีสำหรับบรรเลงด้วยเปียโนและวงออร์เคสตรา ต่อมาคลารา ชูมันน์ ภรรยาของเขาได้แนะนำให้แต่งขยายเพิ่มเป็นเปียโนคอนแชร์โต ชูมันน์ได้แต่งท่อนอินเตอร์เมซโซและท่อนจบเพิ่มในปี ค.ศ. 1845 ผลงานชิ้นนี้กลายเป็นเปียโนคอนแชร์โตชิ้นเดียวของชูมันน์ที่เสร็จสมบูรณ์ ออกแสดงครั้งแรกเมื่อวันที่ 1 มกราคม ค.ศ. 1846 ที่เมืองไลพ์ซิจ โดยคลารา ชูมันน์ เป็นผู้บรรเลงเดี่ยวเปียโน ผลงานชิ้นนี้ยังมีอิทธิพลต่องานของเอ็ดเวิร์ด กรีก (ค.ศ. 1843-1907) ซึ่งได้ชมการแสดงของคลารา ชูมันน์ ในปี ค.ศ. 1858 ขณะอยู่ในวัย 15 ปี กรีกได้ประพันธ์เปียโนคอนแชร์โตในบันไดเสียง เอ ไมเนอร์ เช่นเดียวกัน ผลงานของกรีกชิ้นนี้มีท่วงทำนองใกล้เคียงกับผลงานของชูมันน์เป็นอย่างมาก</doc>
