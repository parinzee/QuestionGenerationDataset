<doc id="622242" url="https://th.wikipedia.org/wiki?curid=622242" title="คฤหาสน์เบรกเกอส์">คฤหาสน์เบรกเกอส์ คฤหาสน์เบรกเกอส์ () คือ คฤหาสน์ของตระกูลวันเดอร์บิลต์ ตั้งอยู่บนถนนโอเคอร์พอยต์ (Ochre Point Avenue) เมืองนิวพอร์ต รัฐโรดไอแลนด์ สหรัฐอเมริกา ริมฝั่งมหาสมุทรแอตแลนติก บ้านหลังนี้เป็นสิ่งสำคัญทางประวัติศาสตร์แห่งชาติ สาธารณสมบัติในเขตประวัติศาสตร์ถนนเบลลีวู (Bellevue Avenue Historic District) ซึ่งได้รับการดูแลและบริหารโดยสมาคมอนุรักษ์แห่งเทศมณฑลนิวพอร์ต (Preservation Society of Newport County) ปัจจุบันเปิดเป็นพิพิธภัณฑ์ โดยมีผู้เยี่ยมชม 3 แสนคนต่อปี นิตยสารฟอบส์ยกให้เป็นบ้านที่สวยที่สุดหลังหนึ่งในสหรัฐอเมริกา คฤหาสน์เบรกเกอส์สร้างขึ้นเป็นบ้านพักร้อนของคอร์นีเลียส วันเดอร์บิลต์ที่สอง (Cornelius Vanderbilt II) ซึ่งเป็นหนึ่งในสมาชิกของครอบครัววันเดอร์บิลต์ที่ร่ำรวยของอเมริกา บ้านหลังนี้ได้รับการก่อสร้างในศิลปะเรอแนซ็องส์ ระหว่าง ค.ศ. 1893-1895 ด้วยมูลค่าการก่อสร้าง 12 ล้านดอลล่าร์ โดยสถาปนิกผู้มีชื่อเสียง ริชาร์ด มอร์ริส ฮันต์ (Richard Morris Hunt) ซึ่งได้รับแรงบันดาลใจจากพระราชวังในศตวรรษที่ 16 ในเมืองเจนัวและตูริน ประเทศอิตาลี บ้านสร้างด้วยหินปูนจากรัฐอินเดียนาและวัสดุที่ไม่ติดไฟพร้อมช่างฝีมือกว่า 2,500 คน และตกแต่งภายในโดยจูลส์ อัลลาร์ด และลูก ๆ ของเขา (Jules Allard) และอ็อกเดน คอดแมน จูเนียร์ (Ogden Codman Jr.) การก่อสร้างเสร็จสิ้นและครอบครัววันเดอร์บิลต์ได้เข้าอาศัย เมื่อเดือนสิงหาคม ค.ศ. 1895 คฤหาสน์ประกอบด้วยห้อง 70 ห้อง ครอบคลุม 138,000 ตารางฟุต ด้วยพื้นที่ 5 ชั้น ทางเข้าถนนโอเคอร์มีประตูทางเข้าเหล็กแกะสลักสูง 30 ฟุต (9.1 เมตร) ประตูทางเดินเท้าสร้างด้วยหินปูนสูง 12 ฟุต และรั้วเหล็กซึ่งเป็นเขตล้อมรอบคฤหาสน์ ยกเว้นบริเวณเขตที่ติดมหาสมุทร พื้นที่คฤหาสน์ประมาณ 13 เอเคอร์ บนริมหน้าผาชายฝั่งมหาสมุทรแอตแลนติกประวัติ ประวัติ. คฤหาสน์หลังก่อน ซึ่งเป็นเจ้าของโดยปิแอร์ โลริลลาร์ดที่สี่ (Pierre Lorillard IV) ถูกไฟไหม้ใน ค.ศ. 1892 และได้ขายบ้านต่อให้คอร์นีเลียส วันเดอร์บิลต์ที่สอง เขาจึงยืนยันว่าอาคารใหม่จะต้องสร้างด้วยวัสดุกันไฟ เช่น โครงสร้างของอาคารจะต้องเป็นโครงเหล็กและไม่มีส่วนประกอบของไม้ เขาเรียกร้องแม้แต่หม้อต้มน้ำให้ตั้งอยู่ห่างจากตัวบ้าน ภายในชั้นใต้ดินซึ่งอยู่ใต้สนามหญ้าด้านหน้า นักออกแบบสร้างภายในด้วยการใช้หินอ่อนจากอิตาลีและแอฟริกา รวมถึงไม้หายากและโมเสกจากหลายประเทศทั่วโลก และวัสดุต่าง ๆ ทางสถาปัตยกรรม เช่น หิ้งบนเตาผิงห้องสมุด ซื้อจากปราสาท (Château) ในฝรั่งเศส ใน ค.ศ. 1895 หลังจากการสร้างคฤหาสน์เสร็จในปีนั้น เบรกเกอส์คือบ้านหลังใหญ่และมั่งคั่งที่สุดในเมืองนิวพอร์ต ซึงสะท้อนให้เห็นรสนิยมของความทะเยอทะยานของกลุ่มชนชั้นสูงในสังคมอเมริกัน ใน ค.ศ. 1948 แกลดิส วันเดอร์บิลต์ (Gladys Vanderbilt Széchenyi) ทายาทของวันเดอร์บิลต์ ตัดสินใจให้สมาคมอนุรักษ์แห่งเทศมณฑลนิวพอร์ตเช่าบ้านจากค่าบำรุงรักษาที่สูงมาก ต่อมาทางสมาคมอนุรักษ์ซื้อเดอะเบรกเกอส์ประมาณ 90 เปอร์เซ็นของตัวบ้านและเครื่องตกแต่งเป็นมูลค่า 365,000 ดอลล่าร์สหรัฐ ใน ค.ศ. 1972 จากเคาน์เตสซิลเวีย (Countess Sylvia Szapary) ลูกสาวของแกรดดี วันเดอร์บิลต์ อย่างไรก็ตามข้อตกลงกับสมาคมอนุญาตให้ครอบครัวสามารถอาศัยอยู่ในชั้น 3 ของบ้าน ซึ่งไม่เปิดให้สาธารณะเข้าชมสถาปนิก สถาปนิก. คฤหาสน์เบรกเกอส์ยังถือเป็นการแสดงออกอย่างสมบูรณ์ซึ่งสถาปัตยกรรมวิจิตรศิลป์ของริชาร์ด มอร์ริส ฮันต์ หนึ่งในสถาปนิกผู้มีอิทธิพลที่สุดในสหรัฐอเมริกา เดอะเบรกเกอส์ ซึ่งเป็นโครงการสุดท้ายของฮันต์ เป็นหนึ่งในไม่กี่ผลงานที่ยังอยู่รอดและไม่ถูกรื้อถอนในศตววรษที่ผ่าน ส่งผลให้คฤหาสน์หลังนี้มีคุณค่าในด้านความหายากและความยอดเยี่ยมทางสถาปัตยกรรม คฤหาสน์เบรกเกอส์ทำให้ฮันท์กลายเป็น "ผู้อาวุโสด้านสถาปัตยกรรมอเมริกัน" ตามที่บุคคลร่วมสมัยเดียวกับเขาเรียกขาน</doc>
