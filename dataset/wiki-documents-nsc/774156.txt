<doc id="774156" url="https://th.wikipedia.org/wiki?curid=774156" title="เส้นโลก">เส้นโลก เส้นโลก หรือ เวิลด์ไลน์ () เป็นคำจำกัดความหนึ่งในทฤษฎีสัมพัทธภาพในวิชาฟิสิกส์ หมายถึงวิถีทางของวัตถุใด ๆ ในปริภูมิ-เวลา วัตถุใด ๆ ที่มีการตกอย่างอิสระ หรืออีกนัยหนึ่งคือวัตถุที่อยู่ภายใต้อิทธิพลของความโน้มถ่วงเพียงอย่างเดียว ตามทฤษฎีสัมพัทธภาพทั่วไปแล้ววัตถุนั้นจะมีเส้นโลกเป็นเส้นโค้งไปตามปริภูมิเวลาที่โค้ง นอกจากนี้ยังใช้ได้กับวัตถุที่มีวิถีหรือทางโคจรแบบปิดในปริภูมิ เช่น โลกโคจรรอบดวงอาทิตย์ โลกจึงมีวิถีแบบปิด เมื่อให้กรอบอ้างอิงเทียบกับตำแหน่งของดวงอาทิตย์ซึ่งให้คงอยู่กับที่แล้ว เส้นโลกของโลกจะมีลักษณะเป็นเกลียว โดยมีแกนของเกลียวเป็นแกนเวลา คำว่า "เส้นโลก" ยังถูกนำไปใช้ในทฤษฎีสัมพัทธภาพพิเศษโดยแฮร์มันน์ มินคอฟสกี เมื่อ ค.ศ. 1908 โดยเส้นโลกของอนุภาคไร้มวลจะเป็นเสมือนแสง (light-like) และเส้นโลกของวัตถุมีมวลจะเป็นเสมือนเวลา (time-like) แนวคิดนี้ยังถูกขยายให้สามารถใช้กับวัตถุที่มีมิติมากขึ้น เช่น การเคลื่อนที่ไปในปริภูมิเวลาของสตริงซึ่งมีหนึ่งมิติจะมีลักษณะเป็นแผ่นโลก (worldsheet) ส่วนวัตถุสองมิติใด ๆ จะมีลักษณะเป็นปริมาตรโลก (world volume) เป็นต้น</doc>
