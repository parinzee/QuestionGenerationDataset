<doc id="285107" url="https://th.wikipedia.org/wiki?curid=285107" title="อเมริกันกราฟฟิติ">อเมริกันกราฟฟิติ อเมริกันกราฟฟิติ (; ชื่อไทย: วัยกระเตาะ) เป็นผลงานภาพยนตร์ดรามา-ตลกที่ออกฉายในปี พ.ศ. 2516 ผลงานกำกับลำดับที่สองของจอร์จ ลูคัส ต่อจาก THX 1138 อำนวยการสร้างโดยฟรานซิส ฟอร์ด คอปโปลา เป็นเรื่องราวเกี่ยวกับชีวิตของเด็กวัยรุ่นอเมริกันยุคเบบี้บูม หลังสงครามโลกครั้งที่สอง ในช่วงทศวรรษ 1960 ที่นิยมฟังเพลงร็อกแอนด์โรล ภาพยนตร์เป็นเรื่องราวที่เกิดขึ้นในหนึ่งวัน เกี่ยวกับเด็กวัยรุ่นกลุ่มหนึ่งในเมืองโมเดสโต แคลิฟอร์เนีย ที่เพิ่งจบชั้นไฮสกูล และใช้ชีวิตวันแรกหลังเรียนจบออกเที่ยวเตร่ ขับรถเที่ยวเล่น ก่อนจะแยกย้ายจากกันในวันรุ่งขึ้น บางคนจะเดินทางไปเรียนต่อมหาวิทยาลัยฝั่งตะวันตกของสหรัฐอเมริกา คนหนึ่งจะเดินทางไปรบในสงครามเวียดนาม ส่วนที่เหลือยังคงใช้ชีวิตอยู่ในเมือง จอร์จ ลูคัสเขียนบทภาพยนตร์เรื่องนี้จากประสบการณ์ในวัยรุ่น และนำเสนอโครงการต่อบริษัทผู้สร้างต่างๆ แต่ถูกปฏิเสธจากทั้งยูไนเต็ดอาร์ติสต์ส ทเวนตีธ์เซนจูรีฟอกซ์ โคลัมเบียพิกเจอส์ พาราเมาต์พิกเจอส์ เมโทร-โกลด์วิน-เมเยอร์ จนในที่สุดก็ได้ทุนสร้างจากยูนิเวอร์แซลพิกเจอส์ เบื้องต้น 600,000 ดอลลาร์สหรัฐ และได้รับเพิ่มอีก 175,000 ดอลลาร์สหรัฐเมื่อฟรานซิส ฟอร์ด คอปโปลา ที่เพิ่งประสบความสำเร็จจาก เดอะก็อดฟาเธอร์ (1972) ตกลงเป็นผู้อำนวยการสร้างให้ ภาพยนตร์ถ่ายทำด้วยทุนจำกัดเพียง 775,000 ดอลลาร์สหรัฐ ใช้ทุนสร้างและทำการตลาดรวม 1.27 ล้านดอลลาร์สหรัฐ แต่ภาพยนตร์กลับประสบความสำเร็จอย่างถล่มทลาย มียอดฉายรวมทั้งสิ้นกว่า 200 ล้านดอลลาร์สหรัฐ เป็นหนึ่งในภาพยนตร์ที่มีอัตราผลตอบแทนสูงที่สุด ภาพยนตร์ได้รับการเสนอชื่อเข้าชิงรางวัลออสการ์ สาขาภาพยนตร์ยอดเยี่ยม และได้รับการบรรจุชื่อเป็นภาพยนตร์ที่ต้องอนุรักษ์ใน National Film Registry โดยหอสมุดรัฐสภาอเมริกัน ในปี พ.ศ. 2538 เนื้อเรื่องในภาพยนตร์เกิดขึ้นที่เมืองโมเดสโต แคลิฟอร์เนีย บ้านเกิดของลูคัส ตามแผนการภาพยนตร์จะถ่ายทำที่เมืองซานราฟาเอล แคลิฟอร์เนีย แต่ประสบความยุ่งยาก ไม่ได้รับความร่วมมือจากเทศบาลเมือง ภาพยนตร์จึงย้ายไปถ่ายทำที่เมืองเพทาลูมา แคลิฟอร์เนีย แทน ภาพยนตร์ถ่ายทำด้วยฟิล์ม 35 มม. โดยใช้ฟิล์มเพียงครึ่งเดียวเพื่อประหยัดค่าใช้จ่าย ทำให้ได้ภาพมีลักษณะคล้ายกับถ่ายทำด้วยฟิล์ม 16 มม. เหมือนกับภาพยนตร์สารคดี การตัดต่อภาพยนตร์ฉบับร่าง โดยเวอร์นา ฟิลด์ ที่เคยตัดต่อ Sugarland Express (1974) ของสตีเวน สปีลเบิร์ก ตามคำขอของผู้บริหารยูนิเวอร์แซลพิกเจอส์ ภาพยนตร์ได้รับการตัดต่อเพิ่มเติมโดยมาร์เซีย ลูคัส ภรรยาของจอร์จ โดยยึดตามบทภาพยนตร์ดั้งเดิม ที่ให้ 4 ตัวละครหลักของเรื่อง คือ เคิร์ท สตีฟ จอห์น และโท้ด มักปรากฏตัวอยู่ในฉากเดียวกันเสมอ เพลงประกอบภาพยนตร์เป็นส่วนประกอบหนึ่งที่ทำให้ภาพยนตร์ประสบความสำเร็จ จอร์จ ลูคัสเลือกใช้ 41 เพลงฮิตจากทศวรรษ 1960 มาใช้ประกอบภาพยนตร์ เช่นเพลงของเดล แชนนอน บัดดี้ ฮอลลี เดอะบีชบอยส์ เดอะแพลตเตอร์ส ชัค เบอร์รี แฟตส์ โดมิโน เดิมลูคัสเลือกใช้เพลงของเอลวิส เพรสลีย์ด้วย แต่ถูกตัดออกเนื่องจากไม่สามารถตกลงกันเรื่องค่าลิขสิทธิ์ได้ เพลงประกอบภาพยนตร์เรื่องนี้ถูกนำมารวบรวมเป็นอัลบัมชื่อ 41 Original Hits from the Soundtrack of American Graffiti ขึ้นถึงอันดับ 10 ของนิตยสารบิลบอร์ด จะได้รับการรับรอง 3 แผ่นเสียงทองคำโดย RIAAนักแสดงนักแสดง. - ริชาร์ด เดรย์ฟัส เป็น เคิร์ท เฮนเดอร์สัน - รอน ฮาเวิร์ด เป็น สตีฟ โบแลนเดอร์ เจ้าของรถเชฟ อิมพาลา ปี 1958 กำลังจะย้ายไปฝั่งตะวันออกเพื่อเข้ามหาวิทยาลัย - พอล เลอ แมท เป็น จอห์น มิลเนอร์ เจ้าของรถฟอร์ด ปี 1931 - ชาลส์ มาร์ติน สมิท เป็น เทอร์รี ฟิลด์ส "The Toad" กำลังจะไปออกรบในเวียดนาม - ซินดี วิลเลียมส์ เป็น ลอรี เฮนเดอร์สัน (แฟนสตีฟ น้องสาวเคิร์ท) - แคนดี คลาร์ก เป็น เด็บบี ดันแฮม (แฟนเทอร์รี) - แมคเคนซี ฟิลิปส์ เป็น แครอล - แฮร์ริสัน ฟอร์ด เป็น บ็อบ ฟัลฟา เจ้าของรถเชฟโรเลต ปี 1955 - โบ ฮอปกินส์ เป็น โจ ยัง - วูล์ฟแมน แจ็ก ดีเจวิทยุ สถานี XERB เล่นเป็นตัวเอง (cameo) - แคทลีน ควินแลน เป็น เป็ก - ซูซาน ซอมเมอร์ส เป็น สาวผมบลอนด์ในรถฟอร์ดทันเดอร์เบิร์ด ปี 1956</doc>
