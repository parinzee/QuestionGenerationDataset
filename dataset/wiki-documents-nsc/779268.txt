<doc id="779268" url="https://th.wikipedia.org/wiki?curid=779268" title="จอร์จ ซี. สกอตต์">จอร์จ ซี. สกอตต์ จอร์จ แคมป์เบลล์ สกอตต์ (; 18 ตุลาคม 1927 – 22 กันยายน 1999) เป็นนักแสดง ผู้กำกับ และโปรดิวเซอร์ชาวอเมริกัน เกิดที่เมืองไวส์ รัฐเวอร์จิเนีย เป็นบุตรชายของจอร์จ สกอตต์ ดิวอี และ เฮเลนา อักเนส สกอตต์เข้าเรียนที่โรงเรียนเรดฟอร์ดไฮสกูล และเรียนจบในระดับปริญญาตรีที่มหาวิทยาลัยมิสซูรี-โคลัมเบีย เอกสื่อสารมวลชนในปี ค.ศ. 1953 เขามีชื่อเสียงครั้งแรกจากบทบาทพลเอกจอร์จ เอส. แพตตัน ในภาพยนตร์เรื่อง Patton ทำให้เขาได้รับรางวัลลูกโลกทองคำในสาขานักแสดงนำชายยอดเยี่ยม ประเภทดราม่า เขายังเป็นคนแรกที่ปฎิเสธรางวัลออสการ์และจะไม่ไปร่วมงานดังกล่าว โดยสกอตต์ให้เหตุผลว่าการเมืองที่เกี่ยวพันกับออสการ์นั้นโหดร้าย แต่ปรากฏว่าเขาได้รับรางวัลในสาขานักแสดงนำชายยอดเยี่ยม ทำให้โปรดิวเซอร์หนังจึงต้องขึ้นรับรางวัลแทน สกอตต์มีผลงานการแสดงภาพยนตร์ 64 เรื่อง ระหว่างปี 1958–1999 และได้รับการเสนอชื่อเข้าชิงรางวัลออสการ์ 4 ครั้ง, เสนอชื่อเข้าชิงรางวัลลูกโลกทองคำ 5 ครั้ง, เสนอชื่อเข้าชิงรางวัลเอ็มมี 8 ครั้ง และเสนอชื่อเข้าชิงรางวัลแบฟตา 3 ครั้ง ด้านชีวิตส่วนตัว สกอตต์แต่งงานทั้งหมดห้าครั้งโดยครั้งแรกแต่งงานกับแคโรลีน ฮิวจ์ มีบุตรด้วยกันหนึ่งคน ชื่อวิกตอเรีย ครั้งที่สองกับแพทริเซีย รีด มีบุตรด้วยกันสองคน ชื่อ แมทธิว และ เดวอน ครั้งที่สามเขาแต่งงานกับนักแสดงชาวแคนาดา คอลลีน ดิวเฮิสท์ มีบุตรด้วยกันสองคน ชื่อ แคมป์เบลล์ และ อเล็กซานเดอร์ ต่อมาพวกเขาหย่าร้างกันในปี ค.ศ. 1965 หลังใช้ชีวิตร่วมกันห้าปี ในปี ค.ศ. 1967 เขาแต่งงานกับคอลลีนอีกครั้งเป็นครั้งที่สี่ ครั้งที่ห้าสกอตต์แต่งงานกับนักแสดงชาวอเมริกัน ทริช แวน เดเวียร์ พวกเขาใช้ชีวิตร่วมกันจนสกอตต์เสียชีวิตในวันที่ 22 กันยายน ค.ศ. 1999 ด้วยอาการท่อเลือดแดงส่วนท้องโป่งพอง</doc>
