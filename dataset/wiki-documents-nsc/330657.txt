<doc id="330657" url="https://th.wikipedia.org/wiki?curid=330657" title="คนปีมะ">คนปีมะ คนปีมะ (อังกฤษ: Man of Ma Year) เป็นภาพยนตร์ไทยเรื่องที่ 3 ของพระนครฟิลม์ เป็นภาพยนตร์แนวตลก ออกฉายเมื่อวันที่ 12 ธันวาคม พ.ศ. 2545 กำกับภาพยนตร์โดย โน้ต เชิญยิ้ม เรื่องแต่งโดย สมชาย ไพรินทร์วิจิตร ไม่ประสบความสำเร็จเท่าที่ควร ด้วยรายได้ 24.8 ล้านบาทเรื่องย่อ เรื่องย่อ. ชายหนุ่มทั้ง 5 ซึ่งใช้ชีวิตอยู่ด้วยกันที่บ้านเช่าหลังหนึ่ง ประกอบไปด้วย นก (นภัสกร มิตรเอม) นักมวยบ้านนอกผู้ใฝ่ฝันอยากเป็นดาราเหมือน ฉัตรชัย เปล่งพานิช , เดวิด (ถั่วแระ เชิญยิ้ม) นักมายากลผู้ใฝ่ฝันว่า สักวันจะได้ไปยืนเคียงข้างเดวิด คอปเปอร์ฟิลด์ , เป้า (ชูศรี เชิญยิ้ม) ผู้ใฝ่ฝันว่าอยากจะดังอย่างสายัณห์ สัญญา , กุ้ง (จตุรงค์ มกจ๊ก) ลิเกผู้ใฝ่ฝันอยากดังเหมือนกุ้ง สุทธิราช และรายสุดท้ายที่มาแปลกสุด คือ สายฟ้า (หนู เชิญยิ้ม) เทวดาที่ถูกสวรรค์ลงโทษให้ลงมาอยู่บนโลกมนุษย์ และต้องทำความดีชดใช้ความผิดเก่า เพื่อจะได้กลับขึ้นไปอยู่บนสวรรค์ได้ดังเดิม วันหนึ่ง ทั้งหมดเกิดต้องไปข้องแวะกับแก๊งอิทธิพลมืดของ นายอำนาจ (กรุง ศรีวิไล) นักธุรกิจผู้มีฉากหน้าเป็นคนใจบุญชอบสงเคราะห์คนยาก แต่แท้ที่จริงเป็นพ่อค้ายาเสพติดตัวเอ้ที่มีจิตใจเหี้ยมโหดมาก แถมยังป่วยเป็นโรคอัลไซเมอร์อีกต่างหาก เรื่องราวยุ่งยากมากขึ้น เมื่อนกดันไปแอบชอบพอกับ โอ๋ (นิธิพร มั่นนาค) หญิงสาวแสนดีที่ทำงานอยู่กับนายอำนาจ โดยที่ไม่ได้ล่วงรู้ถึงความร้ายกาจของเจ้านายตัวเองเลย</doc>
