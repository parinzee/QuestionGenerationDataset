<doc id="615346" url="https://th.wikipedia.org/wiki?curid=615346" title="โตโมะกิ คะเมะดะ">โตโมะกิ คะเมะดะ โตโมะกิ คะเมะดะ (; ) นักมวยสากลอาชีพชาวญี่ปุ่น เป็นอดีตแชมป์โลกในรุ่นแบนตั้มเวต (118 ปอนด์) ขององค์กรมวยโลก (WBO) โตโมะกิ คะเมะดะ เกิดเมื่อวันที่ 12 กรกฎาคม ค.ศ. 1991 ที่เมืองโอซะกะ ประเทศญี่ปุ่น เป็นน้องชายแท้ ๆ ของโคกิ คะเมะดะ อดีตแชมป์โลกในรุ่นเดียวกัน ของสมาคมมวยโลก (WBA) และไดกิ คะเมะดะ อดีตแชมป์โลกในรุ่นซูเปอร์ฟลายเวต (112 ปอนด์) ของสหพันธ์มวยนานาชาติ (IBF) โดยเป็นน้องเล็กคนที่ 3 ของตระกูล และถือว่าเป็นเพียงคนเดียวของตระกูลคะเมะดะที่ยังไม่มีสถิติเสมอหรือพ่ายแพ้แก่ใคร โตโมะกิ คะเมะดะ เคยชกมวยสากลสมัครเล่นมาก่อน เพื่อที่จะเข้าแข่งขันในโอลิมปิก 2008 ที่กรุงปักกิ่ง โดยมีสถิติทั้งหมดชนะ 35 ครั้ง แพ้และเสมออย่างละ 1 ครั้ง ในประเทศญี่ปุ่น ต่อมาโตโมะกิ คะเมะดะ ได้เข้าร่วมแข่งขันในรายการ "Guantes de Oro de México" ที่ประเทศเม็กซิโก โดยในขณะนั้นโตโมะกิ คะเมะดะ มีอายุเพียงแค่ 15 ปี ถือว่ายังน้อยเกินกว่าที่จะได้รับคัดเลือกไปแข่งขันโอลิมปิก ในระหว่างที่รอ จึงตัดสินใจที่เปลี่ยนมาชกมวยสากลอาชีพแทน จากนั้น โตโมะกิ คะเมะดะ จึงได้ชกในประเทศเม็กซิโกอย่างสม่ำเสมอ โดยมีผู้จัดการเป็นชาวเม็กซิกันด้วย จนได้รับฉายาว่า El Mexicanito หรือ The Little Mexican (เม็กซิกันน้อย) รวมถึงฉายาในภาษาญี่ปุ่น คือ "亀田家最終兵器" (โรมะจิ: Kameda-ke Saishū Heiki) ซึ่งแปลได้ว่า "สุดยอดอาวุธแห่งตระกูลคะเมะดะ" โตโมะกิ คะเมะดะ เคยได้แชมป์โลกเยาวชนในรุ่นแบนตั้มเวต ของสภามวยโลก (WBC) รวมถึงได้เป็นแชมป์โลกเข็มขัดเงินในรุ่นและสถาบันเดียวกัน และได้แชมป์ในรุ่นแบนตั้มเวตของสหพันธ์มวยอเมริกาเหนือ (NABF) ด้วย โตโมะกิ คะเมะดะ ได้ตำแหน่งแชมป์โลกมาจากการเอาชนะคะแนน พอลลัส อัมบุนดา นักมวยชาวนามิเบีย เจ้าของตำแหน่ง เมื่อวันที่ 1 สิงหาคม ค.ศ. 2013 ที่ประเทศฟิลิปปินส์ ซึ่งอัมบุนดา เป็นผู้ที่ได้แชมป์โลกมาจากการเอาชนะ ผึ้งหลวง ส.สิงห์อยู่ ซึ่งเป็นเจ้าของตำแหน่งเดิมชาวไทยไปได้ ในการชกเมื่อวันที่ 3 มีนาคม ปีเดียวกันที่ประเทศนามิเบีย ในวันที่ 10 พฤษภาคม ค.ศ. 2014 โตโมะกิ คะเมะดะ มีโปรแกรมที่จะชกป้องกันตำแหน่งกับ ผึ้งหลวง ส.สิงห์อยู่ ในฐานะที่ผึ้งหลวงเป็นรองแชมป์โลกอันดับ 1 ซึ่งถือว่าการเป็นชกภาคบังคับ ในครั้งนี้ โตโมะกิ คะเมะดะ ได้มุ่งมั่นฟิตซ้อมอย่างหนักเพื่อที่จะเอาชนะผึ้งหลวงให้ได้ เพื่อที่จะได้เดินทางไปชกในสหรัฐอเมริกาต่อไป โดยได้ซ้อมกับ เอ็ดดี้ เรย์โนโซ ผู้เป็นเทรนเนอร์ของ ซาอูล อัลวาเรซ อดีตแชมป์โลกในรุ่นไลต์มิดเดิลเวต (154 ปอนด์) ของ WBA และ WBC ชาวเม็กซิกัน และลงนวมซ้อมกับนักมวยระดับโลก คือ กิลเลอร์โม ริกองโดซ์ แชมป์โลกในรุ่นซูเปอร์แบนตั้มเวต (122 ปอนด์) ของ WBO และ WBA และยูริออร์คิส แกมบัว อดีตแชมป์โลกในรุ่นเฟเธอร์เวต (126 ปอนด์) ของ IBF ซึ่งทั้งคู่เป็นนักมวยชาวคิวบา และเคยเป็นเจ้าของเหรียญทองโอลิมปิกมาก่อนในรุ่นฟลายเวตและแบนตั้มเวตด้วย แต่ต่อมากำหนดการชกได้เปลี่ยนไปเป็นวันที่ 12 กรกฎาคม (ตรงกับวันที่ 13 กรกฎาคม ตามเวลาในประเทศไทย) ปีเดียวกัน และเปลี่ยนสถานที่เป็นเอ็มจีเอ็มแกรนด์โฮเต็ล ในลาสเวกัส สหรัฐอเมริกา แทน ผลการชกปรากฏว่า โตโมะกิ คะเมะดะ เป็นฝ่ายเอาชนะทีเคโอไปได้ในยกที่ 7 ต่อมาในกลางปี ค.ศ. 2015 โตโมะกิ คะเมะดะ ต้องการจะชกล้มแชมป์กับแชมป์โลกของ WBA เจมี แมคดอนเนลล์ เจ้าของตำแหน่งชาวอังกฤษ แต่ทาง WBO ไม่อนุมัติ จึงทำการปลดคะเมะดะออกจากตำแหน่งแชมป์โลก และเมื่อได้ชิงแชมป์โลกจริง ก็เป็นฝ่ายแพ้คะแนนไปอย่างเอกฉันท์ด้วยคะแนน 114-113 ทั้ง 3 เสียง นับเป็นการแพ้เป็นครั้งแรก</doc>
