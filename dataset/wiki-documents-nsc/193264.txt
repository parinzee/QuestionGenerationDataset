<doc id="193264" url="https://th.wikipedia.org/wiki?curid=193264" title="จำอวด">จำอวด จำอวด คือการแสดงชนิดหนึ่งของไทย ในพจนานุกรมฉบับราชบัณฑิตยสถาน พ.ศ. 2525 อธิบายไว้ว่าคือ "การแสดงเป็นหมู่โดยใช้ถ้อยคำชวนให้ตลกขบขัน" คาดว่าเลียนแบบวิธีการแสดงมาจากสวดคฤหัสถ์ เพราะมีเป็นชุด 4 คน อย่างเดียวกัน แต่จะแตกต่างที่จำอวดจะลุกยืน เล่นได้ วิธีเล่น พอเริ่มเล่นเบิกโรง แม่คู่ออกมาก่อน กล่าวอารัมภกถาเล็กน้อย แล้วก็เรียกคอสองออกมาซักเป็นที่สอง จึงเรียกภาษา ออกมาเป็นอันดับสาม ตลกออกสุดท้าย จะเป็นการจัดเป็นชุด ๆ มีชุดจีน ชุดแขก ชุดญวน ชุดโขน ชุดละคอน ฯลฯ ต่อมามีเล่นชุดหัดทหารใหม่ ชุดต่อกลอน ชุดส่งวิทยุ ชุดสั่งอาหารจีน ชุดดนตรีปาก ฯลฯ แล้วแต่ความถนัดของแต่ละคณะ และมักมีดนตรีสลับอย่างดนตรีไทยหรือดนตรีสากล บ้างก็มีฟ้อนหรือระบำไทย ซึ่งต่อมาปัจจุบันเรียกว่า "นาฏศิลป์" ถ้าเป็นดนตรีสากล ร้องเพลงไทยปัจจุบัน หรือเรียกว่า เพลงไทยสากลหรือเต้นรำระบำอย่างฝรั่งสลับ ในระยะหลัง คณะจำอวดมีผู้หญิงแสดงร่วมเพิ่มขึ้นอีก มีจำนวนผู้แสดงไม่จำกัด</doc>
