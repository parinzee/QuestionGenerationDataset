<doc id="801311" url="https://th.wikipedia.org/wiki?curid=801311" title="อาร์เธอร์ ชนิตซ์เลอร์">อาร์เธอร์ ชนิตซ์เลอร์ อาร์เธอร์ ชนิตซ์เลอร์ (; 15 พฤษภาคม ค.ศ. 1862 – 21 ตุลาคม ค.ศ. 1931) เป็นนักเขียนชาวออสเตรีย เกิดที่กรุงเวียนนาในครอบครัวชาวยิว เป็นบุตรคนโตของพี่น้อง 4 คนของโยฮันน์ ชนิตซ์เลอร์ แพทย์ผู้เชี่ยวชาญด้านลำคอกับลุยส์ มาร์กไบรเตอร์ ชนิตซ์เลอร์เรียนวิชาแพทย์ที่มหาวิทยาลัยเวียนนาและทำงานที่โรงพยาบาลเวียนนา แต่ต่อมาเขาหันมาสนใจด้านการเขียน บทละครชิ้นแรกของเขา Anatol ตีพิมพ์ในปี ค.ศ. 1893 ในปี ค.ศ. 1903 ชนิตซ์เลอร์แต่งงานกับโอลกา กัสมันน์ ทั้งคู่มีบุตรด้วยกัน 2 คนก่อนจะแยกกันอยู่ในปี ค.ศ. 1921 ชนิตซ์เลอร์เสียชีวิตด้วยภาวะเลือดออกในสมองใหญ่ที่กรุงเวียนนา ในปี ค.ศ. 1931 งานเขียนของชนิตซ์เลอร์ส่วนใหญ่ก่อให้เกิดข้อถกเถียง ด้วยการนำเสนอเรื่องเพศและการต่อต้านแนวคิดเหยียดชาวยิวอย่างรุนแรง ในช่วงที่นาซีขึ้นสู่อำนาจ งานของเขาและชาวยิวคนอื่น ๆ เช่น อัลเบิร์ต ไอน์สไตน์, คาร์ล มากซ์, ซิกมุนด์ ฟรอยด์, ฟรานซ์ คาฟคาและสเตฟัน สไวก์ถูกเผา อย่างไรก็ตาม ผลงานของเขาหลายชิ้นได้รับการนำไปสร้างเป็นละครเวทีและภาพยนตร์ เช่น บทละครเรื่อง Reigen, นิยายสั้น Fräulein Else และนิยายสั้น Traumnovelle ที่ได้รับการดัดแปลงเป็นภาพยนตร์โดยสแตนลีย์ คูบริกชื่อ พิษราคะ (Eyes Wide Shut)</doc>
