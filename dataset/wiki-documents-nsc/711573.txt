<doc id="711573" url="https://th.wikipedia.org/wiki?curid=711573" title="สุพัฒน์ สุธาธรรม">สุพัฒน์ สุธาธรรม ศาสตราจารย์พิเศษ สุพัฒน์ สุธาธรรม เป็นอดีตรัฐมนตรีว่าการกระทรวงการคลัง ในรัฐบาลนายธานินทร์ กรัยวิเชียร และในรัฐบาลพล.อ.เกรียงศักดิ์ ชมะนันทน์ประวัติและหน้าที่การงาน ประวัติและหน้าที่การงาน. ศ. (พิเศษ) สุพัฒน์ เกิดเมื่อวันที่ 22 กรกฎาคม พ.ศ. 2458 ที่อำเภอป้อมปราบศัตรูพ่าย จังหวัดพระนคร (ปัจจุบัน คือ เขตป้อมปราบศัตรูพ่าย กรุงเทพมหานคร) เป็นบุตรชายของนายประสาน และนางผึ้ง สุธาธรรม จบการศึกษาจากโรงเรียนพาณิชยการวัดสามพระยา จากนั้นได้สอบชิงทุนจากสำนักงานตรวจเงินแผ่นดินได้สำเร็จ ไปศึกษาต่อยังมหาวิทยาลัยริคเคียว ประเทศญี่ปุ่น เมื่อปี พ.ศ. 2482 สำเร็จการศึกษาเมื่อปี พ.ศ. 2484 ได้ปริญญาโทด้านพาณิชยศาสตร์ และเข้าทำงานที่สำนักงานตรวจเงินแผ่นดิน ได้ตำแหน่งเป็นหัวหน้ากองเมื่ออายุได้เพียง 37 ปี ด้านชีวิตส่วนตัวได้สมรสกับนางมาลี อุณหสุวรรณ บุตรีของหลวงประกอบธนกิจ อดีตอธิบดีกรมสรรพากร มีบุตรชื่อ นพ.ทนงสรรค์ สุธาธรรม นาย ปานเฉลิม สุธาธรรม ได้รับแต่งตั้งให้เป็นศาสตราจารย์พิเศษ ของมหาวิทยาลัยธรรมศาสตร์เมื่อปี พ.ศ. 2508 และในปี พ.ศ. 2515 ได้ตำแหน่งเป็นประธานคณะกรรมการตรวจเงินแผ่นดิน ต่อมาในปลายปีเดียวกัน ได้รับแต่งตั้งให้เป็นสมาชิกสภานิติบัญญัติแห่งชาติ แต่ต่อมาไม่นานก็เกิดการเปลี่ยนแปลงจากเหตุการณ์ 14 ตุลาคม พ.ศ. 2516 ในวันที่ 24 มกราคม พ.ศ. 2517 ได้ลาออกจากราชการเพื่อรับบำนาญ โดยที่ตัวของ ศ. (พิเศษ) สุพัฒน์ สุธาธรรม มิได้สมัครเป็นสมาชิกพรรคการเมืองใดการเมืองหนึ่ง หลังการรัฐประหารเมื่อปี พ.ศ. 2519 จากเหตุการณ์ 6 ตุลาคม ปีเดียวกัน โดยพล.ร.อ. สงัด ชลออยู่ ศ. (พิเศษ) สุพัฒน์ สุธาธรรม ได้รับตำแหน่งรัฐมนตรีว่าการกระทรวงการคลัง ในรัฐบาลนายธานินทร์ กรัยวิเชียร ต่อมาในปี พ.ศ. 2520 ได้รับแต่งตั้งเป็นรัฐมนตรีว่าการกระทรวงการคลังอีกครั้ง ในรัฐบาลพล.อ.เกรียงศักดิ์ ชมะนันทน์ ศ. (พิเศษ) สุพัฒน์ สุธาธรรม ถึงแก่กรรมเมื่อวันที่ 10 มิถุนายน พ.ศ. 2527 พระราชทานเพลิงศพ ณ วัดพระศรีมหาธาตุวรมหาวิหาร วันพฤหัสบดีที่ 13 กันยายน พ.ศ. 2527เครื่องราชอิสริยาภรณ์</doc>
