<doc id="663735" url="https://th.wikipedia.org/wiki?curid=663735" title="ปลาหมอลิฟวิงสโตน">ปลาหมอลิฟวิงสโตน ปลาหมอลิฟวิงสโตน (; ) ปลาน้ำจืดชนิดหนึ่ง ในวงศ์ปลาหมอสี (Cichlidae) จัดเป็นปลาหมอลายเมฆ หรือปลาหมอในสกุล Nimbochromis ชนิดหนึ่ง อาศัยอยู่ในทะเลสาบมาลาวี และแหล่งน้ำใกล้เคียง โดยเฉพาะทางตอนใต้ โดยชื่อวิทยาศาสตร์นั้นตั้งขึ้นเพื่อเป็นเกียรติแก่ เดวิด ลิฟวิงสโตน นักสำรวจทวีปแอฟริกาชาวสกอต เป็นปลาที่มีลวดลายสีน้ำตาลเข้มอยู่บนพื้นลำตัวสีขาวหรือสีครีมเด่นชัด มีขนาดโตเต็มที่ประมาณ 20-25 เซนติเมตร ตัวผู้มีขนาดใหญ่กว่าตัวเมีย โดยใช้สีและลวดลายที่โดดเด่นนี้ในการปรับสีสันให้กลมกลืนกับสภาพแวดล้อม เพื่อใช้ในการล่าเหยื่อ โดยจะปรับสีลำตัวให้กลมกลืนกับพื้นทราย และแกล้งทำเป็นตายด้วยการนอนนิ่ง ๆ เมื่อมีปลาขนาดเล็กว่ายผ่านเข้ามา ก็จะฮุบด้วยความรวดเร็ว และกลับไปนอนนิ่ง ๆ อีกครั้ง ซึ่งชื่อในภาษาพื้นเมืองเรียกปลาหมอลิฟวิงสโตนว่า "คาลิงโกโน" (kalingono) หมายถึง "นอนหลับ" และอาจจัดว่าเป็นปลาเพียงชนิดเดียวที่โลกที่สามารถกระทำเช่นนี้ได้ ปลาหมอลิฟวิงสโตนตัวผู้ในช่วงผสมพันธุ์จะมีสีสันสวยงามเป็นพิเศษ สีพื้นบริเวณลำตัวที่เป็นสีขาวก็จะกลายเป็นสีฟ้าหรือบางครั้งก็เป็นสีน้ำเงิน ในธรรมชาติชอบทำรังและวางไข่บนพื้นทรายใกล้กับโขดหิน ปลาตัวผู้จะปล่อยน้ำเชื้อออกมาผสมกับไข่ก่อน จากนั้นตัวเมียค่อยอมไข่เหล่านั้นไว้ในปาก ซึ่งผิดกับปลาหมอสีอมไข่ทั่วไปที่มักอมไข่ก่อนแล้วค่อยปล่อยน้ำเชื้อเข้าปฏิสนธิ นิยมเลี้ยงเป็นปลาสวยงาม โดยใช้ชื่อว่าเป็นปลาหมอลายเมฆที่มีสีสันสวยงามที่สุด โดยพฤติกรรมในที่เลี้ยงมักจะไม่ค่อยทำแกล้งตายเหมือนปลาในธรรมชาติ</doc>
