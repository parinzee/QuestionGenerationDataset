<doc id="825034" url="https://th.wikipedia.org/wiki?curid=825034" title="วัฟเฟิน-เอ็สเอ็ส">วัฟเฟิน-เอ็สเอ็ส วัฟเฟิน-เอ็สเอ็ส () เป็นหน่วยกองกำลังติดอาวุธของพรรคนาซีในหน่วยชุทซ์ชทัฟเฟิลหรือหน่วยเอ็สเอ็ส เป็นการรวมตัวกันของคนในนาซีเยอรมนีพร้อมทั้งอาสาสมัครและทหารเกณฑ์จากทั้งสองดินแดนคือดินแดนที่ถูกยึดครองและดินแดนที่ไม่ถูกยึดครองซึ่งหน่วยวัฟเฟิน-เอ็สเอ็สเป็นหน่วยกองกำลังรบพิเศษที่จะปฏิบัติการรบร่วมกันกับกองทัพบก (เฮร์) ของเวร์มัคท์ในระหว่างสงครามโลกครั้งที่ 2 วัฟเฟิน-เอ็สเอ็สนั้นถูกตั้งขึ้นเพื่อเป็นหน่วยกองกำลังองครักษ์พิทักษ์ฟือเรอร์ อดอล์ฟ ฮิตเลอร์ และถูกฝึกฝนมาอย่างหนักจนกลายเป็นกองกำลังรบระดับชั้นหัวกะทิเพื่อใช้เป็นเครื่องจักรสงครามในการยึดครองทวีปยุโรปตามเจตนารมณ์ของฮิตเลอร์และพรรคนาซี ฮิตเลอร์ได้มอบความไว้วางใจให้กับวัฟเฟิน-เอ็สเอ็สมากที่สุดว่าเป็นหน่วยกองกำลังรบที่มีประสิทธิภาพในการรบมากที่สุด สามารถแก้ไขต่างๆได้ทุกสถานการณ์ ในช่วงแรกของสงครามโลกครั้งที่สอง หน่วยวัฟเฟิน-เอ็สเอ็สขึ้นชื่อว่าเป็นกองกำลังปีศาจเพราะเนื่องจากได้รับถูกปลูกฝังความคิดและอุดมการณ์นาซีทำให้ก่ออาชญากรรมสงครามมากมาย เช่น การสังหารหมู่เชลยศึกสงครามและพลเรือน การกวาดต้อนชาวยิวและอื่นๆในเขตปกครองของนาซีเยอรมันเข้าไปยังค่ายกักกันนาซี เป็นต้น แต่ในช่วงปลายสงครามในปี ค.ศ. 1943–1944 ด้วยการรบที่ยืดเยื้อทั้งแนวรบตะวันตกและตะวันออก ทำให้หน่วยวัฟเฟิน-เอ็สเอ็สสูญเสียกองกำลังไปจำนวนมากจนต้องหากำลังทดแทนแต่กลับไร้ประสิทธิภาพเพราะด้วยกองกำลังสัมพันธมิตรรุกเข้ามาประชิดอย่างรวดเร็วทำให้ต้องฝึกในระยะเวลาสั้นๆ แต่อย่างไรก็ตามนาซีเยอรมนีต้องประสบปราชัยและล่มสลายในปี ค.ศ. 1945 สัมพันธมิตรได้ดำเนินการพิจารณาคดีกับคนในหน่วยวัฟเฟิน-เอ็สเอ็สจำนวนมากในข้อหาอาชญากรสงครามและมนุษยชาติซึ่งมีส่วนร่วมในฮอโลคอสต์หรือการสังหารหมู่ชาวยิวและอื่น ๆ ซึ่งมีจำนวนหนึ่งที่ถูกตัดสินประหารชีวิตและบางส่วนถูกตัดสินจำคุกพร้อมกับถูกตัดสิทธิ์การเป็นทหารผ่านศึก ด้วยนโยบายการขจัดความเป็นนาซี หน่วยวัฟเฟิน-เอ็สเอ็สถูกยุบและถูกกฎหมายต้องห้ามในเยอรมนี เช่นเดียวกับพรรคนาซีและชุทซ์ชทัฟเฟิล โดยถูกระบุว่าเป็นองค์กรอาชญากรรม</doc>
