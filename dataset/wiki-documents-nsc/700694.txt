<doc id="700694" url="https://th.wikipedia.org/wiki?curid=700694" title="ทางหลวงแผ่นดินหมายเลข 224">ทางหลวงแผ่นดินหมายเลข 224 ทางหลวงแผ่นดินหมายเลข 224 สายนครราชสีมา–หินโคน เป็นเส้นทางที่เชื่อมต่อการจราจรระหว่างจังหวัดนครราชสีมา กับอำเภอที่อยู่ติดกับพรมแดนประเทศกัมพูชาของจังหวัดบุรีรัมย์ และจังหวัดสุรินทร์ รวมระยะทางทั้งหมด 225.356 กิโลเมตร และเป็นเส้นทางที่เชื่อมต่อระหว่างเทศบาลนครนครราชสีมาไปยังประเทศกัมพูชาได้ เส้นทางเริ่มต้นทางทิศตะวันตกเฉียงเหนือ มีเส้นทางแยกมาจากถนนมิตรภาพ ที่ทางแยกนครราชสีมา ในเขตเทศบาลนครนครราชสีมา อำเภอเมืองนครราชสีมา ไปทางทิศตะวันออก จากนั้นจึงตัดกับถนนสุรนารายณ์ (ทางหลวงแผ่นดินหมายเลข 205) จากนั้นโค้งลงทิศใต้ไปยังอำเภอโชคชัย แล้วตัดกับทางหลวงแผ่นดินหมายเลข 24 (ช่วงถนนเดชอุดม) เรียกถนนในช่วงนี้ว่า ถนนราชสีมา–โชคชัย จากเส้นทางผ่านอำเภอครบุรี และอำเภอเสิงสาง จังหวัดนครราชสีมา จากนั้นเส้นทางจะขนานไปกับพรมแดนไปทางทิศตะวันออก เข้าเขตจังหวัดบุรีรัมย์ ผ่านอำเภอปะคำ อำเภอละหานทราย อำเภอบ้านกรวด แล้วเข้าสู่จังหวัดสุรินทร์ ผ่านอำเภอพนมดงรัก และไปบรรจบกับทางหลวงแผ่นดินหมายเลข 214 ที่ทางแยกหินโคน ตำบลโคกตะเคียน อำเภอกาบเชิง จังหวัดสุรินทร์ ซึ่งหากเลี้ยวไปทางขวาไปตามทางหลวงแผ่นดินหมายเลข 214 ก็จะสามารถออกสู่ประเทศกัมพูชาได้</doc>
