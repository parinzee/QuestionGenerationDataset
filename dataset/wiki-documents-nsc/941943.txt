<doc id="941943" url="https://th.wikipedia.org/wiki?curid=941943" title="สโมสรฟุตบอลปานาซีไนโกส">สโมสรฟุตบอลปานาซีไนโกส สโมสรฟุตบอลปานาซีไนโกส (; ) สโมสรฟุตบอลอาชีพของประเทศกรีซ มีที่ตั้งอยู่ใน กรุงเอเธนส์ ทุกวันนี้พวกเขาเป็นส่วนหนึ่งของ ปานาซีไนโกส เอโอ สโมสรกีฬาแบบครบวงจรที่โด่งดังที่สุดของกรีซและพวกเขาเป็นสโมสรฟุตบอลที่เก่าแก่ที่สุดของกรีซที่ยังทำกิจกรรมอยู่ สโมสรปานาซีไนโกสก่อตั้งเมื่อ ค.ศ. 1908 โดย จอร์จอส คาลาฟาติส และเพื่อนนักกีฬากว่า 40 คนโดยแยกออกมาจากสโมสรกีฬาแห่งหนึ่งภายหลังจากทางสโมสรกีฬาแห่งนั้นตัดสินใจยุติการทำทีมฟุตบอลโดยปานาซีไนโกสในยุคแรกถูกก่อตั้งขึ้นเพื่อฝึกสอนกีฬาเท่านั้น ต่อมาทางสโมสรได้เข้าร่วม ซูเปอร์ลีกกรีซ และกลายเป็นหนึ่งในสโมสรที่ประสบความสำเร็จมากที่สุดในวงการฟุตบอลกรีซและเป็นหนึ่งในสามสโมสรที่ไม่เคยตกชั้นจากลีกสูงสุดร่วมกับ เออีเค เอเธนส์ และ โอลิมเปียกอส สโมสรฟุตบอลปานาซีไนโกสเป็นสโมสรฟุตบอลของกรีซที่ประสบความสำเร็จมากที่สุดในการแข่งขันฟุตบอลยุโรปเป็นทีมเดียวของกรีซที่ได้เข้าสู่รอบชิงชนะเลิศของฟุตบอล ยูโรเปียน คัพ (ยูฟ่าแชมเปียนส์ลีก ในปัจจุบัน) ปี ค.ศ. 1971 ภายใต้การคุมทีมของ แฟแร็นตส์ ปุชกาช ตำนานยอดกองหน้าของ ทีมชาติฮังการี และ เรอัลมาดริด แต่แพ้ให้กับ อายักซ์ อัมสเตอร์ดัม เข้าถึงรอบรองชนะเลิศถึง 2 ครั้งคือปี ค.ศ. 1985 และ ค.ศ. 1996 และเป็นทีมเดียวของกรีซที่ได้ลงแข่ง ฟุตบอลชิงแชมป์สโมสรยุโรปและอเมริกาใต้ (1971) นอกจากนี้พวกเขายังเข้าถึงรอบก่อนรองชนะเลิศของแชมเปียนส์ลีกถึง 2 ครั้งใน ค.ศ. 1992 และ ค.ศ. 2002 และรอบก่อนรองชนะเลิศของ ยูฟ่า คัพ อีก 2 ครั้งใน ค.ศ. 1988 และ ค.ศ. 2003 พวกเขายังคว้าแชมป์ บอลข่าน คัพ ใน ค.ศ. 1977 ปานาซีไนโกสเป็นสมาชิกของ สมาคมสโมสรฟุตบอลยุโรป ต่อมาทางสโมสรประสบปัญหาทางการเงินจนทำให้ถูกตัดสิทธิ์จากการแข่งขันฟุตบอลถ้วยยุโรปและเกือบถูกปรับตกชั้นจากลีกสูงสุดทำให้กลุ่มทุนภายใต้การนำของนายไพโรจน์ เปี่ยมพงษ์สานต์ นักธุรกิจชาวไทยได้เข้าควบรวมกิจการสโมสร โดยคาดว่าธุรกรรมทั้งหมดจะเสร็จสมบูรณ์ในวันที่ 30 มิถุนายน ค.ศ. 2018</doc>
