<doc id="32417" url="https://th.wikipedia.org/wiki?curid=32417" title="แขวงพิเศษของโตเกียว">แขวงพิเศษของโตเกียว แขวงพิเศษ () เป็นเขตการปกครองระดับเทศบาลในมหานครโตเกียวซึ่งมีอยู่ทั้งหมด 23 แขวง โดยในอดีตถือเป็นส่วนของเมืองโตเกียว อันเป็นเมืองเอกของจังหวัดโตเกียว (東京府 โตเกียว-ฟุ) ต่อมาในปีค.ศ. 1943 ได้มีการจัดตั้งจังหวัดโตเกียวขึ้นเป็นเขตปกครองรูปแบบพิเศษ และมีการแบ่งเมืองโตเกียวออกเป็น 23 แขวง แต่ละเขตมีสิทธิเลือกตั้งผู้ว่าการแขวงและปกครองตัวเองโดยอิสระจากกรุงโตเกียว ตามกฎหมายการปกครองส่วนท้องถิ่นของญี่ปุ่น (地方自治法 ชิโฮ-จิชิ-โฮ) ชาวญี่ปุ่นมักเรียกทั้งแขวงทั้ง 23 อย่างง่ายๆว่า "นิจูซังกุ" (23区)ประวัติ ประวัติ. ก่อนปีค.ศ. 1943 กรุงโตเกียวถือเป็นจังหวัดหนึ่งเทียบเท่ากับจังหวัดอื่นๆ และในจังหวัดโตเกียวก็ประกอบด้วยหลายๆเทศบาล เทศบาลเมืองโตเกียวถือเป็นหนึ่งในนั้นและถือเป็นเมืองเอกของจังหวัดโตเกียว และในเมืองโตเกียวก็แบ่งออกเป็น 35 เขต วันที่ 15 มีนาคม ค.ศ. 1943 มีการยุบเทศบาลเมืองโตเกียว จังหวัดโตเกียวถูกยกฐานะเป็นมหานครโตเกียว ทั้ง 35 เขตถูกโอนไปขึ้นตรงกับศาลาว่าการมหานครโตเกียว วันที่ 15 มีนาคม ค.ศ. 1947 จากเดิมที่เมืองโตเกียวมี 35 เขต ถึงแบ่งใหม่ให้เป็น 22 เขต วันที่ 3 พฤษภาคม ค.ศ. 1947 ได้มีการประกาศใช้กฎหมายการปกครองส่วนท้องถิ่นของญี่ปุ่น เป็นผลให้เขตทั้ง 22 เขตเดิม ยกฐานะขึ้นเป็นแขวงพิเศษของมหานครโตเกียว วันที่ 1 สิงหาคม ค.ศ. 1947 ได้มีการประกาศให้แขวงเนะริมะ เป็นแขวงการปกครองพิเศษที่ 23 ของกรุงโตเกียว ตั้งแต่ทศวรรษที่ 1970 เป็นต้นมา แขวงพิเศษของกรุงโตเกียวได้รับอำนาจบริหารที่อิสระกว่าเทศบาลในจังหวัดอื่นๆ แต่ละเขตสามารถเลือกผู้ว่าการแขวง (区長 kuchō) และสภาเขต (区議会 kugikai) ของแขวงตัวเองได้ ในค.ศ. 2000 รัฐสภาของญี่ปุ่นได้มอบอำนาจการปกครองส่วนท้องถิ่น (地方公共団体 ชิโฮ โคเกียว ดันไต) ให้เขตการปกครองพิเศษทั้ง 23 แขวงของกรุงโตเกียว ส่งผลให้แต่ละเขต (区 กุ) มีฐานะเทียบเท่ากับเมือง (市 ชิ) แขวงพิเศษต่างๆ มีขนาดต่างกันตั้งแต่ 10-60 ตารางกิโลเมตร และจำนวนประชากรก็ต่างกันตั้งแต่ 40,000-830,000 คน บางเขตมีเกาะที่มนุษย์สร้างขึ้นโดยการถมทะเล เขตที่มีประชากรมากที่สุดคือเขตเซะตะงะยะ (世田谷区 Setagaya-ku) และเขตที่มีขนาดใหญ่ที่สุดคือเขตโอตะ จำนวนประชากรของแขวงพิเศษทั้ง 23 แขวงของกรุงโตเกียวจากการสำรวจจำนวนประชากรเมื่อวันที่ 1 ตุลาคม ค.ศ. 2005 มีจำนวน 8,483,140 คน คิดเป็น 2 ใน 3 ของประชากรของกรุงโตเกียว และ 1 ใน 4 ของประชาการในเขตโตเกียวและปริมณฑล (首都圏 ชุโตเก็ง) มีความหนาแน่นประชากร 13,800 คนต่อตารางกิโลเมตร รายชื่อแขวงพิเศษ (เรียงลำดับตามตัวอักษรโรมัน) รายชื่อแขวงพิเศษ (เรียงลำดับตามตัวอักษรโรมัน). *จำนวนประชากร ณ เดือนมิถุนายน ค.ศ. 2007สถานที่ที่มีชื่อเสียง สถานที่ที่มีชื่อเสียง. สถานที่ที่มีชื่อเสียงในย่านต่างๆเขตการปกครองพิเศษทั้ง 23 แขวงมีดังต่อไปนี้- อะคะสะกะ (赤坂 Akasaka) : อยู่ในเขตมินะโตะ (港区 Minato-ku) เป็นย่านที่มีภัตตาคารร้านอาหาร สถานบันเทิง และโรงแรมมากมาย นอกจากนี้ยังมีถนนคนเดินเล็กๆ ให้ได้สัมผัสชีวิตชาวโตเกียวท้องถิ่น ตั้งอยู่ติดกับเขตรปปงงิ และอะโอะยะมะ- อากิฮาบาระ (秋葉原 Akihabara) : อยู่เขตไทโต (台東区 Taitō-ku) และเขตชิโยะดะ (千代田区 Chiyoda-ku) เป็นย่านที่เต็มไปด้วยร้านขายสินค้าอิเล็กทรอนิกส์ คอมพิวเตอร์ เกม การ์ตูน และของเล่น- อะโอะยะมะ (青山 Aoyama) : อยู่ทางตะวันออกเฉียงเหนือของเขตมินะโตะ (港区 Minato-ku) เป็นย่านที่พักอาศัยของผู้มีฐานะ รวมทั้งมีสวนสาธารณะ ร้านอาหารนานาชาติ ร้านกาแฟทันสมัย สถานีรถไฟใต้ดินโอะโมะเตะซันโด (表参道駅 Omotesandō-eki) และสุสานอะโอะยะมะ (青山霊園 Aoyama reien) อันใหญ่โตด้วย- กินซะ (銀座Ginza) และ ยูระกุโช (有楽町 Yūrakuchō) : ย่านกินซะอยู่ในเขตชูโอ (中央区 Chūō-ku) ส่วนย่านยูระกุโชอยุ่ในเขตชิโยะดะ (千代田区 Chiyoda-ku) ทั้งสองย่านนี้เป็นย่านศูนย์การค้าและแหล่งบันเทิง มีห้างสรรพสินค้าที่ขายสินค้าหรูหรา โรงภาพยนตร์ และโรงละคร- ฮะระจุกุ (原宿 Harajuku) : อยู่ในเขตชิบุยะ (渋谷区 Shibuya-ku) เป็นแหล่งรวมวัยรุ่นที่มีชื่อเสียงของญี่ปุ่น- อิเกะบุกุโระ (池袋 Ikebukuro) : อยู่ในเขตโทะชิมะ (豊島区 Toshima-ku) เป็นย่านที่มีชุมทางรถไฟและรถไฟใต้ดินที่จอแจที่สุดของตอนเหนือของโตเกียว มีศูนย์การค้าขนาดใหญ่ชื่อซันชายน์ซิตี (Sunshine City)- จิมโบโช (神保町 Jinbōchō) : อยู่ในเขตชิโยะดะ (千代田区 Chiyoda-ku) เป็นย่านที่เต็มไปด้วยร้านหนังสือมือสอง สำนักพิมพ์ และร้านขายของเก่ามากมาย- มะรุโนะอุชิ (丸の内 Marunouchi) และโอเตะมะชิ (大手町 Ōtemachi) : อยู่ในเขตชิโยะดะ (千代田区 Chiyoda-ku) อยู่ติดกับสถานีรถไฟโตเกียว (東京駅 Tōkyō-eki) และพระราชวังหลวง (皇居 Kōkyo) เป็นย่านศูนย์กลางเศรษฐกิจและการเงินของโตเกียว เต็มไปด้วยอาคารสูงเสียดฟ้ามากมาย ที่เป็นที่ตั้งของสำนักงานใหญ่ของธนาคารหลายธนาคาร และสำนักงานของบริษัทใหญ่ๆ นอกจากนี้ยังมีศูนย์การค้าและแหล่งบันเทิงด้วย- นะงะตะโช (永田町 Nagata-chō) : อยู่ในเขตชิโยะดะ (千代田区 Chiyoda-ku) เป็นย่านที่เป็นหัวใจของการปกครองของญี่ปุ่น เนื่องจากเป็นที่ตั้งของอาคารรัฐสภาแห่งญี่ปุ่น ที่ทำการของกระทรวงและพรรคการเมืองต่างๆ- โอะไดบะ (お台場 Odaiba) : อยู่ในเขตโคโต (江東区 Kōtō-ku) และเขตชินะงะวะ (品川区 Shinagawa-ku) เป็นเกาะที่มนุษย์สร้างขึ้นจากการถมทะเล เป็นแหล่งศูนย์การค้าและบันเทิงที่กำลังได้รับความนิยม- โอะโมะเตะซันโด (表参道 Omotesandō) : อยู่ในเขตมินะโตะ (港区 Minato-ku) และเขตชิบุยะ (渋谷区 Shibuya-ku) เป็นย่านที่มีร้านสินค้ายี่ห้อหรูหราตั้งเรียงรายตลอดถนน- รปปงงิ (六本木 Roppongi) : อยู่ในเขตมินะโตะ (港区 Minato-ku) เป็นย่านที่เป็นที่ตั้งของสถานทูตของหลายประเทศ จึงทำให้ชาวต่างชาติรวมตัวอยู่ในย่านนี้จำนวนมาก นอกจากนี้ยังเป็นย่านที่มีสถานบันเทิงยามค่ำคืนอยู่มากมาย และยังเป็นที่ตั้งของอาคารรปปงงิฮิลส์ ซึ่งเป็นอาคารขนาดใหญ่ที่มีทั้งสำนักงาน ศูนย์การค้า และสถานบันเทิง- เรียวโงกุ (両国 Ryōgoku) : อยู่ในเขตสุมิดะ (墨田区 Sumida-ku) เป็นศูนย์กลางของซูโม่ของโลก เนื่องจากเป็นที่ตั้งของเรียวโงกุ โคกุงิกัง (両国国技館 Ryōgoku Kokugi-kan) ซึ่งเป็นสนามซูโม่ที่มีชื่อเสียงที่สุดของญี่ปุ่น และมีสำนักซูโม่หรือเฮยะ (部屋 heya) ตั้งอยู่มากมาย- ชิบุยะ (渋谷区 Shibuya-ku) : เป็นเขตศูนย์รวมห้างสรรพสินค้า แฟชั่น สถานบันเทิงยามราตรี และเป็นแหล่งวัยรุ่นที่มีเชื่อเสียงมานาน- ชินะงะวะ (品川区 Shinagawa-ku) : เป็นที่ตั้งของสถานชินะงะวะ ทางด้านตะวันตกของสถานีมีโรงแรมขนาดใหญ่มากมาย ส่วนทางด้านตะวันออกที่เคยเงียบเหงา ปัจจุบันถูกพัฒนาให้เป็นศูนย์กลางธุรกิจแห่งใหม่ของโตเกียว- ชิมบะชิ (新橋 Shinbashi) : อยู่ในเขตมินะโตะ (港区 Minato-ku) เป็นย่านที่เคยเงียบเหงาแต่กลับคึกคักอีกครั้ง เนื่องจากเป็นประตูสู่ย่านโอะไดบะและย่านตึกสูงชิโอะโดะเมะ (汐留 Shiodome)- ชินจุกุ (新宿区 Shinjuku-ku) : เป็นเขตตึกสูงยุคแรกๆของโตเกียวตั้งแต่ทศวรรษที่ 1970 เป็นที่ตั้งของห้างสรรพสินค้า ร้านขายเครื่องใช้ไฟฟ้า และโรงแรมหลายแห่ง รวมถึงเป็นที่ตั้งของอาคารศาลาว่าการกรุงโตเกียว (東京都庁舎 Tōkyō Tochōsha) มีสถานีชินจุกุ (新宿駅 Shinjuku-eki) อันเป็นสถานีที่มีคนสัญจรผ่านประมาณสามล้านคนต่อวัน ถือเป็นสถานีรถไฟที่คับคั่งที่สุดในโลก ทางด้านตะวันออกของสถานีชินจุกุ เป็นย่านคะบุกิโช (歌舞伎町 Kabukichō) ซึ่งเป็นย่านสถานเริงรมณ์ยามราตรี- อุเอะโนะ (上野 Ueno) : อยู่ในเขตไทโต (台東区 Taitō-ku) เป็นที่ตั้งของสถานีรถไฟอุเอะโนะ (上野駅 Ueno-Eki) อันเป็นชุมทางของรถไฟที่จะไปทางด้านเหนือของโตเกียว หน้าสถานีมีตลาดอะเมะโยะโกะ (アメ横) ด้านข้างสถานีมีสวนอุเอะโนะ (上野公園) สวนสัตว์อุเอะโนะ (恩賜上野動物園 อนชิ อุเอะโนะ โดบุสึเอ็ง) และพิพิธภัณฑสถานแห่งชาติหลายแห่ง ในฤดูใบไม้ผล สวนอุเอะโนะและบึงชิโนะบะซุ (不忍池 ชิโนะบะซุ โนะ อิเกะ) ที่อยู่ข้างๆจะกลายเป็นสถานที่ชมดอกซากุระ หรือ ฮะนะมิ (花見) ที่มีผู้คนคับคั่ง</doc>
