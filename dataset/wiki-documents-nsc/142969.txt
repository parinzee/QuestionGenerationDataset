<doc id="142969" url="https://th.wikipedia.org/wiki?curid=142969" title="อิงคลิงส์">อิงคลิงส์ อิงคลิงส์ () เป็นชื่อกลุ่มสังสรรค์ทางด้านวรรณกรรมอย่างไม่เป็นทางการในมหาวิทยาลัยอ๊อกซฟอร์ด ประเทศอังกฤษ ในระหว่างช่วงทศวรรษ 1930 ถึง 1960 สมาชิกส่วนใหญ่เป็นอาจารย์หรือนักวิชาการในมหาวิทยาลัย ในจำนวนนี้มีสมาชิกคนสำคัญได้แก่ เจ. อาร์. อาร์. โทลคีน (Tollers), ซี. เอส. ลิวอิส (Jack), โอเวน บาร์ฟิลด์, ชาร์ลส วิลเลียมส์, คริสโตเฟอร์ โทลคีน (ลูกชายของเจ. อาร์. อาร์. โทลคีน), วอร์เรน ลิวอิส (วอร์นี่ - พี่ชายของ ซี. เอส. ลิวอิส), โรเจอร์ แลนเซลีน กรีน, อดัม ฟ็อกซ์, ฮิวโก ดีสัน, โรเบิร์ต ฮาวาร์ด, เจ. เอ. ดับเบิลยู. เบนเนตต์, ลอร์ดเดวิด เซซิล และ เนวิลล์ ค็อกฮิลล์ นอกเหนือจากนี้เป็นสมาชิกที่ไม่ใช่ได้เข้าร่วมการประชุมบ่อยนัก เช่น เพอร์ซี เบตส์, ชาร์ลส เลสลี่ เรนน์, คอลิน ฮาร์ดี, เจมส์ ดันดัส-แกรนต์, จอห์น เวน, อาร์. บี. แม็คคัลลัม, เกอร์เวส แมธิว และ ซี. อี. สตีเฟนส์ เป็นต้น นอกจากนี้นักเขียน อี. อาร์. เอดดิสัน ก็เคยเข้าร่วมการประชุมตามคำเชิญของ ซี. เอส. ลิวอิส อิงคลิงส์ สนับสนุนให้อ่านออกเสียงงานเขียนของสมาชิก และส่งเสริมงานวรรณกรรมโดยเฉพาะงานแฟนตาซี งานเขียนของโทลคีนเช่น เดอะลอร์ดออฟเดอะริงส์ หรืองานของลิวอิส เช่น Out of the Silent Planet หรืองานของวิลเลียมส์ All Hallows' Eve เป็นงานเขียนที่ได้อ่านในที่สมาคมยุคแรกๆ นิยายเรื่องหนึ่งของโทลคีนที่ยังแต่งไม่จบ The Notion Club Papers ก็สร้างขึ้นโดยมีแรงบันดาลใจมาจากกลุ่มอิงคลิงส์นี้ การประชุมสังสรรค์ของกลุ่มอิงคลิงส์เป็นไปอย่างสนุกสนานไม่เป็นทางการ เช่นบางครั้ง ก็มีการแข่งขันกันว่า ใครจะสามารถอ่านบทกวีของ Amanda McKittrick Ros ได้นานที่สุดโดยไม่หัวเราะออกมาเสียก่อน เป็นต้น</doc>
