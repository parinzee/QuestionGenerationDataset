<doc id="865910" url="https://th.wikipedia.org/wiki?curid=865910" title="โรงเรียนมัธยมวัดศรีจันทร์ประดิษฐ์">โรงเรียนมัธยมวัดศรีจันทร์ประดิษฐ์ โรงเรียนมัธยมวัดศรีจันทร์ประดิษฐ์ (, อักษรย่อ: ศ.ป., S.P.) เป็นโรงเรียนรัฐบาล ในสังกัดสำนักงานเขตพื้นที่การศึกษามัธยมศึกษา เขต 6 (ฉะเชิงเทรา สมุทรปราการ) ตั้งอยู่บริเวณถนนสุขุมวิท หมู่ที่2 ตำบลท้ายบ้านใหม่ อำเภอเมืองสมุทรปราการ จังหวัดสมุทรปราการ เปิดสอนในระดับชั้นมัธยมศึกษาตอนต้นและตอนปลายแบบสหศึกษาประวัติ ประวัติ. เมื่อวันอังคารที่ 8 มีนาคม พ.ศ. 2509 สมเด็จพระนางเจ้าสิริกิติ์ พระบรมราชินีนาถ พร้อมด้วยสมเด็จพระเจ้าลูกเธอเจ้าฟ้าจุฬาภรณวลัยลักษณ์ อัครราชกุมารี ทั้งสองพระองค์เสด็จทางชลมารคโดยเรือพระที่นั่ง เลียบตามชายฝั่งแม่น้ำเจ้าพระยา เมื่อมาถึงตำบลบางปูใหม่ บริเวณหมู่บ้านคลองคอต่อทอดพระเนตรเห็นเรือประมงแล่นเข้าคลอง จึงเสด็จฯ ตามเรือประมงไปจนสุดคลองซึ่งไปสิ้นสุดที่ถนนสุขุมวิท (สายเก่า) ริมฝั่งคลองทั้งสองข้างมีหมู่บ้านของชาวประมงอาศัยอยู่ ชาวบ้านส่วนใหญ่มีฐานะยากจน เมื่อชาวบ้านทราบว่า สมเด็จพระนางเจ้าสิริกิติ์ พระบรมราชินีนาถ เสด็จฯ มาต่างก็พากันไปเฝ้าฯ และทูลเกล้าฯ ถวายสิ่งของตามแต่ที่จะหามาได้ เช่น กุ้ง ปู ปลา หอย เป็นต้น สมเด็จพระนางเจ้าสิริกิติ์ พระบรมราชินีนาถ มีพระราชเสาวนีย์ถามชาวบ้านถึงเรื่องวัดศรีจันทร์ประดิษฐ์ และโรงเรียนในหมู่บ้านนี้ ชาวบ้านจึงกราบบังคมทูลขอให้ทรงสร้างโรงเรียนมัธยมศึกษาขึ้นในหมู่บ้านเพราะขณะนี้มีแต่โรงเรียนประถมศึกษา สมเด็จพระนางเจ้าสิริกิติ์ พระบรมราชินีนาถ มีพระราชเสาวนีย์ว่าจะนำความกราบบังคมทูล พระบาทสมเด็จพระเจ้าอยู่หัว เพื่อขอพระราชทานให้จัดสร้างโรงเรียนมัธยมศึกษาขึ้นเพื่อสงเคราะห์เด็กขัดสนขึ้นจนเป็นโรงเรียนมัธยมวัดศรีจันทร์ประดิษฐ์ในปัจจุบัน</doc>
