<doc id="77300" url="https://th.wikipedia.org/wiki?curid=77300" title="วัดกิงกะกุ">วัดกิงกะกุ วัดกิงกะกุ () หรือชื่ออย่างเป็นทางการคือ วัดจิโช () เป็นวัดในเขตซะเกียว นครเคียวโตะ สร้างขึ้นโดยโชกุนอะชิกะงะ โยะชิมะซะ ในสมัยยุคมุโระมะชิเมื่อ พ.ศ. 2017 เพื่อเป็นอนุสรณ์แสดงอำนาจและความยิ่งใหญ่ของตระกูล โดยเลียนแบบจากวัดคิงกะกุที่สร้างโดยโชกุนอะชิกะงะ โยะชิมิสึ ผู้เป็นปู่ ศาลาคันนนเป็นอาคารหลักของวัด มักเรียกกันว่า ศาลาเงิน (กิงกะกุ) เนื่องมาจากเมื่อครั้งแรกสร้าง โยะชิมะซะมีความตั้งใจว่าจะใช้แผ่นเงินแท้ปิดหุ้มผนังด้านนอกศาลา แต่ระหว่างนั้นได้เกิดสงครามโอนินขึ้น การก่อสร้างจึงหยุดชะงักลงโดยไม่มีการปิดหุ้มแผ่นเงิน ปัจจุบันวัดนี้ได้เปลี่ยนจากสัญลักษณ์ของอำนาจของโชกุน กลายเป็นสัญลักษณ์แห่งความบริสุทธิ์และความอดกลั้น เมื่อแรกเริ่มนั้น วัดกิงกะกุสร้างขึ้นเพื่อเป็นสถานที่พักผ่อนและปลีกวิเวกของโชกุน ในระหว่างที่โยะชิมะซะดำรงตำแหน่งโชกุน เขาได้สร้างสรรค์วัฒนธรรมใหม่ขึ้นมา ซึ่งต่อมาเป็นที่รู้จักกันว่าในชื่อ Higashiyama Bunka หรือวัฒธรรมแห่งขุนเขาตะวันออก กล่าวกันว่า เมื่อสงครามโอนินทวีความรุนแรงมากขึ้น โยะชิมะซะได้มาหลบซ่อนตัวอยู่ที่ศาลาเงินแห่งนี้ เขาได้พักผ่อนและชื่นชมกับความสงบและความสวยงามของสวนในบริเวณศาลา ในขณะที่นครเคียวโตะกำลังถูกเพลิงเผาผลาญ ต่อมาใน พ.ศ. 2028 โยะชิมะซะได้อุปสมบทเป็นพระภิกษุในนิกายเซน และหลังจากเขาเสียชีวิตลง ศาลาเงินและบริเวณโดยรอบได้ถูกปรับเปลี่ยนเป็นวัดพุทธ โดยใช้ชื่อว่า "วัดจิโช" ซึ่งปัจจุบันเหลือเพียงศาลาเงินที่ยังคงตั้งอยู่ บริเวณรอบ ๆ ศาลาเงิน มีพื้นดินที่มีมอสหลากหลายชนิดขึ้นปกคลุม และมีสวนแบบญี่ปุ่น ซึ่งออกแบบโดยโซะอะมิ ศิลปินนักจัดสวนชื่อดัง โดยเฉพาะสวนหินและทรายที่มีชื่อเสียงมาก โดยมีกองทรายที่กล่าวกันว่าเป็นสัญลักษณ์แทนภูเขาไฟฟูจิตั้งอยู่ในสวน วัดกิงกะกุได้รับการขึ้นทะเบียนเป็นมรดกโลก โดยเป็นส่วนหนึ่งของอนุสรณ์สถานทางประวัติศาสตร์เคียวโตะโบราณ</doc>
