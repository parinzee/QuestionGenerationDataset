<doc id="861323" url="https://th.wikipedia.org/wiki?curid=861323" title="โค ยง-ฮี">โค ยง-ฮี โค ยง-ฮี (; 26 มิถุนายน พ.ศ. 2480 – 24 พฤษภาคม พ.ศ. 2547) อาจปรากฏในชื่อ โค ย็อง-ฮี (; ) หรือ โค ย็อง-จา (; ) เป็นอดีตอนุภริยาของคิม จ็อง-อิล อดีตผู้นำเกาหลีเหนือ และเป็นมารดาของคิม จ็อง-อึน ผู้นำเกาหลีเหนือคนปัจจุบัน คิม จ็อง-อิลมักจะเรียกเธออย่างญี่ปุ่นว่า อายูมี (, ) ทั้งนี้เธอเป็นชาวเกาหลีไซนิชิรุ่นที่สองที่เกิดในโอซากะ ประเทศญี่ปุ่น ในประเทศเกาหลีเหนือเธอได้รับการเทิดทูนในตำแหน่ง "มารดาที่น่าเคารพ ผู้ซื่อสัตย์และภักดีภายใต้การบังคับบัญชาของท่านผู้นำอันเป็นที่รัก" (The Respected Mother who is the Most Faithful and Loyal 'Subject' to the Dear Leader Comrade Supreme Commander) หรือ "แม่แห่งเปียงยาง" (The Mother of Pyongyang) และ "มารดาของจอมทัพเกาหลีผู้ยิ่งใหญ่" (The Mother of Great Songun Korea)ประวัติ ประวัติ. โค ยง-ฮีเกิดที่เขตอิกูโนะ เมืองโอซากะ ประเทศญี่ปุ่น มีบิดาเป็นชาวเกาหลี ส่วนมารดาเป็นชาวญี่ปุ่น ข้อมูลจากสูติบัตรระบุว่าเธอเกิดเมื่อวันที่ 26 มิถุนายน พ.ศ. 2480 มีชื่อเดิมว่า ทากาดะ ฮิเมะ (Takada Hime) บิดาชื่อโค กย็อน-แท็ก (; ) อดีตทหารญี่ปุ่นชาวเกาหลีที่ย้ายเข้าญี่ปุ่นเพื่อทำงานในโรงงานตัดเย็บเสื้อผ้าที่ดำเนินกิจการโดยกระทรวงสงครามของญี่ปุ่น เธอมีพี่น้องทั้งหมดสี่คน ต่อมาเธอและครอบครัวได้ย้ายไปอยู่ประเทศเกาหลีเหนือราวเดือนพฤษภาคม พ.ศ. 2504-2505 ที่เกิดขึ้นจากโครงการส่งบุคคลกลับประเทศเดิม ราวปี พ.ศ. 2513 เธอเข้าเป็นนักเต้นประจำคณะละครศิลป์มันซูแด (; ) ในเปียงยาง โค ยง-ฮีพบกับคิม จ็อง-อิลครั้งแรกเมื่อปี พ.ศ. 2515 หลังจากนั้นเธอให้กำเนิดบุตรชายคนแรกคือคิม จ็อง-ช็อล (; ) เมื่อปี พ.ศ. 2524 หลังจากนั้นสามปีจึงให้กำเนิดบุตรชายคนที่สองคิม จ็อง-อึน (; ) เมื่อปี พ.ศ. 2527 และบุตรคนที่สามคือคิม ยอ-จ็อง (; ) ที่เคยปรากฏว่าอายุ 23 ปีเมื่อปี พ.ศ. 2555 แต่ต่อมาให้ข้อมูลว่าบุตรสาวคนเล็กนี้เกิดเมื่อปี พ.ศ. 2530 จากการสืบเสาะของเอกอัครราชทูตสหรัฐประจำกรุงเบิร์น ประเทศสวิตเซอร์แลนด์ พบว่าโค ยง-ซุกน้องสาวคนหนึ่งของโค ยง-ฮีคอยดูแลคิม จ็อง-อึนเมื่อคราวที่เขายังศึกษาในประเทศนั้น แต่หน่วยข่าวกรองเกาหลีใต้ให้ข้อมูลว่าทางการสหรัฐได้เตรียมพาโค ยง-ซุกออกจากประเทศโดยไม่ปรึกษากับทางการเกาหลีใต้ วันที่ 27 สิงหาคม พ.ศ. 2547 มีรายงานจากแหล่งข่าวต่าง ๆ รายงานว่าโค ยง-ฮีเสียชีวิตที่ปารีสด้วยโรคมะเร็งเต้านม บางแห่งรายงานว่าเธอทำการรักษาที่ปารีสในฤดูใบไม้ผลิปีนั้น ก่อนเดินทางกลับเปียงยางและมีอาการโคม่าและเสียชีวิตในเดือนสิงหาคมปีนั้น ในปี พ.ศ. 2555 คิม จ็อง-อึนสร้างสุสานอุทิศแด่มารดาบนภูเขาแทซ็อง</doc>
