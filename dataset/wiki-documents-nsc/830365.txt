<doc id="830365" url="https://th.wikipedia.org/wiki?curid=830365" title="บันทึกการประชุมฮอสส์บาค">บันทึกการประชุมฮอสส์บาค บันทึกการประชุมฮอสส์บาค () คือบันทึกสรุปการประชุมเมื่อวันที่ 5 พฤศจิกายน ค.ศ. 1937 ระหว่างเผด็จการนาซีเยอรมัน อดอล์ฟ ฮิตเลอร์ และคณะผู้นำทางการทหารและการต่างประเทศของเขา ซึ่งได้มีการร่างนโยบายการแผ่ขยายอาณาเขตเยอรมนีในอนาคตของฮิตเลอร์ขึ้นมา การประชุมครั้งนี้จึงถือว่าเป็นจุดหักเหในนโยบายการต่างประเทศของฮิตเลอร์ เนื่องจากถือว่าเป็นจุดเริ่มต้นของนโยบายอันสุดโต่งและรุนแรง โดยแผนการณ์แผ่ขยายอาณาเขตในทวีปยุโรปถูกร่างขึ้นมาอย่างคร่าว ๆ ทั้งนี้ในบันทึกการประชุมดังกล่าวระบุว่าฮิตเลอร์ไม่ต้องการทำสงครามกับสหราชอาณาจักรและฝรั่งเศสในปี ค.ศ. 1939 เพียงแต่ต้องการทำสงครามปล้นสะดมขนาดย่อม ๆ เพื่อช่วยพยุงเศรษฐกิจอันฝืดเคืองของเยอรมนีเท่านั้น บันทึกการประชุมนี้ถูกตั้งชื่อตามผู้เก็บรักษาการประชุมและนายทหารคนสนิทของฮิตเลอร์ นายพลเคาท์ฟรีดริช ฮอสส์บาค ซึ่งนอกจากนายพลฮอสส์บาคแล้ว ผู้เข้าร่วมประชุมในครั้งนี้ได้แก่ รัฐมนตรีกระทรวงการต่างประเทศ บารอนคอนชตันทิน ฟอน นอยรัท, รัฐมนตรีกระทรวงกลาโหม จอมพลแวร์เนอร์ ฟอน บลอมแบร์ก, ผู้บัญชาการกองทัพบก (เฮร์) นายพลแวร์เนอร์ ฟอน ฟริทช์, ผู้บัญชาการกองทัพเรือ (ครีกซมารีเนอ) พลเรือเอกเอริช แรดเดอร์ และผู้บัญชาการกองทัพอากาศ (ลุฟท์วัฟเฟอ) จอมพลแฮร์มันน์ เกอริง</doc>
