<doc id="814081" url="https://th.wikipedia.org/wiki?curid=814081" title="เจ้าหญิงมารีแห่งออร์เลอ็อง">เจ้าหญิงมารีแห่งออร์เลอ็อง เจ้าหญิงมารีแห่งออร์เลอ็อง () เป็นเจ้าหญิงชาวฝรั่งเศสซึ่งอภิเษกสมรสเข้าสู่พระราชวงศ์เดนมาร์ก เจ้าหญิงมารีแห่งออร์เลอ็องเป็นพระราชธิดาองค์ใหญ่ในรอแบร็ต ดยุกแห่งชาทร์ ที่ประสูติแก่เจ้าหญิงฟร็องซัวแห่งออร์เลอ็อง บิดาของพระนางเป็นโอรสองค์รองในแฟร์ดีนันด์ ฟีลิปป์ ดยุกแห่งออร์เลอ็อง กับดัชเชสเฮเลนาแห่งเมคเลนบูร์ก-ชเวริน เจ้าหญิงมารีแห่งออร์เลอ็องประสูติในช่วงที่รัชสมัยของจักรพรรดินโปเลียนที่ 3 พระนางซึ่งเกิดมาในตระกูลซึ่งเป็นคู่แข่งทางการเมืองกับราชวงศ์โบนาปาร์ต จึงต้องไปเติบโตอยู่ในอังกฤษ ซึ่งครอบครัวของพระนางได้ย้ายไปอังกฤษในปี ค.ศ. 1848 แต่หลังจากราชวงศ์โบนาปาร์ตสิ้นอำนาจ ครอบครัวของพระนางก็ได้ย้ายกลับไปฝรั่งเศสอีกครั้งในปี 1871 หลังจากได้รับพระราชานุญาติจากพระสันตะปาปา เธอก็อภิเษกสมรสกับเจ้าชายวัลเดมาร์แห่งเดนมาร์กในปี ค.ศ. 1885 ซึ่งเป็นพระราชโอรสในพระเจ้าคริสเตียนที่ 9 แห่งเดนมาร์ก และพระสวามีของพระนางยังเป็นพระเชษฐาของจักรพรรดินีมารีเยียแห่งรัสเซียอีกด้วย ซึ่งเจ้าชายวัลเดอร์มาร์ถือเป็นพระสหายคนสนิทของพระบาทสมเด็จพระจุลจอมเกล้าเจ้าอยู่หัว เจ้าหญิงมารีแห่งออร์เลอ็องมีความคิดแบบหัวสมัยใหม่ ทรงเชื่อในความเท่าเทียมทางสังคม แม้ว่าพระองค์จะเป็นเจ้าแต่พระองค์ก็ไม่โปรดพิธีรีตอง มักจะทำองค์ง่ายๆ ทรงโปรดการถ่ายภาพ, วาดภาพ และขี่ม้า พระนางถือเป็นบุคคลที่มีอิทธิพลทางการเมืองในเดนมาร์กและฝรั่งเศส ทรงมีส่วนในการจัดตั้งพันธมิตรฝรั่งเศส-รัสเซียในปี 1894 ตลอดจนสนธิสัญญาสันติภาพฝรั่งเศส-เยอรมันจากความขัดแย้งเรื่องอาณานิคมโมร็อกโก และในปี 1902 ทรงคัดค้านราชสำนักเดนมาร์กในการยกอาณานิคมแดนิชอินดีส์ให้แก่สหรัฐอเมริกา พระนางสิ้นพระชนม์ในวันที่ 4 ธันวาคม ค.ศ. 1909 ในขณะที่พระสวามีและพระโอรสทั้งสามกำลังประทับอยู่ในอินเดียเพื่อรอเดินทางต่อไปยังสยาม</doc>
