<doc id="110304" url="https://th.wikipedia.org/wiki?curid=110304" title="วัยอลวน">วัยอลวน วัยอลวน เป็นภาพยนตร์ไทยที่ออกฉายในปี พ.ศ. 2519 กำกับโดยเปี๊ยก โปสเตอร์ จากบทประพันธ์ของ บุญญรักษ์ นิลวงศ์ เจ้าของเรื่องราวที่เกิดขึ้นจริงๆ ในหนัง ซึ่งรับหน้าที่เป็นผู้ช่วยผู้กำกับด้วย วัยอลวนเป็นภาพยนตร์วัยรุ่นเรื่องแรกๆ ที่เปลี่ยนแนวทางของภาพยนตร์สมัยนั้น ที่พระเอกจะต้องเป็นสุภาพบุรุษหน้าตาดี ร่างกายกำยำ ชำนาญศิลปะการต่อสู้ ผู้กำกับเลือกใช้ไพโรจน์ สังวริบุตร นักแสดงหน้าใหม่รูปร่างผอมเกร็ง ท่าทางยียวนกวนประสาท มารับบทพระเอก การที่ภาพยนตร์เรื่องนี้ฉีกแนวไปจากเรื่องอื่น ทำให้ในระยะแรกภาพยนตร์เรื่องนี้ขายไม่ได้ ไม่มีโรงภาพยนตร์ใดยอมซื้อเรื่องนี้ไปฉาย ประกอบกับช่วงนั้นเพิ่งเกิดความรุนแรงในเหตุการณ์ 6 ตุลาได้ไม่นาน แต่จากการจัดกิจกรรมของผู้ฉาย จัดรอบพิเศษให้กับนักเรียน ทำให้เกิดกระแสบอกต่อ ประกอบกับมีเพลงประกอบที่ได้รับความนิยม คือเพลง สุขาอยู่หนใด น่ารัก ร้องและเล่นกีตาร์โดย ชัยรัตน์ เทียบเทียม ทำให้ภาพยนตร์เรื่องนี้มีรายได้สูงสุด ถึง 8 ล้านบาท และมีการสร้างภาคต่อ คือ รักอุตลุด ฉายในปี พ.ศ. 2520 และ ชื่นชุลมุน ฉายในปี พ.ศ. 2521 จากความนิยมของภาพยนตร์เรื่องนี้ ทำให้ชื่อเล่น ตั้ม และ โอ๋ เป็นที่นิยมมากในสมัยนั้น ในปี พ.ศ. 2530 ได้มีการสร้างเป็นละครโทรทัศน์ ทางช่อง 3 นำแสดงโดย ตฤณ เศรษฐโชค, เพ็ญพิสุทธิ์ คงสมุทร, รัตนาภรณ์ อินทรกำแหง, สมควร กระจ่างศาสตร์ ในปี พ.ศ. 2548 วัยอลวน ได้กลับมาฉายอีกครั้งในเทศกาลภาพยนตร์ Bangkok Film เมื่อวันที่ 17 มกราคม และวันที่ 8 พฤษภาคม และ 13 พฤษภาคม เป็นส่วนหนึ่งของการประชาสัมพันธ์ภาพยนตร์ภาคต่อ ผลงานกำกับโดย ฤทัยวรรณ วงศ์สิรสวัสดิ์ ภาพยนตร์เรื่องนี้ยังเป็นหนี่งในภาพยนตร์ไทย 100 เรื่องที่คนไทยควรดู และหนึ่งในภาพยนตร์ที่ได้รับการขึ้นทะเบียนมรดกภาพยนตร์ของชาติครั้งที่ 3เรื่องย่อ เรื่องย่อ. ตั้ม (ไพโรจน์ สังวริบุตร) เด็กหนุ่มจากจังหวัดเพชรบูรณ์ เข้ากรุงเทพโดยมุ่งมั่นจะสอบเข้าเรียนคณะสถาปัตยกรรมศาสตร์ แต่สอบเข้าไม่ได้ เลยเบนเข็มเข้าเรียนคณะนิติศาสตร์แทน พร้อมกับรับสอนหนังสือพิเศษหารายได้ นายเมศ (สมควร กระจ่างศาสตร์) เจ้าของบ้านที่ตั้มเช่าอยู่ มีลูกสาวอยู่สองคน คือ อ้อ (จิระวดี อิศรางกูร ณ อยุธยา) และ โอ๋ (ลลนา สุลาวัลย์) คุณพ่อหวงลูกสาวมาก คอยกีดกันไอ้หนุ่มจากบ้านนอกต่างๆ นานา เป็นไม้เบื่อไม้เมากันถึงขนาดตั้มประกาศว่า ผมต้องเอาลูกสาวบ้านนี้มาทำเมียให้ได้! เดิมตั้มตั้งใจจะจีบอ้อ นิสิตใหม่จากมหาวิทยาลัยเกษตรศาสตร์เป็นแฟน แต่ต้องมาคอยสอนหนังสือพิเศษให้โอ๋ เด็กสาวแก่นแก้ว ขี้เอาแต่ใจ เมื่อเวลาผ่านไป ด้วยความสนิทสนมและเห็นอกเห็นใจ (ท่ามกลางการกีดกันจากคุณพ่อ) ก็ค่อยๆ พัฒนาไปเป็นความรักนักแสดงนำนักแสดงนำ. - ไพโรจน์ สังวริบุตร รับบท ตั้ม - ลลนา สุลาวัลย์ รับบท โอ๋ - จิระวดี อิศรางกูร ณ อยุธยา รับบท อ้อ - สมควร กระจ่างศาสตร์ รับบท นายเมศ พ่อของอ้อและโอ๋ - สมจิตต์ ทรัพย์สำรวย รับบท คุณแจ่มศรี แม่ของอ้อและโอ๋เพลงประกอบ เพลงประกอบ. ภาพยนตร์ที่เพลงประกอบที่มีชื่อเสียง 2 เพลง คือ- สุขาอยู่หนใด ขับร้องโดย ชัยรัตน์ เทียบเทียม แต่งโดย ปิยะพล เอนกบุณย์ - น่ารัก ขับร้องโดย ชัยรัตน์ และ สุภาภรณ์ เทียบเทียม (น้องสาวของชัยรัตน์) แต่งโดย สุนทรสิงห์ วัชรเสถียร</doc>
