<doc id="397100" url="https://th.wikipedia.org/wiki?curid=397100" title="ฟั่น เหวินฟาง">ฟั่น เหวินฟาง ฟั่น เหวินฟาง (จีนตัวเต็ม: 范雯芳, จีนตัวย่อ: 范文芳, พินอิน: Fàn Wénfāng) หรือ ฟ่าน หว่อง (Fann Wong) เป็นนักแสดง, นางแบบ และนักร้องชาวสิงคโปร์ที่มีชื่อเสียง เกิดเมื่อวันที่ 27 มกราคม ค.ศ. 1971 ในครอบครัวชาวจีนแคะที่มีอาชีพช่างตัดเสื้อผู้ชาย ในวัยเด็กเข้าเรียนพร้อมกับพี่ ๆ น้อง ๆ ด้วยกัน เข้าสู่แวดวงบันเทิงครั้งแรกเมื่ออายุได้ 16 ปี เมื่อปี ค.ศ. 1990 เมื่อเข้าประกวดนางงามสิงคโปร์ และถ่ายแบบแฟชั่นลงปกนิตยสาร Her World หลายชิ้นรวมทั้งโฆษณาของสินค้าหลายยี่ห้อดัง อาทิ ออย ออฟ อูลาน ในปี ค.ศ. 1995 มีชื่อเสียงครั้งแรกจากละครโทรทัศน์เรื่อง มังกรหยก จากนั้นในปี ค.ศ. 1996 ได้รับรางวัล 1 ใน 10 นักแสดงที่มีความสามารถของสิงคโปร์ ในปีเดียวกันนั้น และยังมีผลงานเพลงด้วยอัลบั้มชุด Fanntacy ฟ่าน หว่องจบการศึกษาจากวิทยาลัยการแพทย์ ต่อมาไปเรียนด้านการฝึกเสียงร้องและการแสดงที่เซี่ยงไฮ้ ประเทศจีน และออกอัลบั้มชุด I Live Alone ซึ่งประสบความสำเร็จเป็นอย่างยิ่ง ในปี ค.ศ. 1998 ประสบความสำเร็จอย่างมากทั้งในไต้หวันและจีนแผ่นดินใหญ่จากการรับบท เซียวเหล่งนึ่ง จากละครโทรทัศน์เรื่อง มังกรหยกภาค 2 ออกฉาย พร้อมกับได้ออกอัลบั้มชุด Shopping ซึ่งทำยอดขายได้ดีมาก ปี ค.ศ. 1999 ได้รับรางวัลนักแสดงดาวรุ่งยอดเยี่ยมจากผลงานภาพยนตร์อิสระเรื่อง The Truth About Jane and Sam ทำให้เป็นนักแสดงที่มีผู้ติดตามผลงานทั้งในแนวศิลปะและแนวตลาด ต่อมาในปี ค.ศ. 2001 ได้รับบท เยิ่นอิ๋งอิ๋ง จาก กระบี่เย้ยยุทธจักร ของสิงคโปร์ คู่กับ หม่า จิงเทา นักแสดงชาวไต้หวัน ในปี ค.ศ. 2003 ได้แสดงในภาพยนตร์ฮอลลีวู้ดด้วยการรับบทเป็นน้องสาวของเฉินหลง ในภาพยนตร์ภาคต่อของ Shanghai Noon ในปี ค.ศ. 2000 คือ Shanghai Knights ประกบกับ โอเว่น วิลสัน ซึ่งสามารถคว้ารางวัลเอ็มทีวี มูวี่ อวอร์ดส ในสาขาแสดงบทแอ๊คชั่นยอดเยี่ยมมาครองได้ ในเดือนเมษายน ปี ค.ศ. 2009 สมรสกับหลี หมิงซุ่น ที่ร่วมงานกันมาใน มังกรหยกภาค 2 พร้อมทั้งเดินสายโปรโมตผลงานภาพยนตร์ด้วยกัน คือ The Wedding Game ในประเทศต่าง ๆ รวมถึงที่ประเทศไทยด้วย ก่อนจะกลับไปจัดพิธีฉลองสมรสกันในกลางปีเดียวกันของบ้านเกิดของทั้งสองด้วย</doc>
