<doc id="857301" url="https://th.wikipedia.org/wiki?curid=857301" title="บรีฌิต มาครง">บรีฌิต มาครง บรีฌิต มารี-โกลด มาครง (; สกุลเมื่อแรกเกิด: ทรอเญอ, สกุลเดิม: โอซีแยร์; 13 เมษายน พ.ศ. 2496) เป็นครูสอนระดับมัธยมศึกษาชาวฝรั่งเศส และเป็นภริยาของแอมานุแอล มาครง ประธานาธิบดีแห่งฝรั่งเศส ปัจจุบันเธอสอนวิชาวรรณคดีที่ลีเซแซ็ง-หลุยส์-เดอ-กงซาก (Lycée Saint-Louis-de-Gonzague) โรงเรียนระดับมัธยมศึกษาแห่งหนึ่งในปารีสประวัติ ประวัติ. บรีฌิตเกิดที่อาเมียง เป็นบุตรคนเล็กจากทั้งหมดหกคน ของฌ็อง ทรอเญอ (Jean Trogneux; 2452–2537) กับซีมอน ปูฌอล (Simone Pujol; 2453–2541) ครอบครัวเป็นเจ้าของกิจการช็อกโกแล็ตทรอเญอรุ่นที่ 5 ซึ่งก่อตั้งตั้งแต่ปี พ.ศ. 2415 ในอาเมียง ปัจจุบันเป็นที่รู้จักในชื่อฌ็อง ทรอเญอ (Jean Trogneux) โดยมีฌ็อง-อาแล็กซ็องดร์ ทรอเญอ (Jean-Alexandre Trogneux) ผู้เป็นหลานของเธอดูแลกิจการการทำงาน การทำงาน. ช่วงปี พ.ศ. 2523 บรีฌิตเป็นครูสอนวิชาวรรณกรรมที่กอแลฌลูว์ซี-แบร์เฌ (Collège Lucie-Berger) ในสทราซบูร์ (Strasbourg) ต่อมาช่วงปี พ.ศ. 2533 เธอสอนวิชาภาษาฝรั่งเศสและละตินที่ลีเซลาพรอวีด็องส์ (Lycée la Providence) ซึ่งเป็นโรงเรียนมัธยมศึกษาตอนปลายของคณะเยสุอิตในอาเมียง เธอพบกับแอมานุแอล มาครง ครั้งแรกที่นั่นในฐานะครูกับศิษย์ ซึ่งเธอได้สอนวิชาวรรณกรรมแก่มาครง และยังเป็นผู้รับผิดชอบห้องเรียนของมาครงเสียด้วย ความรักของทั้งคู่ถือว่าต่างวัยกันพอสมควรเพราะเธอและเขาอายุห่างกันถึง 24 ปี 8 เดือน มาครงกล่าวถึงความรักว่า "เป็นความรักที่ลี้ลับ สับสน ซุกซ่อนจากสายตาคนก่อนที่จะเผยตนออกมา"การเมือง การเมือง. บรีฌิตเคยลงแข่งขันเป็นนายกเทศมนตรีเมืองทรูชแตร์แช็ง (Truchtersheim) เมื่อปี พ.ศ. 2532 แต่พ่ายแพ้แก่คู่ชิง และถือเป็นประสบการณ์บนเส้นทางการเมืองเพียงครั้งเดียวของเธอ บรีฌิตมีบทบาทในช่วงการรณรงค์หาเสียงของสามีเป็นอย่างสูง ที่ปรึกษาระดับสูงคนหนึ่งกล่าวว่า "การแสดงตัวตนของเธอคือสิ่งที่สำคัญที่สุดสำหรับเขา" บ้างก็กล่าวกันว่าเธอคือ "หนึ่งในไม่กี่คนที่เขาไว้ใจ" มาครงเคยกล่าวถึงภริยาไว้เมื่อตอนที่เขาได้รับชัยชนะในการเลือกตั้งประธานาธิบดีฝรั่งเศสว่า "จะมีบทบาทเดิมที่เคยมีเสมอมา ผมจะไม่ให้เธออยู่อย่างหลบ ๆ ซ่อน ๆ"ชีวิตส่วนตัว ชีวิตส่วนตัว. บรีฌิตสมรสครั้งแรกกับอ็องเดร-หลุยส์ โอซีแยร์ (André-Louis Auzière) นายธนาคาร เมื่อวันที่ 22 มิถุนายน พ.ศ. 2517 มีบุตรด้วยกันสามคน แต่เดิมครอบครัวอาศัยอยู่ในเมืองทรูชแตร์แช็ง ก่อนย้ายไปอยู่เมืองอาเมียงเมื่อปี พ.ศ. 2534 ภายหลังเธอหย่ากับโอซีแยร์ในปี พ.ศ. 2549 และสมรสกับมาครงในปี พ.ศ. 2550</doc>
