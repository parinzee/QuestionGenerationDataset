<doc id="69421" url="https://th.wikipedia.org/wiki?curid=69421" title="เสริมสุข กษิติประดิษฐ์">เสริมสุข กษิติประดิษฐ์ นายเสริมสุข กษิติประดิษฐ์ นักหนังสือพิมพ์ เป็นอดีตหัวหน้าข่าวสายทหารของหนังสือพิมพ์บางกอกโพสต์ เป็นผู้เขียนรายงานข่าวว่า ผู้เชี่ยวชาญจากสหรัฐอเมริกา ยืนยันว่ารันเวย์ของสนามบินสุวรรณภูมิแตกร้าว ตีพิมพ์ในหนังสือพิมพ์บางกอกโพสต์ ฉบับวันที่ 9 สิงหาคม พ.ศ. 2548 และเป็นข่าวไปทั่วโลก ส่งผลให้กระทรวงคมนาคม ในรัฐบาลทักษิณ ชินวัตร ยื่นฟ้องหมิ่นประมาทหนังสือพิมพ์บางกอกโพสต์ เรียกค่าเสียหายหนึ่งพันล้านบาท โดย พ.ต.ท.ทักษิณ ชินวัตร นายกรัฐมนตรีในขณะนั้น ระบุว่าเป็นการเต้าข่าว ไม่รักชาติ ผลจากการฟ้องร้องของกระทรวงคมนาคม ส่งผลให้ทางหนังสือพิมพ์กดดันให้ นายเสริมสุข ลาออกจากงานพร้อมกับนายชฎิล เทพวัลย์ บรรณาธิการข่าว เพื่อเป็นการรับผิดชอบ กรณีนี้ยังเป็นที่วิพากษ์วิจารณ์ถึงการแทรกแซงสื่อ จากฝ่ายการเมืองในขณะนั้น เสริมสุข กษิติประดิษฐ์ และชฎิล เทพวัลย์ ได้รับการยกย่องจากสมาคมนักข่าวนักหนังสือพิมพ์แห่งประเทศไทย เป็น นักข่าวเกียรติยศ ประจำปี 2549 เนื่องในวันนักข่าว ครั้งที่ 52 เมื่อวันที่ 5 มีนาคม พ.ศ. 2550 ในปัจจุบัน เสริมสุข เป็นบรรณาธิการข่าวการเมืองและความมั่นคง สถานีโทรทัศน์ทีวีไทย และมีชื่อเรียกเล่น ๆ ในแวดวงสื่อมวลชนว่า พี่เป๊ปซี่</doc>
