<doc id="353780" url="https://th.wikipedia.org/wiki?curid=353780" title="เอ็มวี ทอร์ เน็กซัส">เอ็มวี ทอร์ เน็กซัส เอ็มวี ทอร์ เน็กซัส เป็นเรือสินค้าชนิดเทกองอเนกประสงค์ของไทย ที่ลูกเรือถูกกลุ่มคนร้ายคาดว่าเป็นโจรสลัดโซมาเลียจับเป็นตัวประกัน วันที่ 25 ธันวาคม พ.ศ. 2553 สำนักข่าวรอยเตอร์รายงานข้อมูลจากโครงการช่วยเหลือนักเดินเรือประจำภูมิภาคแอฟริกาตะวันออก (เอสเอพี) ว่า ลูกเรือ 27 คนของเรือลำดังกล่าวถูกคนร้ายคาดว่าเป็นโจรสลัดโซมาเลีย 12 คน จับเป็นตัวประกัน โดยผู้อำนวยการเอสเอพี แอนดรูว์ มาวังกูรา เปิดเผยว่า เรือลำดังกล่าวถูกเข้ายึดห่างจากซาลาลาห์ ประเทศโอมาน ไปทางตะวันออก 350 กิโลเมตร ขณะมุ่งหน้าออกจากสหรัฐอาหรับเอมิเรตส์กำลังเดินทางไปยังบังกลาเทศ เอ็มวี ทอร์ เน็กซัส เป็นเรือสินค้าชนิดเทกองอเนกประสงค์ ต่อขึ้นเมื่อปี พ.ศ. 2532 บรรทุกน้ำหนักสูงสุด 20,377 ตัน เป็นของบริษัทโทรีเซนไทย เอเยนต์ซีส์ จำกัด โดยก่อนหน้านี้ ในวันที่ 23 ธันวาคม เรือ "เอ็มวี ทอร์ นอติลุส" ได้ถูกโจรสลัดบุกเข้ายึดเรือพร้อมอาวุธเช่นกัน แต่กัปตันได้รับคำแนะนำจากเรือรบหลวงสิมิลันให้ใช้มาตรการป้องกันโจรสลัด โดยการขับเรือโต้คลื่นและส่ายไปมา จนทำให้โจรสลัดไม่สามารถบุกขึ้นเรือได้การช่วยเหลือ การช่วยเหลือ. เรือลำดังกล่าวอยู่ในระหว่างการประสานขอความช่วยเหลือนับตั้งแต่เวลา 13.30 น. ของวันที่ 24 ธันวาคม โดยพลเรือเอกเถกิงศักดิ์ วังแก้ว เสนาธิการทหารเรือ ระบุว่า หมู่เรือปราบปรามโจรสลัด เรือหลวงสิมิลัน ได้ตรวจสอบเรือลำดังกล่าว ซึ่งในวันที่ 26 ธันวาคม มีรายงานว่า ขณะที่เรือหลวงสิมิลันกำลังติดตามเข้าไปช่วยเหลือลูกเรือ ระหว่างทางได้พบกับเรือต้องสงสัยอาจเป็นเรือแม่ของเรือโจรสลัด สามารถใช้เฮลิคอปเตอร์เข้าสกัด และขึ้นเรือตรวจค้นได้สำเร็จ จนได้ข้อมูลของเรือที่หายไป อย่างไรก็ตาม ขณะพยายามเข้าใกล้เรือเพื่อปฏิบัติการ ได้รับวิทยุคำขู่ว่าหากเข้าใกล้ในระยะ 20 ไมล์ จะทำร้ายลูกเรือ ทำให้เรือหลวงสิมิลันรักษาระยะห่างเฝ้าติดตามต่อไป ขณะนี้โจรสลัดกำลังพยายามนำเรือเข้าสู่ประเทศโซมาเลีย คาดว่าน่าจะถึงในวันที่ 30 ธันวาคม เสนาธิการทหารเรือเชื่อว่าโจรสลัดจะนำเรือที่ยึดมาได้เข้าไปอยู่ในพื้นที่ของโจรสลัด แล้วจึงจะมีการเจรจาเรียกค่าไถ่ ซึ่งไม่เคยปรากฏว่าโจรสลัดโซมาเลียจะทำร้ายตัวประกันที่ผ่านมา วันที่ 28 ธันวาคม พ.ศ. 2553 กษิต ภิรมย์ รัฐมนตรีกระทรวงการต่างประเทศ กล่าวว่า ได้มีการประสานงานติดต่อกับหลายประเทศ โดยมีทหารเรือบนฝั่งบาห์เรนที่ประสานงานประมาณ 10 นาย ยืนยันว่าจะไม่มีการจู่โจมเรือลำดังกล่าวเพื่อความปลอดภัยของลูกเรือ เมื่อวันที่ 29 ธันวาคม พ.ศ. 2553 บริษัทโทรีเซนไทย เอเยนต์ซีส์ จำกัด ได้ออกแถลงการณ์ของบริษัท กรณีเรียกร้องเงินค่าไถ่ให้กับเรือทอร์ เน็กซัส โดยมีเนื้อหาระบุว่าขณะนี้ทางบริษัทยังไม่ได้รับการติดต่อจากโจรสลัดแต่อย่างใด โดยทางผู้ช่วยกรรมการผู้จัดการใหญ่ กลุ่มสายงานธุรกิจขนส่งของบริษัท ได้ระบุว่า "บริษัทพร้อมที่จะเข้าสู่กระบวนการเจรจา เพื่อนำลูกเรือและเรือกลับมาอย่างปลอดภัยให้เร็วที่สุด"</doc>
