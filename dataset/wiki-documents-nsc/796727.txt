<doc id="796727" url="https://th.wikipedia.org/wiki?curid=796727" title="สเปนเซอร์ เพอร์ซิวัล">สเปนเซอร์ เพอร์ซิวัล สเปนเซอร์ เพอร์ซิวัล () เป็นนายกรัฐมนตรีสหราชอาณาจักรตั้งแต่วันที่ 4 ตุลาคม ค.ศ. 1809 จนกระทั่งถูกลอบสังหารในวันที่ 11 พฤษภาคม ค.ศ. 1812 เป็นนายกรัฐมนตรีเพียงคนเดียวในประวัติศาสตร์อังกฤษที่ถูกลอบสังหาร ก่อนหน้าที่จะดำรงตำแหน่งนายกรัฐมนตรี เขาเคยเป็นอัยการสูงสุดแห่งอังกฤษและเวลส์ เพอร์ซิวัลเป็นบุตรคนเล็กของขุนนางชาวไอริช เข้าศึกษาที่โรงเรียนแฮร์โรว์และวิทยาลัยทรินิตีแห่งเคมบริดจ์ หลังจากนั้นก็เข้าศึกษาด้านวิชากฎหมายและฝึกงานเป็นทนายความในมิดแลนด์ จากนั้นในปี ค.ศ. 1796 ก็ได้เป็นที่ปรึกษาด้านกฎหมายในพระองค์ ก่อนที่จะเข้าสู่การเมืองในวัย 33 ปีในฐานะสมาชิกรัฐสภาจากนอร์แทมป์ตัน ซึ่งเขาเป็นนักการเมืองในกลุ่มของวิลเลียม พิตต์ เพอร์ซิวัลอยู่ในฝ่ายต่อต้านนโยบายการเลิกกีดกันชาวคาทอลิกและการปฏิรูปรัฐสภา ในขณะเดียวกันเขาก็สนับสนุนการทำสงครามต่อต้านนโปเลียนและการเลิกค้าทาส นอกจากนี้เขายังเป็นนักการเมืองหัวศีลธรรม เขาต่อต้านการพนัน, การล่าสัตว์, การคบชู้ เขาเป็นคนไม่ค่อยดื่มสุรามากเท่ากับสมาชิกสภาส่วนใหญ่ และเขามักบริจาคทรัพย์สินให้การกุศลอยู่เสมอ</doc>
