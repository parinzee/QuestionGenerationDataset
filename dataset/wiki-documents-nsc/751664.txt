<doc id="751664" url="https://th.wikipedia.org/wiki?curid=751664" title="โคตรคน ทีมเอ็กซ์เพนเดเบิ้ล">โคตรคน ทีมเอ็กซ์เพนเดเบิ้ล โคตรคน ทีมเอ็กซ์เพนเดเบิ้ล () เป็นภาพยนตร์แนวแอ็คชั่นลำดับที่ 2 ในชุด ดิ เอ็กซ์เพ็นเดเบิลส์ กำกับโดยไซมอน เวสต์ ร่วมเขียนบทและแสดงนำโดยซิลเวสเตอร์ สตอลโลน สมทบด้วยเจสัน สเตธัม เจ็ต ลี ดอล์ฟ ลันด์เกรน ชัค นอร์ริส ฌ็อง-โกลด ว็อง ดาม บรูซ วิลลิส อาร์โนลด์ ชวาร์เซเน็กเกอร์ เทอร์รี ครูวส์ แรนดี โคทัวร์และเลียม เฮมส์เวิร์ท ออกฉายในไทยเมื่อวันที่ 16 สิงหาคม 2012เรื่องย่อ เรื่องย่อ. ทีมเอ็กซ์เพ็นเดเบิลส์ นำโดยบาร์นีย์ รอสได้รับภารกิจให้ไปช่วยดร. โจวและเทรนช์ เมาเซอร์ที่เนปาล หยิน หยาง ลูกทีมคนหนึ่งแยกไปเพื่อพาตัวดร. โจวกลับประเทศจีน หลังกลับมาที่นิวออร์ลีนส์ บิลลี เดอะ คิด ลูกทีมคนล่าสุดบอกรอสว่าเขาจะลาออกเพื่อไปใช้ชีวิตกับโซเฟีย แฟนสาว ต่อมามิสเตอร์เชิร์ชบังคับให้รอสรับภารกิจตามหาชิ้นส่วนเครื่องบินที่ตกในแอลเบเนีย ทีมเอ็กเพ็นเดเบิลส์พร้อมด้วยแมกกี ชาน ผู้เชี่ยวชาญเฉพาะทางเดินทางไปแอลเบเนียเพื่อตามหาชิ้นส่วน แต่กลับถูกกลุ่มทหารรับจ้างของฌ็อง วิเลนซุ่มโจมตี วิเลนจับบิลลีเป็นตัวประกันเพื่อแลกกับชิ้นส่วนที่ทีมพบ แต่เมื่อทีมให้ชิ้นส่วน วิเลนกลับฆ่าบิลลีและหลบหนีไป ทีมฝังศพบิลลีและประกาศจะล้างแค้นวิเลน แมกกีบอกทีมว่าชิ้นส่วนที่วิเลนได้ไปคือคอมพิวเตอร์ที่ระบุตำแหน่งพลูโตเนียม 5 ตันในเหมืองร้างของโซเวียต วิเลนตั้งใจจะรวบรวมมันและนำไปขาย ทีมเอ็กซ์เพ็นเดเบิลส์ตามสัญญาณไปที่บัลแกเรีย เช้าวันต่อมา ทีมถูกทหารรับจ้างและรถถังของวิเลนโจมตี แต่บุ๊กเกอร์ เพื่อนเก่าของรอสมาช่วยทัน บุ๊กเกอร์บอกทีมว่าใกล้ ๆ มีหมู่บ้านที่ต่อต้านวิเลนอยู่ก่อนจะแยกไป ในขณะเดียวกัน วิเลนและเฮกเตอร์ ลูกน้องคนสนิทกำลังรวบรวมพลูโตเนียม เมื่อมาถึงหมู่บ้าน ทีมเอ็กซ์เพ็นเดเบิลส์พบกลุ่มผู้หญิงติดอาวุธเพื่อป้องกันตนเองจากพวกวิเลน เนื่องจากวิเลนมักจะพาตัวชาวบ้านไปทำงานที่เหมืองจนเสียชีวิต ต่อมาทีมได้สู้กับทหารรับจ้างของวิเลนอีกครั้ง และใช้เครื่องบินถล่มที่ตั้งของวิเลน ทีมเข้าไปช่วยชาวบ้านในเหมือง แต่ถูกวิเลนระเบิดปิดทางไว้ข้างใน ทีมเอ็กซ์เพ็นเดเบิลส์และชาวบ้านออกจากเหมืองได้หลังมิสเตอร์เชิร์ชและเมาเซอร์มาช่วย ทีมเอ็กซ์เพ็นเดเบิลส์ มิสเตอร์เชิร์ชและเมาเซอร์ตามวิเลนไปที่สนามบินและร่วมกับบุ๊กเกอร์สู้กับทหารรับจ้างของวิเลน คริสต์มาส ลูกทีมคนหนึ่งได้ใช้สนับมือสู้กับเฮกเตอร์จนฝ่ายหลังถูกใบพัดเฮลิคอปเตอร์ตัดคอ ส่วนรอสและวิเลนแยกไปสู้กันตัวต่อตัว ก่อนที่วิเลนจะถูกรอสแทงเสียชีวิต หลังเหตุการณ์ทั้งหมด มิสเตอร์เชิร์ชให้เครื่องบินแก่รอสแทนลำเก่า ก่อนจะแยกไปกับแมกกี เมาเซอร์และบุ๊กเกอร์ ที่ปารีส โซเฟียพบกล่องบรรจุเงินและจดหมายของบิลลี ทีมเอ็กซ์เพ็นเดเบิลส์ขึ้นเครื่องบินและดื่มไว้อาลัยให้บิลลีนักแสดงนักแสดง. - ซิลเวสเตอร์ สตอลโลน รับบท บาร์นีย์ รอส - เจสัน สเตธัม รับบท ลี คริสต์มาส - เจ็ต ลี รับบท หยิน หยาง - ดอล์ฟ ลันด์เกรน รับบท กันเนอร์ เจนเซ่น - ชัค นอร์ริส รับบท บุ๊กเกอร์ - ฌ็อง-โกลด ว็อง ดาม รับบท ฌ็อง วิเลน - บรูซ วิลลิส รับบท มิสเตอร์เชิร์ช - อาร์โนลด์ ชวาร์เซเน็กเกอร์ รับบท เทรนช์ เมาเซอร์ - เทอร์รี ครูวส์ รับบท เฮล ซีซาร์ - แรนดี โคทัวร์ รับบท โทล โรด - เลียม เฮมส์เวิร์ท รับบท บิลลี เดอะ คิด</doc>
