<doc id="338895" url="https://th.wikipedia.org/wiki?curid=338895" title="อะคริสต์มาสแครอล">อะคริสต์มาสแครอล อะ คริสต์มาส แครอล () นวนิยายของชาร์ลส์ ดิคเก้นส์ ตีพิมพ์ครั้งแรกในประเทศอังกฤษเมื่อปี ค.ศ. 1843 อะ คริสต์มาส แครอล เล่าเรื่องราวเกี่ยวกับชายชื่อ เอเบเนเซอร์ สครูจ (Ebenezer Scrooge) นายธนาคารผู้เลือดเย็นและละโมบ ที่ได้รับการมาเยือนจากวิญญาณของเพื่อนเก่า ที่มาเตือนให้ระวังภูติแห่งเทศกาลคริสต์มาส จำนวน 3 ตน ที่จะมาเยือนตัวเขา คือ "ภูติแห่งคริสต์มาสในอดีต" (Ghost of Christmas Past) เป็นภาพชีวิตของสครูจในอดีตเมื่อเริ่มทำงานใหม่ๆ ยังยากจนอยู่แต่ใช้ชีวิตอย่างมีความสุข มีความเอื้ออารีต่อผู้คน, "ภูติแห่งคริสต์มาสในปัจจุบัน" (Ghost of Christmas Present) เป็นภาพชีวิตในปัจจุบันของสครูจ ที่เบียดเบียนผู้คนอย่างเลือดเย็น จนเป็นที่หวาดเกรงและเกลียดชังจากคนรอบข้าง และ "ภูติแห่งคริสต์มาสในอนาคต" (Ghost of Christmas Yet to Come) เป็นภาพของสครูจที่นอนตายอย่างเดียวดาย และถูกหัวขโมยเข้ามารุมทึ้งทรัพย์สมบัติ และหลุมฝังศพ นวนิยายจบลงเมื่อสครูจตื่นขึ้นมาในเช้าวันคริสต์มาส สำนึกตัวได้ว่าชีวิตของเขานั้นขาดความรักและความเห็นอกเห็นใจต่อคนรอบข้าง เขาใช้เวลาที่เหลืออยู่ในวันนั้นไปกับการแบ่งปันให้กับผู้ยากไร้ และกลับไปอยู่กับครอบครัวอย่างมีความสุข ดิคเก้นส์เริ่มแต่งนวนิยายเรื่องนี้ในเดือนตุลาคม ใช้เวลาในการเขียน 6 สัปดาห์ และตีพิมพ์จำหน่ายในช่วงก่อนเทศกาลคริสต์มาส ปี 1843 ในช่วงนั้นอยู่ในช่วงต้นสมัยวิกตอเรีย ที่เริ่มมีการฟื้นฟูเทศกาลคริสต์มาสแบบดั้งเดิม มีการริเริ่มธรรมเนียมต้นคริสต์มาส การส่งของขวัญและบัตรอวยพร นวนิยายได้รับความนิยมเป็นอย่างสูง และถูกนำมาดัดแปลงเป็นละคร ละครเวที และภาพยนตร์หลายครั้ง</doc>
