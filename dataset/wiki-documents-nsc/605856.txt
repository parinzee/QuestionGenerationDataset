<doc id="605856" url="https://th.wikipedia.org/wiki?curid=605856" title="เปรียบ อิน">เปรียบ อิน เปรียบ อิน (Preap In) เป็นนักการเมืองชาวกัมพูชาที่มีบทบาทหลังได้รับเอกราชจากฝรั่งเศส อินเป็นนักการเมืองฝ่ายขวาในกลุ่มเขมรเสรีที่ต่อต้านพระนโรดม สีหนุ เขาเป็นที่รู้จักการพยายามก่อรัฐประหารใน พ.ศ. 2506 ซึ่งถูกจับได้และถูกตัดสินประหารชีวิต อินเกิดเมื่อ พ.ศ. 2481 ที่จังหวัดกำปอต ในครอบครัวชาวนา และมีศักดิ์เป็นหลานของอิน ตัม เขาศึกษาทางด้านวิศวกรรมในพนมเปญ เขาเป็นสมาชิกพรรคประชาธิปไตย ซึ่งเป็นพรรคในยุคก่อนได้รับเอกราช ก่อนจะถูกยุบรวมเข้าในพรรคสังคมของพระนโรดมสีหนุ หลังจากนั้น เขาเข้าร่วมกับขบวนการเขมรเสรี ซึ่งเป็นกลุ่มต่อต้านคอมมิวนิสต์และต่อต้านราชวงศ์ นำโดย เซิง งอกทัญ พื้นที่ปฏิบัติการของเขมรเสรีอยู่ตามชายแดนไทยและเวียดนามใต้ อินถูกกล่าวหาเกี่ยวข้องกับการวางแผนก่อรัฐประหาร ซึ่งเป็นส่วนหนึ่งในการกดดันเขมรเสรีของพระนโรดม สีหนุ อินและ ไซง์ ซาน ถูกจับที่จังหวัดตาแก้วเมื่อ 19 พฤศจิกายน พ.ศ. 2506 หลังจากนั้นถูกนำตัวมายังพนมเปญ และถูกจับขังกรงในที่สาธารณะ ต่อมา ซานถูกปล่อยตัว และนำตัวไปยังสมัชชาแห่งชาติเพื่อสารภาพว่าเขมรเสรีเป็นองค์กรที่ได้รับการสนับสนุนจากซีไอเอ และมีเป้าหมายเพื่อล้มล้างราชบัลลังก์ของพระนโรดม สีหนุ พระนโรดม สีหนุได้ให้สมาชิกสมัชชาตัดสินชะตากรรมของอิน ซึ่งในที่สุด ตัดสินให้ประหารชีวิต การประหารชีวิตโดยการยิงเป้าเกิดขึ้นที่จังหวัดกำปงสะปือในเดือนมกราคม พ.ศ. 2507 การประหารชีวิตถูกบันทึกไว้เป็นภาพยนตร์มีความยาวประมาณ 15 นาที และมีการฉายตามโรงหนังในกัมพูชาเป็นเวลา 1 เดือน ทำให้เปรียบ อินเป็นที่จดจำในฐานะนักการเมืองฝ่ายตรงข้ามของพระนโรดม สีหนุ ฮุน เซน ได้นำภาพยนตร์การประหารชีวิตเปรียบ อินมาฉายอีกหลายครั้งเมื่อต้องการแสดงความไม่เห็นด้วยกับพระนโรดม สีหนุ</doc>
