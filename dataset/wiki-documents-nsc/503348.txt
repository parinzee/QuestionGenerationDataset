<doc id="503348" url="https://th.wikipedia.org/wiki?curid=503348" title="24 ชั่วโมง เลอม็อง">24 ชั่วโมง เลอม็อง 24 ชั่วโมง เลอม็อง (; ) เป็นรายการแข่งขันรถยนต์ที่มีการจัดต่อเนื่องทุกปีมาตั้งแต่ปี ค.ศ. 1923 ใกล้เมืองเลอม็อง เมืองหลวงของจังหวัดซาร์ต แคว้นเปอีเดอลาลัวร์ในประเทศฝรั่งเศส เป็นการแข่งขันที่ทดสอบความทนทานของรถและนักแข่ง โดยต้องขับรถด้วยความเร็วสูงอย่างต่อเนื่องเป็นเวลา 24 ชั่วโมง ต้องมีการบริหารจัดการน้ำมันเชื้อเพลิง ยางรถยนต์และระบบห้ามล้ออย่างมีประสิทธิภาพ โดยรถต้องออกแบบให้รองรับการลดความเร็วอย่างกะทันหันจากความเร็วสูงสุดประมาณ 200 mph (322 km/h) มาอยู่ที่ 65 mph (105 km/h) ความเร็วเฉลี่ยระหว่างการแข่งขันในปัจจุบันอยู่ที่ 225.228 กิโลเมตร/ชั่วโมง (140 ไมล์/ชั่วโมง) การแข่งขันในปัจจุบันจะต้องใช้นักแข่งรถจำนวน 3 คน สลับกันขับขี่ การแข่งขันรายการนี้จัดโดย Automobile Club de l'Ouest (ACO, ชมรมรถยนต์ภาคตะวันตก) ที่สนามแข่งเซอร์กิตเดลาซาร์ต เป็นสนามแข่งความยาว 13.629 กิโลเมตร ที่ประกอบด้วยส่วนหนึ่งของสนามแบบปิด บูกัตติเซอร์กิต และถนนสาธารณะรอบบริเวณนั้น การแข่งขัน 24 ชั่วโมง เลอม็อง เป็นหนึ่งในสามรายการใหญ่ที่เรียกว่า "ทริปเปิลคราวน์" ของรายการแข่งรถ ร่วมกับโมนาโกกรังปรีซ์ และอินดีแอนาโพลิส 500</doc>
