<doc id="425006" url="https://th.wikipedia.org/wiki?curid=425006" title="หมี เสว่">หมี เสว่ หมี เสว่ (; ; นิยมเรียกว่า หมี เซียะ) มีชื่อจริงว่า มิเชล ยิม ไหว่หลิง (嚴慧玲, Michelle Yim Wai-ling) นักแสดงหญิงฮ่องกงที่มีชื่อเสียงโดยเฉพาะในยุคทศวรรษที่ 70 และ 80 มีชื่อเสียงจากการแสดงบทบาท อึ้งย้ง จากละครโทรทัศน์ของซีทีวี เรื่อง มังกรหยก จากบทประพันธ์ของ กิมย้ง เธอเกิดที่เมืองอันฮุย มณฑลกวางตุ้ง มีน้องสาวที่เป็นนักแสดงเช่นกัน ชื่อ ซิดนีย์ ยิม (Sidney Yim, 雪梨) จบมัธยม โรงเรียนคริสต์ เริ่มฝึกฝนการแสดงตั้งแต่ปี ค.ศ. 1969 โดยเข้าโรงเรียนการแสดงของชอว์บราเดอส์ ในปี 1975 เธอเซ็นสัญญาเข้าสังกัดสถานีโทรทัศน์ซีทีวีของฮ่องกง ที่ก่อตั้งขึ้นใหม่ และได้รับบทนำในเรื่อง มังกรหยก 2519 คู่กับ ไป่ เปียว ซึ่งในตอนนั้น ถือได้ว่าเป็นละครโทรทัศน์ที่ประสบความสำเร็จอย่างสูงทั้งในฮ่องกง, ไต้หวัน และ เอเชียตะวันออกเฉียงใต้ (ก่อนที่เวอร์ชัน มังกรหยก (2526) ที่มี องเหม่ยหลิง รับบท อึ้งย้ง จะทำลายเรตติ้ง ประสบความสำเร็จและได้รับความนิยมมากกว่า) หลังจากสถานีโทรทัศน์ซีทีวีเลิกกิจการในปี ค.ศ. 1978 เธอได้แสดงละครโทรทัศน์กำลังภายอีกหลายเรื่องให้กับสถานีโทรทัศน์แห่งเอเชีย เช่น ฤทธิ์หมัดสะท้านบู๊ลิ้ม (Tai Chi Master), นักชกผู้พิชิต (The Legendary Fok), ศึกสองนางพญา (Princess Cheung Ping), ศึกสายเลือด (The Dynasty), แผ่นดินรักแผ่นดินเลือด (The Radical City), จิ๋นซีฮ่องเต้ (The Rise of the Great Wall), 13 ฮ่องเต้ตำนานจักรพรรดิราชวงศ์ชิง (The Rise and Fall of Qing Dynasty) เป็นต้น ทำให้เธอได้รับฉายาว่า "ราชินีภาพยนตร์กำลังภายใน" ระหว่างวันที่ 22-24 กันยายน ค.ศ. 2015 หมี เสว่ และเยิ่น ต๊ะหัว นักแสดงชื่อดังชาวฮ่องกงร่วมสมัยเดียวกัน ได้เดินทางมาประเทศไทย โดยในวันที่ 22 กันยายน ทั้งคู่ได้เข้าสักการะพระพรหมที่ศาลท้าวมหาพรหม แยกราชประสงค์ เพื่อให้นักท่องเที่ยวทั้งจีน, ฮ่องกง และนานาชาติ โดยเฉพาะอย่างยิ่งในตลาดฮ่องกง เกิดความเชื่อมั่นและเดินทางกลับมาเที่ยวประเทศไทยมากขึ้น จากเหตุระเบิดก่อนหน้านั้น โดยไม่ได้เรียกค่าตัว โดยเป็นการประสานจากการท่องเที่ยวแห่งประเทศไทย (ททท.) โดยเฉพาะหมี เสว่ ได้แต่งชุดไทยและรำดอกบัวถวายด้วย</doc>
