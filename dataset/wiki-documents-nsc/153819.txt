<doc id="153819" url="https://th.wikipedia.org/wiki?curid=153819" title="เล็กซ์ ลูเธอร์">เล็กซ์ ลูเธอร์ อเล็กซานเดอร์ โจเซฟ "เล็กซ์" ลูเธอร์ () เป็นตัวละครผู้ร้ายในหนังสือการ์ตูนของดีซีคอมิกส์ โดยเป็นนักวิทยาศาสตร์บ้าคลั่ง เจ้าของอาณาจักรธุรกิจหมื่นล้าน ที่อาฆาตแค้นและเป็นศัตรูของซูเปอร์แมนมาตลอด ตัวละครเล็กซ์ ลูเธอร์ สร้างขึ้นโดยเจอร์รี ซีเกล และโจ ชูสเตอร์ ปรากฏตัวเป็นครั้งแรกในปี ค.ศ. 1940 เป็นศัตรูตัวฉกาจที่คอยจะฆ่าซูเปอร์แมน เพื่อครอบครองโลก ในระยะแรกเจอร์รี ซีเกลกำหนดให้เป็นตัวละครที่มีผมสีแดง ต่อมาในภายหลังได้เกิดความผิดพลาดจากนักวาด ทำให้กลายเป็นตัวละครที่มีศีรษะล้าน และในช่วงทศวรรษ 1960 เจอร์รี ซีเกล ได้ขยายเนื้อเรื่องโดยกำหนดให้เล็กซ์ ลูเธอร์ เป็นเพื่อนรักในวัยเด็กของคลาร์ก เคนต์ ที่ประสบอุบัติเหตุถูกสารเคมีในห้องทดลองที่โรงเรียนไฮสคูลจนทำให้ผมหายไปทั้งศีรษะ และด้วยความเข้าใจผิดจึงทำให้กลายเป็นศัตรูกับคลาร์ก เคนต์มาตั้งแต่นั้น เล็กซ์ ลูเธอร์ได้แต่งงานกับลานา แลงก์ ที่เป็นอดีตแฟนสาวของเคนต์ เล็กซ์ ลูเธอร์ได้รับการจัดอันดับโดยนิตยสารไอจีเอ็น ให้ติดอันดับ 4 ของ "ผู้ร้ายที่ยิ่งใหญ่ที่สุดตลอดกาล" ส่วนจากการจัดอันดับของนิตยสารวิซเซิร์ด ในปี 2006 เล็กซ์ ลูเธอร์ ติดอันดับ 8 เจสซี ไอเซนเบิร์ก สวมบทเป็นเล็กซ์ ลูเธอร์ปรากฏตัวในจักรวาลขยายดีซีในภาพยนตร์ได้แก่แบทแมน ปะทะ ซูเปอร์แมน แสงอรุณแห่งยุติธรรม, จัสติซ ลีก</doc>
