<doc id="110324" url="https://th.wikipedia.org/wiki?curid=110324" title="เลโอนอร์ เจ้าหญิงแห่งอัสตูเรียส">เลโอนอร์ เจ้าหญิงแห่งอัสตูเรียส เลโอนอร์ เจ้าหญิงแห่งอัสตูเรียส (; ประสูติ: 31 ตุลาคม พ.ศ. 2548) เป็นพระราชธิดาพระองค์ใหญ่ในสมเด็จพระราชาธิบดีเฟลีเปที่ 6 แห่งสเปน และสมเด็จพระราชินีเลตีเซียแห่งสเปน ทรงอยู่ในอันดับแรกของลำดับการสืบราชบัลลังก์สเปน แรกประสูติมีพระอิสริยยศเป็นอินฟันตาแห่งสเปน (Infanta of Spain) ภายหลังพระราชบิดาขึ้นครองราชสมบัติต่อจากสมเด็จพระราชาธิบดีควน การ์โลสที่ 1 ได้สถาปนาพระอิสริยยศขึ้นเป็น เจ้าหญิงแห่งอัสตูเรียส (Princess of Asturias)พระประวัติ พระประวัติ. เจ้าหญิงแห่งอัสตูเรียส ประสูติเมื่อเวลา 1:46 นาฬิกา ของวันที่ 31 ตุลาคม พ.ศ. 2548 ณ คลินิกรูเบร์อินเตร์นาซิโอนัลในกรุงมาดริด ด้วยการผ่าคลอด ทรงมีน้ำหนักแรกประสูติ 3.5 กิโลกรัม ความยาวพระองค์ 47 เซนติเมตร พระราชวงศ์ได้ประกาศการประสูติของเจ้าหญิงผ่านข้อความ SMS พระองค์ทรงออกจากโรงพยาบาลพร้อมกับพระชนกและพระชนนีเมื่อวันที่ 7 พฤศจิกายน พ.ศ. 2548 เจ้าหญิงทรงเข้ารับศีลล้างบาปเมื่อวันที่ 14 มกราคม พ.ศ. 2549 ณ พระราชวังซาร์ซูเอลา จากพระคาร์ดินัล อันโตนีโอ โรว์โก บาเรลา อาร์ชบิชอปแห่งมาดริด ด้วยน้ำจากแม่น้ำจอร์แดน อันเป็นธรรมเนียมปฏิบัติของพระราชวงศ์สเปน เช่นเดียวกับพระบิดาเมื่อปี พ.ศ. 2511 พระองค์ทรงได้รับพระนามเพิ่มว่า เด โตโดส โลส ซานโตส (ซึ่งแปลว่า แห่งนักบุญทั้งหลาย) ซึ่งเป็นธรรมเนียมประเพณีของราชวงศ์บูร์บองของสเปน โดยมีพระบิดาและพระมารดาทูนหัวคือ สมเด็จพระราชาธิบดีควน การ์โลสที่ 1 แห่งสเปน และสมเด็จพระราชินีโซเฟีย พระอัยกาและพระอัยยิกา การประสูติของเจ้าหญิงได้กลายเป็นหัวข้อถกเถียงเกี่ยวกับการปรับปรุงรัฐธรรมนูญสเปนแห่งปี พ.ศ. 2521 ที่จะล้มเลิกการให้สิทธิการสืบราชสมบัติแก่รัชทายาทชายก่อนพระเชษฐภคินี ในกรณีดังนี้เจ้าหญิงจะทรงเป็นรัชทายาทโดยพฤตินัยเมื่อพระบิดาเสวยราชสมบัติเป็นกษัตริย์ มิเช่นนั้นพระองค์จะทรงเป็นรัชทายาทโดยนิตินัยจนกว่าพระบิดาและพระมารดาจะมีพระโอรส ถ้าเจ้าหญิงได้เสวยราชสมบัติเป็นสมเด็จพระราชินีนาถ ก็จะเป็นพระราชินีนาถพระองค์แรกที่มีพระนามว่า เลโอนอร์ ของประเทศสเปนที่รวมเป็นราชอาณาจักรแล้ว (ก่อนหน้านี้แคว้นนาวาร์ได้มีสมเด็จพระราชินีนาถเลโอนอร์ มาแล้วในช่วงคริสต์ศตวรรษที่ 15) เมื่อสมเด็จพระราชาธิบดีควน การ์โลสที่ 1 แห่งสเปน พระอัยกา สละราชสมบัติแก่พระราชบิดาในวันที่ 19 มิถุนายน 2557 เจ้าหญิงก็ได้รับการสถาปนาพระอิสริยยศขึ้นเป็น เจ้าหญิงแห่งอัสตูเรียสพระอิสริยยศพระอิสริยยศ. - เฮอร์รอยัลไฮนิส อินฟันตาเลโอนอร์แห่งสเปน (31 ตุลาคม พ.ศ. 2548 - 18 มิถุนายน พ.ศ. 2557) - เฮอร์รอยัลไฮนิส เจ้าหญิงแห่งอัสตูเรียส (19 มิถุนายน พ.ศ. 2557 - ปัจจุบัน)- อดีตราชบัลลังก์อารากอน: เฮอร์รอยัลไฮนิส เจ้าหญิงแห่งฌิโรนา (19 มิถุนายน พ.ศ. 2557 - ปัจจุบัน) - อดีตราชอาณาจักรนาวาร์: เฮอร์รอยัลไฮนิส เจ้าหญิงแห่งเบียนา (19 มิถุนายน พ.ศ. 2557 - ปัจจุบัน)</doc>
