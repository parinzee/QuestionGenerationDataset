<doc id="399769" url="https://th.wikipedia.org/wiki?curid=399769" title="ตำนานเดชนางพญางูขาว">ตำนานเดชนางพญางูขาว ตำนานเดชนางพญางูขาว (, จีนตัวเต็ม: 白蛇傳說之法海, จีนตัวย่อ: 白蛇传说之法海, พินอิน: Bái Shé Chuán Shuō Zhī Fǎ Hǎi) ภาพยนตร์แอ๊คชั่นแฟนตาซีสัญชาติฮ่องกงและจีน นำแสดงโดย หลี่ เหลียนเจี๋ย, หวง เซิงอี้, ชาร์ลีน ชอย, หลินฟง ออกฉายในกลางปี ค.ศ. 2011 กำกับการแสดงโดย เฉิน เสี่ยวตงเรื่องย่อ เรื่องย่อ. ที่เมืองหางโจว สี่เซียน ชายหนุ่มผู้เชี่ยวชาญเรื่องสมุนไพรปรารถนาจะเป็นแพทย์หวังช่วยผู้คน ทุกวันสี่เซียนจะขึ้นเขาไปเก็บสมุนไพร ใกล้กันนั้น ซูซู่ (ปิศาจงูขาว) และชิงชิง (ปิศาจงูเขียว) เป็นปิศาจงู 2 พี่น้องที่บำเพ็ญตบะมา 1,000 ปี กับ 100 ปี เห็นเข้า ซูซู่รักสี่เซียนทันทีและอยากใช้ชีวิตแบบมนุษย์ ชิงชิงนึกสนุกจึงแกล้งสี่เซียนให้ตกน้ำแต่ซูซู่ได้เข้าไปช่วยชีวิตเขาไว้ สี่เซียนจึงประทับใจในตัวนาง ขณะเดียวกัน หลวงจีนฟาไห่ เจ้าอาวาสวัดจินซาง กับ เหนินเหริง ลูกศิษย์ ได้ตระเวนปราบปิศาจ และเก็บปิศาจไว้เพื่อให้บำเพ็ญตบะไปในทางที่ดีที่เจดีย์เหลยเฟิง ในงานเทศกาลเดือนเก้า ขณะปราบปิศาจค้างคาว เหนินเหริงได้พลาดท่าถูกปิศาจค้างคาวกัด และสี่เซียนก็ได้พบกับซูซู่อีกครั้ง ต่อมาปิศาจจิ้งจอกอาละวาด ชาวบ้านจึงบาดเจ็บและล้มตายด้วยฤทธิ์ของปิศาจที่ดูดเอาพลังชีวิตไป สี่เซียนปรุงยาขึ้นมารักษาชาวบ้าน โดยซูซู่ใช้ฤทธิ์ช่วย แต่นั่นทำให้นางต้องเสียพลังตบะไป เมื่อฟาไห่ดมยาที่สี่เซียนทำขึ้นพบว่ามีกลิ่นไอปิศาจ จึงรับรู้ได้และมอบกริชปราบปิศาจแก่สี่เซียน วันหนึ่ง สี่เซียนได้ให้ซูซู่กินเหล้าขาวโดยไม่ได้ตั้งใจ ซึ่งมีฤทธิ์ในการปราบงู ซูซู่จึงแปลงร่างเป็นงูเหมือนเดิม ขณะเดียวกันฟาไห่ก็บุกเข้ามา สี่เซียนใช้กริชปราบปิศาจที่ฟาไห่มอบให้แทงซูซู่โดยไม่รู้ว่าเป็นซูซู่ เมื่อรู้ว่าเป็นซูซู่และนางอาจตายได้ จึงปีนเข้าไปในเจดีย์เหลยเฟิงเพื่อเอาหญ้าเซียนซึ่งเป็นของวิเศษชุบชีวิตคนตายให้ฟื้นขึ้นมาได้ เมื่อเจดีย์เหลยเฟิงขาดหญ้าเซียนที่เป็นตัวควบคุม เหล่าปิศาจก็หนีออกมาได้และเข้าสิงร่างสี่เซียน ฟาไห่จึงต้องทำพิธีไล่ปิศาจออกจากตัวโดยการรวมตัวกันสวดมนต์ ขณะเดียวกัน ซูซู่และชิงชิงก็ตามมาเอาตัวสี่เซียน การต่อสู้กันระหว่างมนุษย์และปิศาจจึงบังเกิดขึ้น และทำให้เกิดอุทกภัยน้ำท่วมวัดจินซางครั้งใหญ่เป็นพิบัติภัยนักแสดงนักแสดง. - หลี่ เหลียนเจี๋ย รับบทเป็น หลวงจีนฟาไห่ - หลินฟง รับบทเป็น สี่เซียน - หวง เซิงอี้ รับบทเป็น ซูซู่ - ชาร์ลีน ชอย รับบทเป็น ชิงชิง - เหวินจัง รับบทเป็น เหนินเหริง - วิเวียน ซู รับบทเป็น ปิศาจหิมะ - หลินเซี๊ยะ รับบทเป็น ปิศาจไก่ - ตู้ เหวินเจ๋อ รับบทเป็น ปิศาจกบ - หยัง เชียนหัว รับบทเป็น ปิศาจกระต่าย - เจียงอู๋ รับบทเป็น ปิศาจเต่าเบื้องหลัง เบื้องหลัง. The Sorcerer and the White Snake เป็นภาพยนตร์แอ๊คชั่นแฟนตาซีทุนสร้างสูงถึง 200 ล้านเหรียญ ของฮ่องกงในระบบสามมิติ โดยดัดแปลงเนื้อหาจากนิทานพื้นบ้านเรื่อง นางพญางูขาว อันเป็นนิทานพื้นเมืองของเมืองหางโจวและทะเลสาบซีหูอันงดงาม ซึ่งเคยสร้างเป็นภาพยนตร์และซีรีส์ก่อนหน้านั้นมาแล้วหลายต่อหลายครั้ง ในครั้งนี้ หลี่ เหลียนเจี๋ย นักแสดงนำของเรื่องได้ยอมลดค่าตัวลงครึ่งหนึ่ง เพื่อเป็นการตอบแทน เฉา เป่าจู ผู้อำนวยการสร้างที่เคยเป็นผู้สร้าง Once Upon A Time In China หรือ หวง เฟยหง ซึ่งทำให้เขาประสบความสำเร็จและมีชื่อเสียงขึ้นมาเมื่อกว่า 20 ปีก่อน พร้อมด้วยนักแสดงชั้นนำและรับเชิญอีกมาก ภาพยนตร์เริ่มถ่ายทำขึ้นเมื่อวันที่ 10 กันยายน ปี ค.ศ. 2010 สิ้นสุดลงเมื่อวันที่ 16 มกราคม ค.ศ. 2011 และเข้าฉายที่ฮ่องกงเมื่อวันที่ 29 กันยายน ปีเดียวกัน โดยในครั้งแรกนั้นชื่อภาษาอังกฤษจะใช้ชื่อว่า It's Love หรือ Madame White Snake</doc>
