<doc id="469793" url="https://th.wikipedia.org/wiki?curid=469793" title="ปลาหมอแคระอะโดเกตา">ปลาหมอแคระอะโดเกตา ปลาหมอแคระอะโดเกตา (; ) ปลาน้ำจืดขนาดเล็กชนิดหนึ่ง ในวงศ์ปลาหมอสี (Cichlidae) จัดเป็นปลาหมอแคระชนิดหนึ่ง มีลวดลายส่วนหน้าคล้ายหน้ากากคาบูกิของประเทศญี่ปุ่น ปลาตัวผู้ขนาดโตเต็มที่ประมาณ 4 นิ้ว ขณะที่ตัวเมียจะมีขนาดเฉลี่ยเล็กกว่า ราว ๆ 3 นิ้ว โดยที่โดยตัวผู้จะมีขนาดใหญ่กว่า สีสันจัดกว่า ครีบกระโดงจะมีขนาดยาวกว่าอย่างชัดเจน เป็นปลาที่แพร่กระจายพันธุ์ที่แม่น้ำวาดาเปส และ แม่น้ำเปรโต ในประเทศบราซิล ปลาหมอแคระอะโดเกตา แม้มิได้มีสีสันที่ฉูดฉาดหรือสวยมากไปกว่าปลาหมอแคระชนิดอื่น ๆ แต่ก็เป็นที่นิยมอย่างมากของผู้ที่นิยมเลี้ยงปลาสวยงาม ด้วยความที่หายากและเพาะขยายพันธุ์ได้ยาก ทำให้เป็นปลาที่มีราคาซื้อขายแพงมากชนิดหนึ่ง การเพาะพันธุ์ในที่เลี้ยงสามารถกระทำได้ แต่ยากมาก ด้วยการปรับค่าความเป็นกรดเป็นด่างของน้ำ (pH) ให้เหมาะสม โดยปลาจะอาศัยอยู่ในน้ำที่มีสารแทนนินละลายในน้ำสูง (ประมาณ pH 4-5) ซึ่งน้ำมีสีชาหรือน้ำตาลเข้ม แต่การเพาะพันธุ์นั้นส่วนใหญ่กระทำกันได้ที่ฮ่องกง ส่วนในประเทศไทยมีเพียงไม่กี่รายเท่านั้นที่สามารถกระทำได้</doc>
