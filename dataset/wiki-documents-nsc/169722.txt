<doc id="169722" url="https://th.wikipedia.org/wiki?curid=169722" title="ธงชาติเอริเทรีย">ธงชาติเอริเทรีย ธงชาติเอริเทรีย ในปัจจุบัน มีลักษณะเป็นธงสี่เหลี่ยมผืนผ้า กว้าง 1 ส่วน ยาว 2 ส่วน ที่ด้านค้นธงมีรูปสามเหลี่ยมสีแดง ฐานกว้างเท่ากับความกว้างธง และความยาวของรูปนั้นยาวเท่ากับความยาวธงพอดี ภายในรูปนั้นมีพวงมาลัยล้อมต้นมะกอกสีเหลืองซึ่งมีใบ 14 ใบ พื้นที่ส่วนที่เหลือซึ่งถูกแบ่งเป็น 2 ส่วนด้วยรูปสามเหลี่ยมแดง ประกอบด้วยส่วนบนเป็นพื้นสีเขียว และส่วนล่างเป็นพื้นสีฟ้า เริ่มใช้เป็นธงชาติอย่างเป็นทางการเมื่อวันที่ 5 ธันวาคม พ.ศ. 2538 แบบของธงนี้มาจากธงของกลุ่มแนวร่วมปลดปล่อยประชาชนเอริเทรีย (Eritrean People's Liberation Front) ซึ่งมีลักษณะที่เหมือนกันกับธงชาติเอริเทรียเกือบทุกประการ ผิดกันแต่ว่าในรูปสามเหลี่ยมสีแดงนั้นเป็นรูปดาวห้าแฉกสีเหลือง อนึ่ง สัญลักษณ์พวงมาลัยมีต้นมะกอกนี้เริ่มปรากฏในธงชาติเอริเทรียตั้งแต่ปี พ.ศ. 2495 โดยลักษณะธงในขณะนั้นแตกต่างจากที่ใช้ในปัจจุบันมากความหมาย ความหมาย. ความหมายของสัญลักษณ์ต่างๆ ที่ปรากฏบนธงชาติ มีดังนี้- สีเขียว หมายถึงความอุดมสมบูรณ์ของประเทศ โดยเฉพาะอย่างยิ่งการทำเกษตรกรรม - สีฟ้า หมายถึงมหาสมุทร - สีแดง หมายถึงเลือดของผู้สละชีพในสงครามเรียกร้องเอกราช - รูปสามเหลี่ยมในธงชาติ หมายถึง เอริเทรียจะมุ่งหน้าสู่สันติภาพ และจะไม่มีการนองเลือดของชนในชาติอีกต่อไป</doc>
