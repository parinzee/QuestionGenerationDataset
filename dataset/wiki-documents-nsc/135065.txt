<doc id="135065" url="https://th.wikipedia.org/wiki?curid=135065" title="สุจาริณี วิวัชรวงศ์">สุจาริณี วิวัชรวงศ์ สุจาริณี วิวัชรวงศ์ (ชื่อเล่น: เบ๊นซ์; 26 พฤษภาคม พ.ศ. 2505) หรือเดิมคือ พันตรีหญิง หม่อมสุจาริณี มหิดล ณ อยุธยา เคยเป็นหม่อมในสมเด็จพระเจ้าอยู่หัวมหาวชิราลงกรณ บดินทรเทพยวรางกูร ขณะดำรงพระอิสริยยศเป็นสมเด็จพระบรมโอรสาธิราชฯ สยามมกุฎราชกุมาร และเป็นอดีตนักแสดงชาวไทย มีชื่อแรกเกิดคือ ยุวธิดา ผลประเสริฐ และเคยใช้ชื่อในการแสดงว่า ยุวธิดา สุรัสวดี มีผลงานการแสดงภาพยนตร์และละครจำนวนหนึ่งช่วงปี พ.ศ. 2520–2522 แล้วออกจากวงการบันเทิง ปัจจุบันสุจาริณีและพระโอรสทั้งสี่องค์ คือ จุฑาวัชร, วัชรเรศร, จักรีวัชร, วัชรวีร์ พำนักอยู่สหรัฐอเมริกา ซึ่งทั้งสี่ถูกถอดจากฐานันดรศักดิ์ขั้นหม่อมเจ้าประวัติชีวิตตอนต้น ประวัติ. ชีวิตตอนต้น. สุจาริณี วิวัชรวงศ์ มีชื่อแต่แรกเกิดว่า ยุวธิดา ผลประเสริฐ เป็นธิดาของธนิต ผลประเสริฐ และเยาวลักษณ์ โกมารกุล ณ นคร สำเร็จการศึกษาจากวิทยาลัยนาฏศิลป ธนิต ผลประเสริฐ (ชื่อเดิม เรือง) บิดาของเธอเป็นอดีตนักแต่งเพลงและนักดนตรีของวงสุนทราภรณ์ ซึ่งก่อนหน้านี้เขาได้สมัครเป็นหน่วยกล่อมขวัญในกองทัพไทยช่วงสงครามเกาหลีและสงครามเวียดนาม ทั้งนี้บันทึกจากหนังสือ "อนุสรณ์สุนทราภรณ์ครอบรอบ 30 ปี" ระบุว่า ธนิต ผลประเสริฐ เขียนทำนองเพลงให้วงดนตรีสุนทราภรณ์จำนวน 300 – 400 เพลง ส่วนมารดาเป็นอดีตนักร้องวงสุนทราภรณ์ มีผลงานเพลงจำนวนหนึ่งในวงการบันเทิง ในวงการบันเทิง. สุจาริณี เข้าสู่วงการแสดงจากการชักนำของศรินทิพย์ ศิริวรรณ โดยใช้ชื่อในการแสดงว่า "ยุวธิดา สุรัสวดี" และ "ยุวธิดา ผลประเสริฐ" ที่เป็นชื่อจริงด้วย แสดงละครโทรทัศน์เรื่อง "กฎแห่งกรรม" และ "มนุษย์ประหลาด" จากนั้นรับบทตัวประกอบในภาพยนตร์ 15 หยกๆ 16 ไม่หย่อน (2520) กำกับโดยชนะ คราประยูร และบทรองใน เลือดในดิน (2520) คู่กับสรพงศ์ ชาตรี และอรัญญา นามวงศ์ กำกับโดยสมสกุล ยงประยูร และได้รับบทนำ เป็น ช้อย ในภาพยนตร์เรื่อง แสนแสบ (2521) คู่กับ ไพโรจน์ สังวริบุตร กำกับโดย ไพรัช กสิวัฒน์ ไอ้ถึก (2522) คู่กับสรพงศ์ ชาตรี กำกับโดยจรัล พรหมรังสี อำนวยการสร้างโดยชาญ มีศรี และ หัวใจที่จมดิน (2522) กำกับโดยเชาว์ มีคุณสุต คู่กับพิศมัย วิไลศักดิ์ พิศาล อัครเศรณี อุเทน บุญยงค์ และมารศรี ณ บางช้าง ช่วงเดือนสิงหาคม พ.ศ. 2522 ยุวธิดาได้ออกจากวงการบันเทิง โดยปรากฏตามข่าวเพียงว่า "เธอ ยุวธิดา ผลประเสริฐ อดีตนางเอกดาวรุ่งหันหลังให้กับวงการบันเทิงด้วยความจำเป็นหลายประการ..."อภิเษกสมรสและการหย่า อภิเษกสมรสและการหย่า. สมเด็จพระเจ้าอยู่หัวมหาวชิราลงกรณ บดินทรเทพยวรางกูร ขณะนั้นยังดำรงตำแหน่งสมเด็จพระบรมโอรสาธิราชฯ สยามมกุฎราชกุมารและอภิเษกสมรสกับพระเจ้าวรวงศ์เธอ พระองค์เจ้าโสมสวลี พระวรราชาทินัดดามาตุแล้ว ได้มีปฏิสันถารกับสุจาริณีที่ขณะนั้นเป็นนักแสดงสาวที่มีชื่อเสียง และมีความสัมพันธ์ต่อกันช่วงปี พ.ศ. 2522-2530 ก่อนอภิเษกสมรสกัน สุจาริณีได้ให้ประสูติพระโอรส-ธิดา จำนวน 5 องค์ ได้แก่1. หม่อมเจ้าจุฑาวัชร มหิดล หรือ ท่านชายอ้วน (ประสูติ: 29 สิงหาคม พ.ศ. 2522) สมรสกับริยา กอฟ () 2. หม่อมเจ้าวัชรเรศร มหิดล หรือ ท่านชายอ้น (ประสูติ: 27 พฤษภาคม พ.ศ. 2524) 3. หม่อมเจ้าจักรีวัชร มหิดล หรือ ท่านชายอ่อง (ประสูติ: 26 กุมภาพันธ์ พ.ศ. 2526) 4. หม่อมเจ้าวัชรวีร์ มหิดล หรือ ท่านชายอิน (ประสูติ: 14 มิถุนายน พ.ศ. 2528) 5. หม่อมเจ้าบุษย์น้ำเพชร มหิดล หรือ ท่านหญิง (ประสูติ: 8 มกราคม พ.ศ. 2530) ล่วงมาในเดือนกุมภาพันธ์ พ.ศ. 2537 ทั้งสองได้อภิเษกสมรส โดยมีพระบาทสมเด็จพระปรมินทรมหาภูมิพลอดุลยเดช กับสมเด็จพระศรีนครินทราบรมราชชนนีเสด็จมา แต่สมเด็จพระนางเจ้าสิริกิติ์ พระบรมราชินีนาถมิได้โดยเสด็จด้วย หลังพระราชพิธีอภิเษกสมรสจึงเปลี่ยนนามเป็น หม่อมสุจาริณี มหิดล ณ อยุธยา ทั้งยังได้รับการแต่งตั้งให้มียศเป็น พันตรีหญิง แห่งกองทัพบกไทย และปรากฏตัวร่วมกับสมเด็จพระบรมโอรสาธิราช เจ้าฟ้ามหาวชิราลงกรณในพระราชพิธีต่าง ๆ หลังพระราชพิธีพระราชทานเพลิงพระศพสมเด็จพระศรีนครินทราบรมราชชนนีในปีพ.ศ. 2539 หม่อมสุจาริณีและพระโอรส-ธิดาทั้งห้าองค์หนีไปยังประเทศอังกฤษด้วยเหตุขัดแย้งกับสมเด็จพระบรมฯ ทำให้สมเด็จพระบรมโอรสาธิราช เจ้าฟ้ามหามหาวชิราลงกรณ ทรงติดใบประกาศรอบพระตำหนักนนทบุรีกล่าวหาว่าสุจาริณีคบชู้กับพลอากาศเอกอนันต์ รอดสำคัญ ทหารอากาศวัย 60 ปี ตามมาด้วยการถอดยศทหารอากาศคนดังกล่าว ด้วยข้อหาผิดวินัยและหลบหนีคดีอาญา หลังสุจาริณีหลบหนีไปยังต่างประเทศ เธอและพระโอรสทั้งถูกถอดจากฐานันดรศักดิ์ และใช้นามสกุลพระราชทานว่า "วิวัชรวงศ์" ขณะที่หม่อมเจ้าบุษย์น้ำเพชร มหิดล พระธิดาองค์เล็ก ได้กลับสู่ประเทศไทยโดยอยู่ในการดูแลของสมเด็จพระบรมโอรสาธิราช เจ้าฟ้ามหาวชิราลงกรณ ปัจจุบันทรงพระนามว่าพระเจ้าหลานเธอ พระองค์เจ้าสิริวัณณวรีนารีรัตน์ ที่ในเวลาต่อมาสุจาริณีและพระโอรสทั้งสี่องค์ได้ไปพำนักในสหรัฐอเมริกาจนถึงปัจจุบันผลงานภาพยนตร์ละคร</doc>
