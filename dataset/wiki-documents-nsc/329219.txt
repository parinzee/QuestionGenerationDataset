<doc id="329219" url="https://th.wikipedia.org/wiki?curid=329219" title="Diff'rent Strokes">Diff'rent Strokes Diff'rent Strokes เป็นละครซิตคอมที่ฉายทางเครือข่ายโทรทัศน์เอ็นบีซี ระหว่างปี ค.ศ. 1978 ถึง 1985 และเอบีซี ระหว่างปี ค.ศ. 1985 ถึง 1986 รวมทั้งสิ้น 8 ฤดูกาล โดยผู้สร้างได้สร้างตอนพิเศษขึ้นจำนวนหนึ่ง ใช้ชื่อว่า "very special episodes" มีเนื้อหากล่าวถึงปัญหาสังคม เช่นเรื่องเกี่ยวกับการเหยียดผิว ยาเสพติด และการทารุณกรรมทางเพศต่อเด็ก ซิตคอมเรื่องนี้มีเนื้อเรื่องเกี่ยวกับพี่น้องเด็กกำพร้า 2 คนจากย่านฮาร์เลมที่ได้รับการอุปการะจากมหาเศรษฐีชื่อ ฟิลิป ดรัมมอนด์ (รับบทโดยคอนราด เบน) พี่น้องสองคนนี้ชื่อ อาร์โนลด์ และวิลลิส แจ็กสัน (รับบทโดย แกรี โคลแมน และท็อด บริจส์) และความสัมพันธ์ในครอบครัวกับลูกสาวของ ดรัมมอนด์ และแม่บ้านประจำครอบครัว ซิตคอมชุดนี้ประสบความสำเร็จเป็นอย่างสูง รวมไปถึงซิตคอมย่อยที่แยกออกไป เรื่อง The Facts of Life (1979 - 1988 รวม 8 ฤดูกาล) เกี่ยวกับเรื่องราวของเอ็ดนา แกร์เรตต์ แม่บ้านของดรัมมอนด์ (รับบทโดย ชาร์ลอต เร) ซิตคอมเรื่องนี้สร้างชื่อเสียงให้กับแกรี โคลแมน และท็อด บริจส์ เป็นอย่างมาก แต่เมื่อซิตคอมชุดนี้จบลงในปี ค.ศ. 1986 ทั้งคู่กลับล้มเหลวในอาชีพการแสดง มีปัญหายาเสพติดและคดีอาญา โคลแมนถึงกับถูกฟ้องล้มละลาย และเสียชีวิตเมื่อวันที่ 26 พฤษภาคม ค.ศ. 2010 หลังจากล้มป่วยมานานหลายปีด้วยโรคเกี่ยวกับระดับฮอร์โมน ด้วยวัยเพียง 42 ปี เจเน็ต แจ็กสัน เคยเป็นนักแสดงรับเชิญในซิตคอมเรื่องนี้ก่อนจะเข้าสู่วงการร้องเพลง โดยรับบท ชาร์ลีน ดูพรี เพื่อนหญิงของวิลลิส ในฤดูกาลที่ 3-6 (ช่วง ค.ศ. 1981 ถึง 1984) ซีรีส์ชุดนี้ออกอากาศในประเทศไทยทางช่อง 3 ใช้ชื่อไทยว่า "หนูน้อยอาร์โนลด์"</doc>
