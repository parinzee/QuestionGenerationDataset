<doc id="437242" url="https://th.wikipedia.org/wiki?curid=437242" title="ธรณีนี่นี้ใครครอง">ธรณีนี่นี้ใครครอง ธรณีนี่นี้ใครครอง เป็นละครโทรทัศน์ไทย จากบทประพันธ์ กาญจนา นาคนันทน์ โดยนามปากกาของ นงไฉน ปริญญาธวัช ซึ่งได้รับรางวัลประเภทนวนิยายดีเด่นสะท้อนชีวิตในสังคมไทย จากงานวันสัปดาห์หนังสือแห่งชาติ ของกระทรวงศึกษาธิการ พ.ศ. 2518 ถูกนำมาสร้างเป็นละครโทรทัศน์ครั้งแรกในปี พ.ศ. 2541 โดย บริษัท โนพลอบเล็ม จำกัด ออกอากาศทางไทยทีวีสีช่อง 3 นำแสดงโดย แอนดริว เกร้กสัน และปิยธิดา วรมุสิก ต่อมาในปี พ.ศ. 2554 บริษัท โนพลอบเล็ม จำกัด ได้นำมาสร้างใหม่อีกครั้ง บทโทรทัศน์ ปารดา กันตพัฒนกุล กำกับการแสดงโดย ยุทธนา ลอพันธ์ไพบูลย์ นำแสดงโดย ณเดชน์ คูกิมิยะ และอุรัสยา เสปอร์บันด์ ออกอากาศในปี พ.ศ. 2555 ทางสถานีวิทยุโทรทัศน์ไทยทีวีสีช่อง 3 อาทิจและดรุณี คือตัวแทนคนรุ่นใหม่ ที่รับสืบทอดภาระและหน้าที่ที่มีต่อแผ่นดิน หรือ "ธรณี" มาจากคุณย่า ผู้หญิงตัวคนเดียวที่ใช้ทั้งความแข็งแกร่งและความอ่อนโยน หว่านพืชปลูกพันธุ์จนเติบโตงอกงาม และสามารถโอบอุ้มทุกชีวิตไว้บนแผ่นดิน แต่กว่าจะถึงวันนั้นได้ อุปสรรคและปัญหาที่เกิดขึ้นระหว่างทางมากมาย ดังชีวิตจริงของเราทุกคน ที่มีทั้งความสนุกสนาน หวามหวาน ทดท้อ และบางครั้งก็มีน้ำตา แต่สุดท้ายแล้ว ความสุขกับความสำเร็จ ก็ย่อมเป็นรางวัลที่ผู้มีความเพียรพึงจะได้รับเรื่องย่อ เรื่องย่อ. อาทิจ นักศึกษาจากวิทยาลัยเกษตร เรียนจบชั้นอนุปริญญา เขาตัดสินใจไม่เรียนต่อ เพราะต้องการเปิดโอกาสให้น้อง ๆ ของตนได้เรียนบ้าง อาทิจเป็นลูกชายคนโตในครอบครัว โดยมีประวิทย์ ผู้เป็นพ่อข้าราชการชั้นผู้น้อยที่มีลูกมากถึงสิบคน แต่อาทิจไม่คิดที่จะทำงานราชการ เขาใฝ่ฝันที่จะมีที่ดินเป็นของตัวเองสักแปลง และใช้วิชาความรู้ทั้งหมดที่ได้เรียนมาให้เกิดประโยชน์ พ่อจึงส่งตัวเขากลับไปหา ย่าแดง เพื่อไถ่โทษที่ในอดีตประวิทย์ ซึ่งเป็นลูกชายคนโตจากพี่น้องยี่สิบคน ได้ขโมยเงินย่าแดงหนีออกจากบ้านเพราะไม่ต้องการทำงานหนักในไร่ ย่าแดงยินดีต้อนรับอาทิจ เพราะลูกหลานทั้งหมดต่างก็เป็นหลักเป็นฐานไปหมดแล้ว ไม่มีใครรับช่วงต่องานที่มีมหาศาลในไร่ อาทิจทำงานโดยไม่ได้รับเงินเดือน เพราะย่าแดง ได้ให้ทุนการศึกษาสำหรับน้องอาทิจ และอาทิจระลึกอยู่เสมอว่าเป็นการทำงานใช้หนี้สำหรับอดีตที่พ่อทำไว้ และปัจจุบันที่ย่าแดงให้ทุนการศึกษาน้องสาวเขาถึงสองคน อาทิจได้รับการปฏิบัติอย่างดีจากย่าแดง หลังจากที่ย่าแดงทดสอบ และไว้ใจในความมุมานะ มักน้อยของอาทิจ จึงมอบที่ดินที่ยังไม่ได้บุกเบิกให้อาทิจจำนวนหนึ่ง ทำให้อาทิจกลายเป็นหลานคนโปรดของย่าแดง ดรุณี น้องสาวคนสุดท้องของย่าแดง จึงมีศักดิ์เป็นย่าของอาทิจ แต่ไม่มีความสัมพันธ์ทางสายเลือดต่อย่าแดง ปักหลักเป็นไม้เบื่อไม้เมากับอาทิจ เพราะความอิจฉากลัวว่าอาทิจจะมาแย่งความรักของย่าแดงไปจากตน ด้านอาทิจก็ไม่ยอมลงให้ดรุณี ย่าแดงปวดหัวไม่น้อยเมื่อทั้งคู่ตอบโต้กันทุกครั้งที่มีโอกาส อาทิจตั้งใจทำงานพัฒนาไร่สวน ตามหลักวิชาการที่ได้เรียนมา แต่เพราะความมีอุดมการณ์ไฟแรงทำให้พลาดจนได้ อาทิจขุดหน่อกล้วยป่ามาปลูกในไร่ที่บุกเบิกใหม่ โดยที่ดรุณีไม่ยอมบอกกล่าว ทักท้วงแถมยังกำชับคนงานไม่ให้พูด หวังจะให้อาทิจเสียหน้าในตอนจบ การณ์เป็นเช่นนั้นจริง อาทิจตรอมใจหนัก ตั้งใจเมาประชดชีวิต เมื่อตื่นขึ้นมาพบว่าตัวเองเสียท่า ทองประศรี ลูกสาวเจ้าของร้านขายของชำ และได้โวยวายว่าอาทิจข่มขืน จนเรื่องลุกลามใหญ่โต ย่าแดงพยายามช่วยเหลืออาทิจเต็มที่ เหตุการณ์ที่เกิดขึ้นทำให้ดรุณี เริ่มรู้สึกผิดที่เป็นต้นเหตุทำให้อาทิจป่วยหนัก ย่าแดงจึงลงโทษดรุณีให้ต้องดูแลอาทิจอย่างใกล้ชิด แต่ถึงขนาดนั้นทั้งคู่ก็ไม่วายปะทะคารมณ์ต่อกัน ถึงแม้จะเป็นการทำลับหลังย่าแดงเพียงเสี้ยววินาที เมื่ออาทิจอาการดีขึ้น ความเก่าก็รุกเข้ามารุมเร้า ทองประศรีเข้ามาบังคับให้อาทิจรับตัวเองเป็นเมีย ย่าแดงจัดการตามสมควรแก่ฐานะ ทองประศรีได้ลูกยุจากพ่อแม่ทำทุกวิถีทาง แม้กระทั่งขนของมาอยู่กับอาทิจ ทำให้อาทิจหนีหน้าทองประศรี ไม่มีแม้กระทั่งความคิดจะอยู่ร่วมบ้าน อาทิจไม่เคยสนใจทองประศรีเลย จนกระทั่งทองประศรีตั้งท้อง ชีวิตของอาทิจและดรุณี เหมือนพระอาทิตย์กับพระจันทร์ ยากที่จะโคจรมาพบกัน อาทิจปลีกตัวเองไปทำงานสวนอีกแห่ง แทบจะไม่รู้ความเป็นไปของครุณีเลย จนกระทั่งย่าแดงเสียชีวิต เวลาผ่านไปหลายปี ความสัมพันธ์แบบเด็กผู้ปกครองทำให้ทั้งคู่สนิทสนมกัน แปลกๆ ตอบโต้กันแบบพ่อแง่แม่งอน ต่างคนต่างก็ทำทุกอย่างในกรอบตามที่ย่าแดงสั่งเสียเอาไว้ เวทางค์ ลูกพี่ลูกน้องคนหนึ่งของอาทิจชอบดรุณี อาทิจทั้งที่ไม่ชอบเวทางค์ แต่ก็พยายามสนับสนุนจนกลายเป็นประชดประชัน ขณะเดียวกันดรุณีคิดว่าอาทิจเสือกใสไล่ส่ง เมื่อเรียนจบดรุณีได้พาเพื่อนสาวตุลยานี มาเที่ยวไร่ตั้งใจจะชักนำให้ตุลายานีชอบพอกับอาทิจ ความใกล้ชิดของอาทิจและตุลายานี ทำให้ดรุณีเกิดความรู้สึกประหลาดกับตัวเอง แต่ก็ทำหน้าชื่นยินดีในสนับสนุนทั้งสองให้ลงเอยกัน แต่เรื่องราวของอาทิจกับตุลยานีต้องพังทลาย เพราะทองประศรี ได้กลับมาอาละวาดอ้างตัวว่าเป็นเมียอาทิจ ตุลยานีรู้สึกเสียหน้ามากรีบกลับกรุงเทพไปทันที อาทิจตรอมใจล้มป่วยเพราะถูกงูกัด ดรุณีดูแลอาทิจจนแผลหายดีเป็นปกติ อาทิจเริ่มรู้สึกต่อดรุณีด้วยก้นบึ้งของหัวใจ แต่ทั้งคู่ก็พยายามจับคู่ให้กันและกันอยู่นั่นเอง น้าแก้วรู้ว่าคุณย่าต้องการให้ทั้งสองคนลงเอยกัน จึงได้วางแผนการลับสุดยอดให้อาทิจกับดรุณี สารภาพความในใจต่อกัน จนในที่สุดอาทิจก็รู้ใจตัวเองแล้วว่ารักดรุณี อาทิจสัญญาว่าจะอยู่กับดรุณี ร่วมกันสร้างและดูแลผืนดินของคุณย่าให้อุดมสมบูรณ์ และจะรักดรุณีน้อยคนนี้ตลอดไปตัวละครตัวละคร. - อาทิจ หนุ่มนักเรียนเกษตร อายุราว 20 ปี หน้าตาหล่อมาก คนเข้ม หุ่นงามสมชาย อุดมการณ์ชัดเจน ซื่อ จริงใจ มีศักดิ์ศรีในตัวเอง กตัญญู อ่อนน้อมถ่อมตน เข้ากับทุกคนได้ดี ถ้าใครดีด้วยก็ดีตอบ ถ้าใครร้ายมาก็ร้ายตอบ เวลางอนหรือน้อยใจแล้วน่าหยิกมาก มีความรู้ความสามารถเรื่องเกษตรกรรมเป็นอย่างดี เข้ามาทำงานในสวนย่าแดง เพื่อเป็นการไถ่โทษแทนประวิทย์ผู้เป็นพ่อ - ดรุณี หลานสาวคนสุดท้องของย่าแดง อายุราว 17 ปี น่ารัก เป็นที่รักของทุกคน ถือว่าตัวเองเป็นรองจากย่าแดง ไม่ยอมลงให้ใครถ้าใครจะมาแซงหน้า หวานเป็นหญิงไทย แต่ขณะเดียวกันก็ทระนง พร้อมที่จะมีชีวิต เป็นตัวของตัวเอง - ย่าแดง จิตสะอาด อายุราว 70 ปี ใจดี มีประสบการณ์ผ่านร้อนผ่านหนาวมามาก มองโลกในแง่ดี มีความคิดที่ไม่เหมือนใคร มองคนทะลุปรุโปร่ง มีระเบียบแบบแผน ที่ตั้งอยู่บนความเรียบง่าย เป็นที่รักของทุกคน มีอำนาจในตัวเองที่ทุกคนต้องเกรงใจ - น้าแก้ว แม่บ้านคนสนิทของคุณย่าอายุราว 60 ปี เป็นญาติห่างๆ ปลายแถวของคุณย่าเหมือนคนใช้ก็เหมือน เหมือนญาติก็ใช่ อยากรู้อยากเห็นในทางสร้างสรรค์ ปากคอเลาะร้ายแต่จริงใจ - ตุลยานี หรือ "ตุ่น" เป็นเพื่อนสนิทที่สุดของดรุณี สวยทันสมัย น่ารัก พูดจาอ่อนหวาน ช่างคิดช่างฝัน เป็นที่สะดุดตาของบรรดาหนุ่ม ๆ ในมหาวิทยาลัย ทุกคนที่ได้มีโอกาสคุยกับเธอก็มักตกหลุมรัก ไม่ว่าจะเป็นหญิงหรือชาย มีคุณสมบัติครบถ้วนของการเป็น "ดาวมหาวิทยาลัย" - เวทางค์ ลูกพี่ลูกน้องของอาทิจ เรียนรัฐศาสตร์ ความที่เป็นลูกผู้ว่าฯ ใช้ชีวิตหรูหรา ถือตัว ฟุ่มเฟือย วางอำนาจ ชอบโอ้อวด ทั้งที่แต่ละเดือนเงินแทบจะไม่พอใช้ ต้องคอยขอพ่อแม่เสมอ ไม่ค่อยชอบหน้าอาทิจ ทั้ง ๆ ที่ไม่ได้ชอบดรุณีอย่างจริงจัง แต่จีบดรุณีเพราะหวังสมบัติจากคุณย่า เชื่อว่าคุณย่าต้องยกทุกอย่างให้ดรุณี - วิยะดา น้องสาวของเวทางค์ รุ่นราวคราวเดียวกับดรุณี นิสัยพื้นฐานไม่ต่างจากเวทางค์ เรียนไม่ค่อยเก่ง เป็นคนเกียจคร้านการงาน พูดมากถือตัว ฟุ่มเฟือย แต่งตัวใช้จ่ายซื้อของตามกระแสนิยม นำสมัย จับจรด แต่ลึก ๆ แล้วมีจิตใจที่ดี - ประวิทย์ พ่อของอาทิจ อายุราว 50 เป็นปลัดอำเภอเพราะความประจบประแจงไม่เป็น เป็นคนซื่อ ภูมิใจในความเป็นอยู่ของตัวเอง มักน้อย ต่อสู้กับความจนของตัวเองมานาน มองโลกในแง่ดี แต่ก็มีบาปในใจอยู่ตลอดเวลา ที่ขโมยเงินของแม่ออกมาสร้างขีวิตใหม่ให้ตัวเอง - พูนทรัพย์ แม่ของอาทิจ อายุราว 45 ปี เป็นเมียข้าราชการที่เจียมตัว ขยัน เห็นคุณค่าของทุกอย่างรอบตัว ไม่ทะเยอทะยาน มองโลกแง่ดี ไม่เห็นความลำเค็ญคืออุปสรรคในการดำเนินชีวิต เป็นเมียที่ดี ไม่มีคราบคุณนายเมียปลัด ช่วยประวิทย์สุดกำลัง ในการเลี้ยงลูกหาเงินจุนเจือครอบครัว - ทองประศรี สาวชาวบ้าน ใฝ่สูง ทะเยอทะยาน อยากมีสามีหล่อ ไม่มีการศึกษา ยั่วยวน วัน ๆ ไม่ยอมทำอะไร แต่งตัวสวยอย่างเดียว หลงรักอาทิจตั้งแต่แรกพบ ยิ่งรู้ว่าอาทิจเป็นหลานคุณย่า ยิ่งอยากได้เป็นสามี อารมณ์รุนแรง ปากจัดการสร้างเป็นละครโทรทัศน์ การสร้างเป็นละครโทรทัศน์. ธรณีนี่นี้ใครครอง ถูกสร้างครั้งแรกในรูปแบบละครโทรทัศน์ เมื่อปี พ.ศ. 2541 โดยธิติมา สังขพิทักษ์ นักแสดงนำของเรื่องคือ แอนดริว เกร้กสัน, ปิยธิดา วรมุสิก ธิติมาได้นำกลับมาสร้างใหม่อีกครั้งโดยให้สัมภาษณ์กับทางเดลินิวส์ว่าเหตุผลคือ "เป็นบทประพันธ์ที่สนุก เนื้อเรื่องน่าที่จะกลับเอามาทำใหม่ ละครรีเมคคือละครที่ประสบความสำเร็จแล้วครั้งนั้น การที่แหม่มหรือผู้จัดหลายคนที่นำละครรีเมคกลับมาทำใหม่ แหม่มเชื่อว่าไม่ได้เป็นแฟชั่นหรืออะไรหรอก"เนื้อเรื่องเกี่ยวกับการเกษตร ให้แง่คิดจากการเอาพระราชดำริของในหลวงเรื่องเศรษฐกิจพอเพียงมาใช้ โดยจะมีอาทิจกับดรุณีเป็นตัวแทนของเกษตรกรคนรุ่นใหม่ ซึ่งธิติมาได้กล่าวก่อนหน้านี้ว่าเคยมีคนเรียกร้องให้ทำหลายครั้ง แต่ยังหานักแสดงที่คิดว่าตรงกับบทประพันธ์ไม่ได้ก็เลยไม่ได้ทำคัดเลือกนักแสดง คัดเลือกนักแสดง. ธิติมา ผู้ผลิตธรณีนี่นี้ใครครอง ทั้งในปี พ.ศ. 2541 และ พ.ศ. 2555 กล่าวถึงการวางตัวเลือก ณเดชน์มาแสดงนำในบทอาทิจ และอุรัสยาในบทดรุณีว่า หลังจากที่เคยเห็นสองคนนี้แสดงร่วมกันใน ดวงใจอัคนี ระหว่างนั้นธิติมาได้อ่านนวนิยายเรื่อง ธรณีนี่นี้ใครครอง แล้วรู้สึกว่าตัวละครในนิยายมีความคล้ายคลึงกับทั้งสองคน โดยมียุทธนา ลอพันธุ์ไพบูลย์ ผู้กำกับละครได้แสดงความคิดเห็นสนับสนุนไว้ว่า "อาทิจเหมือนณเดชน์ตรงที่เป็นคนที่มาจากต่างจังหวัด มุ่งมั่น ซื่อ มีน้ำใจ และมีอารมณ์ขันนิดหน่อย" แต่ในส่วนของบทดรุณี ยุทธนามองว่าไม่ค่อยตรงกับอุรัสยาเท่าไหร่นัก แต่ก็กล่าวว่ามั่นใจในการแสดงดังนี้ "เชื่อว่าญาญ่าจะเล่นเป็นดรุณีที่เหวี่ยงวีน ขี้อิจฉาได้ดีแน่นอน ที่สำคัญวัยของญาญ่าตรงกับดรุณีในนิยายพอดี" จนในที่สุดธิติมาได้ตัดสินใจเลือกณเดชน์ และอุรัสยาเข้ามาแสดงละครเรื่องนี้ในฉบับปี พ.ศ. 2555สถานที่ถ่ายทำ สถานที่ถ่ายทำ. การถ่ายทำของละครเรื่องนี้ของปี 2554-2555 ได้ใช้สถานที่มากมายและอยู่ไกลจากกรุงเทพ โดยส่วนใหญ่จะเป็นจังหวัดเชียงใหม่ อาทิเช่น แม่กลางหลวง ดอยอินทนนท์ อำเภอจอมทอง ฉากที่ใช้สำหรับเป็นไร่ส้มจะอยู่ที่ฝาง ไร่สตอเบอรี่อยู่ดอยอ่างขาง ระหว่างทางที่มีดอกนางพญาเสือโคร่งอยู่ดอยปุย ตัวบ้านอยู่สันกำแพง ส่วนไร่กะหล่ำปลีอยู่ภูทับเบิก จังหวัดเพชรบูรณ์ ทางเดินและโรงเก็บรถแทรกเตอร์อยู่ที่ปากช่อง นาข้าว ถ่ายทำที่หุบเมย จังหวัดนครนายก เหตุที่ใช้สถานที่เยอะยุทธนาให้เหตุผลว่า "ละครเรื่องหนึ่งจะสมบูรณ์ได้ไม่ใช่แค่เนื้อเรื่องหรือนักแสดง โลเกชั่นก็เป็นส่วนสำคัญที่ทำให้คนดูรู้สึกได้ถึงบรรยากาศที่ในนิยายได้อธิบายไว้" ไปจนถึงส่งเสริมการท่องเที่ยวประเทศไทย เนื่องจากละครไทยได้รับความนิยมในประเทศจีนด้วยนักแสดงการตอบรับคำวิจารณ์ การตอบรับ. คำวิจารณ์. ในช่วงแรกที่ธรณีนี่นี้ใครครอง ฉบับ พ.ศ. 2555 ออกอากาศทางคมชัดลึก ได้วิจารณ์ว่าดูขาด ๆ เกิน ๆ การเปิดตัวสะดุดและติดขัดไปบ้าง นักแสดงยังรับส่งอารมณ์กันได้ไม่ลื่นไหลเพียงพอที่จะให้คนดูคล้อยตามรวมถึงบทสนทนาที่ดูเหมือนจงใจยัดเยียดคำพูดของย่าแดง ที่เป็นคติแง่คิดต่าง ๆ นานา ที่พยายามจะให้ลึกซึ้งกินใจมากเกินไปในบางครั้ง ทำให้ขาดความเป็นธรรมชาติ แต่กลับลำทันได้บ้างในช่วงกลางและท้ายเรื่อง จนละครไปแล้วอาจจะยังไม่เพียงพอสำหรับคนดูที่คาดหวังกับเรื่องนี้ ส่วนปิยนุช รัตนานุกูล จากกรุงเทพธุรกิจ วิจารณ์ละครเรื่องนี้ในฉบับเดียวกันไว้ว่า "ละครเรื่องนี้เติมความสดให้กับคุณค่าวิถีไทย มีทั้งวัตถุดิบทางภูมิปัญญา คุณภาพนักแสดง ปริบททางวัฒนธรรมและภูมิทัศน์อันงดงามของประเทศที่น่าจะเผยแพร่ให้ชาวโลกรับรู้"ผลการสำรวจความนิยม (พ.ศ. 2555) ผลการสำรวจความนิยม (พ.ศ. 2555). เอแบคโพล ได้รายงานผลการวิจัยเชิงสำรวจเรื่อง สุดยอดของความบันเทิง แห่งปี 2555 โดยธรณีนี่นี้ใครครอง ได้อันดับที่ 2 ประเภท ละครไทย ที่เป็นที่ชื่นชอบมากที่สุดในปี 2555 (ร้อยละ 7.0) รองจากแรงเงา ส่วนกรุงเทพโพลล์ เผยผลสำรวจความคิดเห็นประชาชนเรื่อง ที่สุดของความคิดสร้างสรรค์แห่งปี 2555 ได้ในอันดับที่ 4 (ร้อยละ 4.5) ละครทีวีของไทยที่สร้างสรรค์มากที่สุดในรอบปี 2555รางวัลเรตติ้ง</doc>
