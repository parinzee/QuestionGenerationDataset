<doc id="727576" url="https://th.wikipedia.org/wiki?curid=727576" title="โมฮัมเหม็ด ดาวูด ข่าน">โมฮัมเหม็ด ดาวูด ข่าน โมฮัมเหม็ด ดาวูด ข่าน (; ; 18 กรกฎาคม ค.ศ. 1909 – 28 เมษายน ค.ศ. 1978) เป็นนักการเมืองชาวอัฟกานิสถาน เป็นประธานาธิบดีคนแรกของอัฟกานิสถาน (ค.ศ. 1973–1978) โมฮัมเหม็ด ดาวูด ข่านเกิดที่กรุงคาบูล เมื่อ ค.ศ. 1909 เป็นโอรสของเจ้าชายโมฮัมเหม็ด อะซิซ ข่าน ผู้ทรงเป็นลูกพี่ลูกน้องพระเจ้าโมฮัมหมัด นาดีร์ ชาห์ ในวัยเด็ก ดาวูด ข่านสนใจด้านการเมือง หลังจบการศึกษาจากฝรั่งเศส เขาดำรงตำแหน่งรัฐมนตรีหลายกระทรวง ก่อนที่จะได้รับตำแหน่งนายกรัฐมนตรีอัฟกานิสถาน ในปี ค.ศ. 1953 เขามีนโยบายเป็นมิตรกับสหภาพโซเวียตและสนับสนุนการรวมชาวพัชตุนในปากีสถาน ซึ่งนโยบายดังกล่าวทำให้อัฟกานิสถานต้องประสบปัญหาเศรษฐกิจ ความขัดแย้งระหว่างปากีสถานและอัฟกานิสถานดำเนินไปจนกระทั่งดาวูด ข่านถูกบีบให้ลาออกจากตำแหน่งในปี ค.ศ. 1963 10 ปีต่อมา (ค.ศ. 1973) ดาวูด ข่านที่ได้รับการสนับสนุนจากพรรคประชาธิปไตยประชาชนอัฟกานิสถาน (PDPA) ก็ยึดอำนาจจากพระเจ้าโมฮัมหมัด ซาฮีร์ ชาห์ เปลี่ยนอัฟกานิสถานเป็นสาธารณรัฐ และแต่งตั้งตนเองเป็นประธานาธิบดี เขาเริ่มนโยบายสมัยใหม่หลายอย่าง และในขณะเดียวกันก็กำจัดกลุ่มคนที่เป็นภัยต่ออำนาจของเขา ความขัดแย้งระหว่างดาวูด ข่านกับพรรค PDPA มาถึงจุดแตกหักในปี ค.ศ. 1978 เมื่อผู้นำฝ่ายซ้ายคนหนึ่งของพรรคถูกสังหาร ทำให้เกิดการลุกฮือจนกระทั่งวันที่ 27 เมษายน ค.ศ. 1978 เกิดการปฏิวัติเซาร์ (Saur Revolution) นำโดยพรรค PDPA ตัวดาวูด ข่านและครอบครัวถูกสังหารในวันต่อมา ในปี ค.ศ. 2008 มีการค้นพบหลุมศพของดาวูด ข่านและครอบครัวที่นอกกรุงคาบูล และมีการจัดงานศพแบบรัฐพิธีในปีต่อมา</doc>
