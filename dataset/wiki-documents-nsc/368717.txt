<doc id="368717" url="https://th.wikipedia.org/wiki?curid=368717" title="สตริปเปอร์">สตริปเปอร์ นักระบำเปลื้องผ้า หรือ สตริปเปอร์ () คือนักเต้นยั่วยวนมืออาชีพที่เต้นอยู่บนเวทีหรือบริเวณพื้นที่ที่จัดให้ในสถานเริงรมย์ ลานกิจกรรม หรือในสถานที่ส่วนตัว โดยผู้เต้นจะทำหน้าที่เย้าแหย่ผู้ชมเพื่อสร้างปฏิสัมพันธ์และได้รับเงินทิปเป็นค่าตอบแทน โดยในระหว่างเต้นสตริปเปอร์จะทำการเปลื้องผ้าออกทีละส่วน สตริปเปอร์แบ่งเป็นสามประเภทหลักคือ1. นู้ด หรือ แบบเปลือย — สำหรับผู้เต้นที่ท้ายสุดจะถอดเสื้อผ้าหมด 2. ท็อปเลส หรือ แบบเปลือยท่อนบน — สำหรับผู้เต้นที่ท้ายสุดจะถอดเสื้อผ้าหมดเหลือเพียงกางเกงชั้นในตัวเดียว 3. บิกินี หรือ แบบชุดชั้นใน — คือสตริปเปอร์ที่ถอดเสื้อผ้าออกหมดเว้นแต่ชุดชั้นใน โดยประเภทต่างๆ จะขึ้นอยู่กฎหมายในท้องที่และรูปแบบการให้บริการของสถานบริการนั้น เสาสตริปเปอร์มักจะพบเห็นได้เป็นส่วนประกอบของเวที โดยผู้เต้นจะยึดเสาเป็นฐานและเต้นรอบเสารูดเสาไปมา ซึ่งในหลายครั้งจะเห็นมีการเล่นกึ่งกายกรรมกับเสาสตริปเปอร์นั้น นักเต้นส่วนใหญ่มักจะเป็นเพศหญิงแต่อย่างไรก็ตามสตริปเปอร์เพศชายยังสามารถพบเห็นได้โดยเฉพาะในบาร์เกย์ ลักษณะเฉพาะของนักเต้นสตริปเปอร์ที่ต่างจากอาชีพอื่น อย่าง สาวอะโกโก้ หรือ โคโยตี้ คือ นักเต้นประเภทนี้จะทำการถอดเสื้อผ้าทีละชิ้น โดยก่อนขึ้นเวทีจะมีการใส่เสื้อผ้าไว้หลายชิ้นก่อนหน้า ซึ่งตรงกับชื่อคำว่า สตริป (strip) ที่แปลว่า "เปลื้อง" ในภาษาอังกฤษ</doc>
