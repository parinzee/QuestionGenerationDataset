<doc id="252328" url="https://th.wikipedia.org/wiki?curid=252328" title="เกวันด์เฮาส์">เกวันด์เฮาส์ เกวันด์เฮาส์ () เมืองไลพ์ซิจ เป็นห้องจัดแสดงคอนเสิร์ตที่มีความสำคัญแห่งหนึ่งของเมือง นอกจากนี้ ยังเป็นสถานที่จัดแสดงคอนเสิร์ตของวงออร์เคสตราเกวันด์เฮาส์อีกด้วย ปัจจุบันเกวันด์เฮาส์เมืองไลพ์ซิจ ตั้งอยู่ ณ ลานจัตุรัสเอากุสตุส อาคารเกวันด์เฮาส์หลังปัจจุบันถูกสร้างเพื่อทดแทนหลังเก่าที่ถูกทำลายในช่วงสงครามโลกครั้งที่สองข้อมูลทั่วไป ข้อมูลทั่วไป. อาคารเกวันด์เฮาส์หลังปัจจุบันถูกออกแบบโดยรูดอล์ฟ สโกดา สถาปนิก ภายใต้การดูแลของเคิร์ท มาซัว ผู้อำนวยการเกวันด์เฮาส์ ณ ขณะนั้น โดยอาคารหลังปัจจุบันสร้างขึ้นบนพื้นที่ซึ่งเดิมเป็นพิพิธภัณฑ์ศิลปประยุกต์ ไลพ์ซิจ ใช้เวลาก่อสร้างนานกว่า 57 เดือน บริเวณห้องโถงเมนเดลส์โซนหรือห้องโถงใหญ่ด้านหน้า มีจุดเด่นที่ฝ้าเพดานเล่นระดับ 4 ระดับ สูงเท่าอาคาร 3 ชั้น ตกแต่งด้วยภาพเขียน "บทเพลงแห่งชีวิต" โดยผลงานของซิกฮาร์ด กิลเล (Sighard Gille) ศิลปินชาวเมืองไลพ์ซิจ โดยฝ้าเพดานนี้ออกแบบตามศิลปะภาพปูนเปียก (fresco) มีพื้นที่ทั้งสิ้น 712 ตารางเมตร ซึ่งถือได้ว่าเป็นฝ้าเพดานแบบปูนเปียกที่ใหญ่ที่สุดในยุโรปทีเดียว ภาพวาดบนฝ้าเพดานนี้สามารถมองเห็นได้จากภายนอกอาคารผ่านผนังกระจกของตัวอาคาร ภายในห้องจัดแสดงดนตรีมีที่นั่งรองรับผู้เข้าฟังได้ถึง 19,000 ที่นั่ง และภายในยังมีออร์แกนขนาด 89 ช่วงเสียง 6,638 ท่อเสียง สร้างโดย Schuke of Potsdam ตามสโลแกนของเกวันด์เฮาส์ที่ใช้ตั้งแต่ปี ค.ศ. 1781 คือ "RES SEVERA VERUM GAUDIUM" ซึ่งหมายถึง หน้าที่สำคัญของเกวันด์เฮาส์คือการสร้างความพึงพอใจที่แท้จริง นั่นเอง ภายในห้องโถงเมนเดลส์โซน นอกจากจัดแบ่งเป็นห้องจำหน่ายบัตรเข้าชมและร้านจำหน่ายของที่ระลึกแล้ว ยังมีส่วนจัดแสดงหุ่นปั้นของเฟลิกซ์ เมนเดลส์โซน โดยฝีมือของโย ยาสตรัม ในปี ค.ศ. 1928 และหุ่นปั้นของลุดวิจ ฟาน เบโทเฟิน โดยฝีมือของมักซ์ คลิงเงอร์ ในปี ค.ศ. 2003 รวมถึงมุมชูมันน์ พื้นที่สำหรับสมาชิกเกวันด์เฮาส์ที่จะได้รับสิทธิพิเศษในการรับฟังบทเพลงตัวอย่างและคำกล่าวแนะนำการแสดงอีกด้วยประวัติ ประวัติ. ในช่วงแรกของการแสดงดนตรีออร์เคสตรา ณ เมืองไลพ์ซิจ เริ่มต้นใน ปี ค.ศ. โดยจัดแสดง ณ โรงแรมทรีสวอนส์เป็นเวลากว่า 37 ปี จึงได้มาจัดแสดง ณ เกวันด์เฮาส์ เนื่องจากข้อจำกัดของสถานที่อันคับแคบของโรงแรมดังกล่าว จึงเป็นจุดเริ่มต้นของชื่อวงดนตรี เกวันด์เฮาส์เมืองไลพ์ซิจ หลังปัจจุบันเป็นอาคารรุ่นที่สามที่ได้ใช้ชื่อนี้ โดยอาคารเกวันด์เฮาส์หลังแรกได้ถูกสร้างขึ้นตั้งแต่ปี ค.ศ. 1781 โดยโยฮันน์ คาร์ล ฟรีดริช เดาเทอ (Johann Carl Friedrich Dauthe) เป็นสถาปนิกผู้ออกแบบอาคารหลังดังกล่าว เดิมเป็นอาคารค้าขายเสื้อผ้า ต่อมาได้ถูกดัดแปลงบริเวณชั้นบนของอาคารเป็นห้องจัดแสดงดนตรีออร์เคสตราขนาด 500 ที่นั่ง ต่อมา ความนิยมในดนตรีออร์เคสตราเพิ่มสูงขึ้น อาคารเกวันด์เฮาส์หลังที่สองถูกสร้างขึ้นและเปิดใช้งานครั้งแรก เมื่อวันที่ 11 ธันวาคม ค.ศ. 1884 โดยสามารถรองรับผู้ฟังได้ถึง 1,500 คน แต่ต่อมาถูกระเบิดเสียหายอย่างหนักในช่วงปลายสงครามโลกครั้งที่สองจนไม่สามารถใช้การได้ ภายหลังสงครามโลกครั้งที่สอง การแสดงดนตรีต้องย้ายไปจัดแสดง ณ หอประชุมสภาเมืองไลพ์ซิจเป็นการชั่วคราว จนกระทั่งได้มีการประกวดแบบและสร้างอาคารเกวันด์เฮาส์หลังปัจจุบันขึ้น และเปิดใช้งานครั้งแรกในวันที่ 8 ตุลาคม ค.ศ. 1981 ตามบันทึกของเกวันด์เฮาส์ เมืองไลพ์ซิจ ระบุว่า ตั้งแต่ปี ค.ศ. 1981 กระทั่งปี ค.ศ. 2005 เกวันด์เฮาส์หลังปัจจุบันได้มีโอกาสต้อนรับผู้เข้าฟังดนตรี ณ สถานที่นี้แล้วมากกว่า 10 ล้านคน</doc>
