<doc id="399777" url="https://th.wikipedia.org/wiki?curid=399777" title="เหตุการณ์รถไฟตกเหวที่จังหวัดลำปาง พ.ศ. 2532">เหตุการณ์รถไฟตกเหวที่จังหวัดลำปาง พ.ศ. 2532 เหตุการณ์รถไฟตกเหวที่จังหวัดลำปาง พ.ศ. 2532 เป็นอุบัติเหตุทางรถไฟที่เกิดขึ้นเมื่อวันที่ 23 พฤษภาคม พ.ศ. 2532 เวลาประมาณ 20.30 น. ขบวนรถเร็วที่ 38 (เชียงใหม่-กรุงเทพ) ตกรางช่วงระหว่างสถานีรถไฟปางป๋วย อ.แม่เมาะ จ.ลำปาง กับสถานีรถไฟผาคัน อ.ลอง จ.แพร่ (กม.ที่ 585-586) หัวรถจักรชนกับหน้าผาข้างทางอย่างรุนแรง ทำให้พนักงานขับรถไฟ เสียชีวิต ส่วนช่างเครื่อง และ พรร.ได้รับบาดเจ็บเล็กน้อย ขบวนรถไฟได้ตกลงไปในเหว จำนวน 8 โบกี้ มูลค่าความเสียหายของการรถไฟฯ 3,539,677.63 บาท มีผู้โดยสารเสียชีวิต 8 คน ได้รับบาดเจ็บสาหัส 32 คน และบาดเจ็บเล็กน้อย 107 คนการสอบสวนหาสาเหตุ การสอบสวนหาสาเหตุ. ผลการสอบสวนหาสาเหตุพบว่า ระบบห้ามล้อของหัวรถจักรมีปัญหาติดขัด และมีการตรวจซ่อมแก้ไขที่สถานีรถไฟลำปางจนใช้การได้ แต่เกิดอาการขัดข้องอีก ช่วงผ่านสถานีรถไฟแม่เมาะ เมื่อขบวนรถวิ่งผ่านสถานีรถไฟปางป๋วย เจ้าหน้าที่สังเกตว่าขบวนรถมีอาการสะบัด โคลงตัว และได้แจ้งพนักงานขับรถทราบ และพยายามดึงเบรกฉุกเฉิน ในช่วงนั้นเป็นทางลงเขามีความลาดชัน จากเทปบันทึกการเดินรถในหัวรถจักรระบุว่า ขบวนรถวิ่งด้วยความเร็วถึง 75 กิโลเมตรต่อชั่วโมง โดยความเร็วปลอดภัยที่กำหนดไว้เพียง 45 กิโลเมตรต่อชั่วโมง ขบวนรถจึงหลุดจากราง และพุ่งเข้าชนหน้าผา อุบัติเหตุครั้งนี้เป็นข่าวใหญ่ เพราะมีนักท่องเที่ยวชาวต่างชาติเสียชีวิตในที่เกิดเหตุด้วย</doc>
