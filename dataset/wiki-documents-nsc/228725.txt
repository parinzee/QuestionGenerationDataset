<doc id="228725" url="https://th.wikipedia.org/wiki?curid=228725" title="Goal Club เกมล้มโต๊ะ">Goal Club เกมล้มโต๊ะ Goal Club เกมล้มโต๊ะ เป็นภาพยนตร์ไทยแนวแอ็คชั่น-ดราม่า ที่ออกฉายใน พ.ศ. 2544 กำกับโดยกิตติกร เลียวศิริกุล เนื้อเรื่องเกี่ยวกับชีวิตของกลุ่มวัยรุ่นที่เพิ่งเรียนจบ แล้วเข้าไปพัวพันกับการพนันบอลโดยเป็นเด็กเดินโพย แต่เมื่อเงินที่ได้จากการเดินโพยไม่พอที่ใช้ทำตามฝันได้ จึงร่วมกันโกงโต๊ะพนันบอล จนในท้ายที่สุดก็ต้องหาทางล้มโต๊ะ เพราะถูกเสี่ยเจ้าของโต๊ะจับได้ นำความสนุกและความคึกคะนองไปสู่ความลุ่มหลงมัวเมาและความหายนะกับพวกเขานี้ในที่สุด Goal Club เกมล้มโต๊ะออกฉายครั้งแรกในวันที่ 27 เมษายน พ.ศ. 2544 ผลิตโดยบีอีซี-เทโร เอ็นเตอร์เทนเม้นท์ และฟิล์มบางกอก และจัดจำหน่ายโดยฟิลม์บางกอกเค้าโครงเรื่อง เค้าโครงเรื่อง. ง้วน, เน, เปเล่, แบงก์ และอ็อตโต้เป็นกลุ่มเพื่อนนักเรียน ม.ปลาย ที่เป็นนักกีฬาฟุตบอลของโรงเรียน และยังชื่นชอบการดูบอลอย่างเป็นชีวิตจิตใจ เมื่อพวกเขาจบออกมา บางคนก็เรียนต่อ บางคนก็ไม่เรียนและบางคนก็เรียนไปด้วย ทำงานไปด้วย แต่เมื่อการถ่ายทอดฟุตบอลแมทช์สำคัญๆ ทางโทรทัศน์เมื่อไร พวกเขาก็กลับมารวมตัวกันเพื่อดูบอลด้วยกันเสมอ โดยพวกเขาตั้งชื่อกลุ่มดูบอลของตัวเองว่า "โกลคลับ" อ๊อตโต้ทำงานเป็นคนเดินเอกสารให้กับคนที่มาต่อทะเบียนรถยนต์ที่กองทะเบียนรถยนต์ ซึ่งอ๊อตโต้พบว่าเป็นงานที่น่าเบื่อและได้เงินน้อย แต่ก็จำต้องทำเพราะมีวุฒิการศึกษาแค่ ม.6 ทำให้เจ แฟนสาวของอ๊อตโต้ไปคบกับหนุ่มที่แม่เป็นคนแนะนำให้รู้จัก ซึ่งเป็นคนที่มีฐานะและรสนิยมดีกว่าอ๊อตโต้ จนกระทั่งวันหนึ่งอ๊อตโต้ได้พบกับสอง คนเดินโพยบอล หรือคนรับส่งของระหว่างคนแทงบอลกับโต๊ะบอลที่มีเฮียเป็นเจ้ามือ สองได้ชักชวนอ๊อตโต้ให้มาเป็นคนเดินโพยบอล คอยหาลูกค้ารับแทงบอลส่งโต๊ะเฮีย เพราะเห็นว่าอ๊อตโต้มีความรู้เกี่ยวกับฟุตบอล และน่าจะให้คำแนะนำกับลูกค้าที่มาแทงบอลได้ เมื่ออ๊อตโต้รับงานเป็นคนเดินโพยให้กับเฮีย จากรายรับน้อยๆ ที่ได้เป็นค่าจ้างจากการเดินเอกสาร ก็กลายเป็นรายได้นับหมื่นที่ได้จากค่าแบ่งเปอร์เซ็นต์จากเงินที่ลูกค้าแทงพนัน อ๊อตโต้ชวนเพื่อนในกลุ่มมาเดินโพยบอลร่วมกัน โดยหาลูกค้าที่แต่ละคนรู้จัก สร้างรายได้ให้กับพวกเขาทุกคนอย่างเป็นกอบเป็นกำ แต่ละคนก็นำเงินที่ได้ไปทำตามฝันที่แต่ละคนมี แต่เมื่อเงินยังไม่พอที่จะไปทำฝันให้สำเร็จได้ พวกเขาจึงตัดสินใจที่จะโกงโต๊ะบอล ด้วยการตั้งตัวเป็นโต๊ะเอง เมื่อหาลูกค้ามาได้ก็ไม่ส่งเงินให้กับโต๊ะใหญ่ จนได้เงินมาเป็นจำนวนมาก จากที่ทุกคนคิดกันไว้ว่าจะทำแค่ครั้งเดียว แต่เมื่อเห็นผลอย่างนี้แล้ว ความคิดของกลุ่มก็เริ่มจะแตกต่าง บางคนเห็นว่าเงินที่ได้จากการโกงนั้นได้มาง่าย จึงควรที่จะทำต่อไปเรื่อยๆ ในขณะที่อ๊อตโต้เห็นว่าการทำแบบนี้อันตรายและเสี่ยงเกินไป อ๊อตโต้กับแบงค์จังตัดสินใจเลิก ในขณะเน ง้วน และเปเล่ยังทำต่อไป จนในที่สุดแล้วโกลคลับก็แตก เมื่อเฮียรู้ว่ามีการโกงโต๊ะเกิดขึ้น จึงส่งสองไปทวงเงินคืนกับอ๊อตโต้ แต่ในเมื่ออ๊อตโต้เลิกเดินโพยไปแล้ว จึงพบกับเน ง้วนและเปเล่แทน แต่เมื่อทั้งสามกำลังจะเข้าตาจน อ๊อตโต้และแบงค์ก็กลับมาช่วยและรุมอัดสองจนหมดสภาพไป จากนั้นพวกเขาจึงแก้แค้นเฮียด้วยการโทรไปบอกเบาะแสให้กับตำรวจ ทำให้เฮียถูกจับและโต๊ะของเฮียถูกปิดลง หารู้ไม่ว่าเฮียนั้นมีเส้นสายทางด้านกฎหมาย และสามารถประกันตัวออกมาได้อย่างง่ายดาย เฮียและพวกจึงเข้าไปหาโกลคลับแล้วขู่ที่จะฆ่าทุกคนถ้ายังไม่ยอมคืนเงิน แต่ในเมื่อพวกเขาได้ใช้เงินไปหมดแล้ว จึงไม่มีทางที่จะคืนเงินเฮียได้ เปเล่ถูกเฮียยิงแต่ก่อนที่ทุกคนจะทำอะไรได้ ตำรวจก็บุกเข้ามาล้อมที่เกิดเหตุ แล้วการยิงต่อสู้กันระหว่างพวกเฮียและตำรวจก็เริ่มขึ้น เฮียและลูกน้องอีกหลายคนถูกตำรวจยิงเสียชีวิต ในขณะที่กลุ่มวัยรุ่นที่เหลือวิ่งหนีอย่างไม่คิดชีวิต แสดงให้เห็นในจุดจบของเรื่องว่า ท้ายที่สุดไม่มีใครได้ดีเมื่อเข้าไปยุ่งเกี่ยวกับการพนันนักแสดงนำนักแสดงนำ. - ธีรดนัย สุวรรณหอม แสดงเป็นอ๊อตโต้: ผู้ที่เชื่อว่าทุกอย่างที่ตัวเองทำต้องเกิดประโยชน์ ถ้าไม่ใช่เพื่อคนอื่นก็เพื่อตัวเอง - วงศ์วรุตม์ ตันตระกูล แสดงเป็นง้วน: ลูกครึ่งจีนที่ต้องการให้น้องชายคนเดียวของตัวเองได้เทียบเท่ากับเด็กคนอื่นๆ - ปริญญา งามวงศ์วาน แสดงเป็นแบงค์: ลูกนายตำรวจที่ถูกเลี้ยงดูมาให้ตามทำกฎเกณฑ์ - เคนทร์สมุทร์ ฮัมเมอลิงก์ แสดงเป็นเน: นักวางแผนประจำกลุ่ม - บริวัตร อยู่โต แสดงเป็นเปเล่: ส่วนเกินของกลุ่ม พยายามหาเงินเพื่อช่วยปลดหนี้พนันของพ่อ - สุรัตนาวี สุวิพร แสดงเป็นเจ: แฟนสาวของอ๊อตโต้ - โกวิท วัฒนกุล แสดงเป็นสอง: คนเดินโพยบอลให้กับโต๊ะของเฮีย - จีระศักดิ์ ปิ่นสุวรรณ แสดงเป็นเฮีย: เจ้ามือโต๊ะบอล</doc>
