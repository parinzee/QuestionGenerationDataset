<doc id="838668" url="https://th.wikipedia.org/wiki?curid=838668" title="ศาลสูงสุดสหรัฐ">ศาลสูงสุดสหรัฐ ศาลสูงสุดสหรัฐ () เป็นศาลกลางชั้นสูงสุดในสหรัฐอเมริกา จัดตั้งขึ้นตามรัฐธรรมนูญสหรัฐ มาตรา 3 ใน ค.ศ. 1789 มีเขตอำนาจชั้นอุทธรณ์ (appellate jurisdiction) ขั้นสูงสุด ซึ่งโดยมากเป็นอำนาจในการใช้ดุลพินิจ สำหรับคดีที่อุทธรณ์คำวินิจฉัยของศาลกลางและศาลรัฐทั้งปวงเกี่ยวกับประเด็นข้อกฎหมายกลาง ทั้งมีเขตอำนาจชั้นต้น (original jurisdiction) สำหรับคดีหลากหลายรูปแบบ นอกจากนี้ ในระบบกฎหมายสหรัฐ คำวินิจฉัยของศาลสูงสุดในการตีความกฎหมายรัฐธรรมนูญกลางยังถือเป็นที่สุด แม้จะเพียงมีขึ้นในบริบทของคดีหนึ่ง ๆ ที่ศาลมีเขตอำนาจก็ตาม ปรกติแล้ว ศาลประกอบด้วยประธานศาล (Chief Justice) หนึ่งคน และตุลาการสมทบ (Associate Justice) อีกแปดคน ซึ่งประธานาธิบดีเสนอชื่อให้วุฒิสภารับรอง เมื่อได้รับแต่งตั้งแล้ว ตุลาการดำรงตำแหน่งจนกว่าจะเสียชีวิต ลาออก เกษียณอายุ หรือถูกถอดเพราะมีการฟ้องให้ขับออกจากตำแหน่ง (impeachment) แต่ยังไม่เคยมีตุลาการถูกถอดด้วยวิธีนี้ ตุลาการแต่ละคนมีเสียงหนึ่งเสียงในการลงคะแนน หลาย ๆ คดีมีการวินิจฉัยด้วยคะแนนเสียงเอกฉันท์ และศาลออกนั่งบัลลังก์ ณ อาคารศาลสูงสุดสหรัฐ ในกรุงวอชิงตัน ดี.ซี. ในวาทกรรมสมัยใหม่ มักมองกันว่า ตุลาการเหล่านี้มีปรัญชาและการตีความกฎหมายไปในทางอนุรักษนิยม ทางสายกลาง หรือทางเสรีนิยม</doc>
