<doc id="927755" url="https://th.wikipedia.org/wiki?curid=927755" title="รอมแพง">รอมแพง รอมแพง เป็นนามปากกาของ จันทร์ยวีร์ สมปรีดา (ชื่อเล่น: อุ้ย; เกิด พ.ศ. 2520 อำเภอสิชล จังหวัดนครศรีธรรมราช) เป็นนักประพันธ์ชาวไทย เธอมีผลงานมาแล้วมากกว่า 20 งานเขียนด้วยกันอย่าง ดาวเกี้ยวเดือน, บุพเพสันนิวาส, มิติรักข้ามดวงดาว, คีตโลกา, เรือนพะยอม และส่วนใหญ่ก็จะเป็นนวนิยายแนวรักตลก งานของเธอมีเอกลักษณ์ทั้งสำนวนภาษา และบทพรรณาโวหารที่บรรยายสถาปัตยกรรมและศิลปกรรมในสมัยนั้น บุคลิกตัวละคร โดยเฉพาะนางเอกให้มีบุคลิกที่สดใสร่าเริง มีความเป็นตัวของตัวเองสูง ชื่อนามปากกา ใช้ตามชื่อตัวละคร รอมแพง ในเรื่อง เวียงกุมกาม ของทมยันตี แปลว่า "ผู้เป็นที่รัก" หรือ "หญิงผู้เป็นที่รัก" เธอสำเร็จการศึกษาจากโรงเรียนวัดประทุมทายการาม ในระดับประถมศึกษา และมัธยมศึกษาจากโรงเรียนกัลยาณีศรีธรรมราช ระดับปริญญาตรีจากคณะโบราณคดี มหาวิทยาลัยศิลปากร เอกประวัติศาสตร์ศิลปะ โทภาษาไทย ทำงานประจำหลายงาน ตั้งแต่ขายเครื่องสำอาง เซลล์ขายบ้าน เลขานุการทนายความ ธุรการ พนักงานประมาณราคาของบริษัทตกแต่งภายใน พนักงานพิสูจน์อักษร ภัณฑารักษ์ (ผู้ดูแลพิพิธภัณฑ์) จนเธอเริ่มเขียนหนังสือประมาณปี พ.ศ. 2549 และได้รวมเล่มในปีถัดมา ขณะนั้นเธอประกอบอาชีพอื่นอยู่ จึงลาออกมาทำงานเขียนเป็นงานประจำ นวนิยายเรื่องแรกเลยก็คือ มิติรักข้ามดวงดาว ที่ได้รับแรงบันดาลใจจาก การเล่นเกมมังกรหยก ด้วยความที่เธอพิมพ์ค่อนข้างรวดเร็ว จึงตอบโต้กับเพื่อนในเกมได้ทันที แถมภาษาที่ใช้ก็ทำให้เพื่อนในเกมประทับใจ จนมีแฟนคลับคอยติดตามการสนทนาในเกมของเธอ จนเมื่อมีคนทักว่าเธอควรเขียนนิยาย จึงฉุกคิดและเริ่มเขียนนวนิยายเรื่องแรก โดยลงในพันทิปก่อน ก็ได้รับเสียงตอบรับที่ดี ในปี พ.ศ. 2553 ตีพิมพ์นวนิยายแนวรักตลกอิงประวัติศาสตร์เรื่อง บุพเพสันนิวาส เธอใช้เวลาในการหาข้อมูล 3 ปี จนมาเขียนต้นฉบับเสร็จในเดือนเดียว ซึ่งต่อมาได้มาทำเป็นละครโทรทัศน์ในปี พ.ศ. 2561 โดยก่อนละครจะออกอากาศ ก็ตีพิมพ์ซ้ำครั้งที่ 27 ผลงานของรอมแพงที่เคยนำมาสร้างเป็นละครโทรทัศน์อื่น ๆ เช่น ดาวเกี้ยวเดือน, คีตโลกา, เรือนพะยอม, พรายพยากรณ์ ฯลฯผลงานผลงาน. - สายลับลิปกลอส (2549) - ปักษานาคา (2549) - ลูกทุ่งโมดิฟายด์ (2550) - พรายพรหม (2550) - มิติรักข้ามดวงดาว (2550) - พรายพยากรณ์ (2550) - พรายเนตรทิพย์ (2550) - ยมธิดา (2551) - ป่วนรัก สลับร่าง (2552) - เรือนพะยอม (2552) - ดาวเกี้ยวเดือน (2552) - บุพเพสันนิวาส (2553) - ดาวเกี้ยวเดือน (ภาคพิเศษ) - สายลับไวท์โรส (2554) - สายลับอายแชโดว์ (2554) - โภคีธรา (2554) - คีตโลกา (2554) - มินตรา (2556) - ตำรารักยอดพธู (2557) - เจ้าแม่กวนอิม (2557) - มณีรัตนะ (2558) - ตำรารักยอดดวงใจ (2559)</doc>
