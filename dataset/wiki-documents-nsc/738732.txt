<doc id="738732" url="https://th.wikipedia.org/wiki?curid=738732" title="พระตำหนักอะกะซะกะ">พระตำหนักอะกะซะกะ พระตำหนักอะกะซะกะ หรือ พระที่นั่งเนินแดง () หรือที่รู้จักกันในชื่อ ทำเนียบรับรอง () เป็นอดีตพระตำหนักในเขตพระราชฐานอะกะซะกะ ในแขวงมินะโตะ กรุงโตเกียว ปัจจุบันเป็นสถานที่รับรองการมาเยือนอย่างเป็นทางการของอาคันตุกะระดับสูงของรัฐบาลญี่ปุ่น และยังถือเป็นหนึ่งในอาคารที่ใหญ่ที่สุดที่ก่อสร้างขึ้นในยุคเมจิ แรกเริ่มถูกสร้างขึ้นโดยรับสั่งของจักรพรรดิเมจิเพื่อเป็นที่ประทับของมกุฎราชกุมารในปี พ.ศ. 2442 ก่อสร้างด้วยสถาปัตยกรรมแบบนีโอบาโรคตามแบบอย่างตะวันตก ในตอนแรกนั้น มันถูกเรียกว่า พระราชวังโทงู (วังมกุฎราชกุมาร) โดยมกุฎราชกุมารฮิโระฮิโตะ ซึ่งทรงเป็นผู้สำเร็จราชการแผ่นดินในขณะนั้น ได้เริ่มพำนักที่พระตำหนักแห่งนี้ในเดือนกันยายน พ.ศ. 2466 จนถึงกันยายน พ.ศ. 2471 สองเดือนก่อนบรมราชาภิเษก ซึ่งในช่วงที่ทรงพำนักอยู่ที่พระราชวังแห่งนี้ พระองค์ทรงอภิเษกสมรสและมีพระราชธิดาสองพระองค์ ภายหลังสงครามโลกครั้งที่สอง อาคารพระตำหนักก็ถูกถอดออกจากรายชื่อเขตพระราชฐาน และใช้เป็นที่ทำการของหน่วยงานรัฐบาลหลายหน่วย เช่น หอสมุดสภานิติบัญญัติแห่งชาติ, สำนักงานกฤษฎีกา เป็นต้น เมื่อเศรษฐกิจของประเทศเริ่มฟื้นตัวจากสงครามโลก รัฐบาลก็มีแนวคิดที่จะจัดตั้งทำเนียบรับรองของรัฐบาล ในขณะนั้น รัฐบาลได้เลือกอดีตที่ประทับของเจ้าชายยะซุฮิโกะ เจ้าอะซะกะ (ปัจจุบันเป็นพิพิธภัณฑ์ศิลปะเทเอ็ง) เป็นทำเนียบรับรอง แต่เนื่องจากตระหนักได้มีขนาดที่คับแคบเกินจุดประสงค์ จึงมีความคิดที่จะบูรณะพระตำหนักอะกะซะกะขึ้นเป็นทำเนียบรับรองแห่งใหม่ อาคันตุกะคนแรกที่ได้พำนักในทำเนียบรับรองแห่งนี้คือ ประธานาธิบดี เจอรัลด์ ฟอร์ด แห่งสหรัฐอเมริกา พระตำหนักแห่งนี้ได้รับการขึ้นทะเบียนให้เป็นสมบัติประจำชาติญี่ปุ่น ในเดือนธันวาคม พ.ศ. 2552</doc>
