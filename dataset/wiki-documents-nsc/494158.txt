<doc id="494158" url="https://th.wikipedia.org/wiki?curid=494158" title="น้ำตกศิลาเพชร">น้ำตกศิลาเพชร น้ำตกศิลาเพชร อยู่ในบริเวณทางตอนกลางของอุทยานแห่งชาติดอยภูคาอยู่ภายใต้การดูแลของหน่วยจัดการต้นน้ำน้ำย่าง ในพื้นที่หมู่บ้านป่าตอง ตำบลศิลาเพชร อำเภอปัว จังหวัดน่าน เป็นน้ำตกที่มีชื่อเสียงของอำเภอปัวและเป็นที่นิยมของนักท่องเที่ยว น้ำตกเกิดจากลำน้ำย่าง มีทั้งหมด 3 ชั้น มีลักษณะเป็นแอ่งน้ำตกเหมาะแก่การเล่นน้ำและมีน้ำไหลตลอดปี สายน้ำตกลงมาจากหน้าผาหลายชั้นลดหลั่นกันไป ภายในน้ำตกมีน้ำตกที่ใสสะอาด โขดหินอันสวยงาม ต้นไม้ที่ร่มรื่น ทั้งสองฝั่งของน้ำตกจะเป็นหน้าผาลาดชัน ซึ่งมีความอุดมสมบูรณ์ของป่าเบญจพรรณและป่าดิบเขา มีร้านอาหาร เครื่องดื่ม และห้องสุขาไว้บริการด้านหน้าก่อนเข้าถึงตัวน้ำตก นอกจากนี้น้ำตกศิลาเพชรยังเป็นที่อาศัยของปลาผีเสื้อติดหินน่าน และปลาค้างคาวติดหินน้ำตกศิลาเพชร ซึ่งสามารถพบได้ที่จังหวัดน่านแห่งเดียวเท่านั้นการเดินทาง การเดินทาง. จากตัวอำเภอปัวใช้เส้นทางหลวงหมายเลข 1081 สายปัว-น้ำยาว ระยะทางจากตัวอำเภอปัวประมาณ 12 กิโลเมตร แล้วเลี้ยวขวาเข้าหมู่บ้านป่าตอง หรือ จากตัวเมืองน่านใช้ทางหลวงแผ่นดินหมายเลข 1080 สายน่าน-ทุ่งช้าง ถึงอำเภอท่าวังผาตรงหลักกิโลเมตรที่ 41-42 มีทางแยกขวามือเข้าทางหลวงหมายเลข 1170 ไปประมาณ 10 กิโลเมตร ถึงทางหลวงหมายเลข 1081 เลี้ยวซ้ายไปตามทางหลวงหมายเลข 1081 แล้วเลี้ยวขวาเข้าหมู่บ้านป่าตอง</doc>
