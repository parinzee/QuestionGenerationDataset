<doc id="301728" url="https://th.wikipedia.org/wiki?curid=301728" title="โลบะ">โลบะ โลบะ คืออาหารพื้นเมืองของจังหวัดภูเก็ต นิยมทานเป็นของว่าง ปรุงจากส่วนประกอบหลัก คือ เนื้อหมู โดยมีหัวหมู และเครื่องในหมู ต้มด้วยเครื่องพะโล้ ก่อนนำไปลวกด้วยน้ำผสมซีอิ๊วดำจนพอสุก แล้วจึงทอดด้วยน้ำมันจนผิวด้านนอกกรอบ แต่เนื้อในยังคงความนุ่มของเนื้อไว้ โลบะกินกับน้ำจิ้มรสหวานอมเปรี้ยวทำจากมะขามเปียกเคี่ยวกับน้ำตาลใส่พริกป่น นิยมรับประทานคู่กับเต้าหู้ทอด หรือ เต่ากั้ว บางครั้งกินกับ เต่ากั้วจี่ ซึ่งเป็นเต้าหู้ก้อนผ่าสามเหลี่ยมยัดไส้กุ้งแห้ง ก่อนนำไปทอด หรือกินกับ เกี้ยน ซึ่งเป็นชื่อเรียกเฉพาะของอาหารชนิดหนึ่ง ปรุงจากหมูสับกับไส้อื่นๆ อาทิ กุ้ง ปู มันแกว ห่อด้วยฟองเต้าหู้เป็นเส้นคล้ายจ๊อ นำไปนึ่งให้สุกแล้วจึงชุบแป้งทอดประวัติ ประวัติ. เดิมที โลบะเป็นอาหารของชาวจีนฮกเกี้ยนในเมืองเบ๊หัง จนกระทั่งกลุ่มชาวจีนฮกเกี้ยนในเข้ามาตั้งรกรากบนเกาะภูเก็ต ก็ได้นำวัฒนธรรมอาหารหลากหลายชนิด รวมทั้งโลบะนี้เข้ามาด้วย คำว่า โล หมายถึงสตูว์หรือพะโล้ และ บะ แปลว่า เนื้อสัตว์ รวมความกันได้เป็น เนื้อต้มพะโล้ ส่วนของหัวหมูที่นิยมรับประทาน คือ ใบหู, ลิ้น และเนื้อหมูสามชั้นจากหัวหมู ในขณะที่เครื่องในหมู มีทั้งปอด ตับ หัวใจ ลำไส้ใหญ่</doc>
