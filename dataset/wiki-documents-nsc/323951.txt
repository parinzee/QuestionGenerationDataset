<doc id="323951" url="https://th.wikipedia.org/wiki?curid=323951" title="ปลาแบมบูซ่า">ปลาแบมบูซ่า ปลาแบมบูซ่า (; ; ชื่อวิทยาศาสตร์: Elopichthys bambusa) เป็นปลาน้ำจืดชนิดหนึ่ง ที่อยู่ในวงศ์ปลาตะเพียน (Cyprinidae) จัดเป็นปลาเพียงชนิดเดียวเท่านั้นที่อยู่ในสกุล Elopichthys โดยชื่อสกุล Elopichthys มาจากคำว่า Elops ซึ่งหมายถึงปลาในกลุ่มปลาตาเหลือกหรือปลาตาเหลือกยาวในภาษาอังกฤษ และภาษากรีกโบราณ ἰχθύς (ikhthús) หมายถึง "ปลา" โดยรวมหมายถึง ปลาในสกุลนี้มีรูปร่างคล้ายกับปลาตาเหลือก และชื่อชนิด bambusa หมายถึง "ไม้ไผ่" ซึ่งอ้างอิงมาจากภาษาถิ่นของจีนที่เรียกปลาชนิดนี้ว่า "ชู่ ไหน่ หยู" (พินอิน: Chǔh nuy yu) หมายถึง "ปลาไม้ไผ่นิสัยเสีย" โดย จอห์น รีฟส์ ผู้วาดภาพปลานี้ระหว่างทำหน้าที่เป็นผู้ตรวจสอบชาในจีนระหว่างปี ค.ศ. 1812–1831 มีรูปร่างเพรียวยาวคล้ายปลาซิวทั่วไปหรือปลาสะนาก ปากกว้างและแหลมยาว บริเวณใบหน้า, แก้มและใต้ท้องเป็นสีเหลือง ครีบทุกครีบสั้นยกเว้นครีบหางเป็นสีเหลือง เกล็ดเล็กละเอียดสีเงินแวววาว ปลาขนาดเล็กตลอดทั้งลำตัวจะเป็นสีเหลืองทองแวววาว มีความยาวเต็มที่ได้ถึง 2 เมตร น้ำหนักกว่า 45–50 กิโลกรัม จัดเป็นปลาในวงศ์ปลาตะเพียนที่เป็นปลากินเนื้อที่ใหญ่ที่สุดในโลก เป็นปลาที่หายากชนิดหนึ่ง พบเฉพาะในประเทศจีน บริเวณแม่น้ำแยงซี มณฑลเจียงซี และบางส่วนในไซบีเรียเท่านั้น เป็นปลาที่อาศัยอยู่ในน้ำที่มีอุณหภูมิต่ำ ประมาณ 10–20 องศาเซลเซียสเท่านั้น มีความสำคัญต่อมนุษย์ในแง่ของความเป็นปลาเศรษฐกิจ และตกเป็นเกมกีฬา และยังสามารถเลี้ยงเป็นปลาสวยงามได้อีกด้วย ซึ่งต้องนำเข้าและมีราคาขายที่แพง</doc>
