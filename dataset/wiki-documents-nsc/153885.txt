<doc id="153885" url="https://th.wikipedia.org/wiki?curid=153885" title="สุชัย เจริญรัตนกุล">สุชัย เจริญรัตนกุล ศาสตราจารย์ นายแพทย์ สุชัย เจริญรัตนกุล ศาสตราจารย์ภาควิชาอายุรศาสตร์ คณะแพทยศาสตร์ศิริราชพยาบาล มหาวิทยาลัยมหิดล อดีตรองนายกรัฐมนตรี และอดีตรัฐมนตรีว่าการกระทรวงสาธารณสุข ในรัฐบาลของพันตำรวจโท ทักษิณ ชินวัตรการศึกษา การศึกษา. นพ.สุชัย เจริญรัตนกุล จบการศึกษาชั้นมัธยมศึกษาปีที่ 3 จากโรงเรียนอัสสัมชัญศรีราชา เมื่อปี พ.ศ. 2514 ต่อจากนั้นในปี พ.ศ. 2516 ได้สำเร็จการศึกษาชั้นมัธยมศึกษาปีที่ 5 จากโรงเรียนเตรียมอุดมศึกษา (พญาไท) ในระดับปริญญาตรีสำเร็จการศึกษาแพทยศาสตรบัณฑิต จากมหาวิทยาลัยมหิดล ในปี พ.ศ. 2523 จากนั้นในปี พ.ศ. 2523-2528 ได้ไปศึกษาเป็นแพทย์ผู้เชี่ยวชาญเฉพาะทางที่มหาวิทยาลัย Newcastle-upon-Tyne และมหาวิทยาลัย Edinburgh ประเทศอังกฤษ ได้รับวุฒิบัตรผู้เชี่ยวชาญโรคอายุรศาสตร์จากราชวิทยาลัยอายุรแพทย์แห่งสหราชอาณาจักร (London และ Edinburgh) รวมทั้งมีประสบการณ์เป็นแพทย์ประจำโรงพยาบาลที่มีชื่อเสียงของประเทศอังกฤษอยู่หลายปี ได้รับปริญญา อาทิ พ.ศ. 2528 M.R.C.P (Royal College of Physicians of the United Kingdom) พ.ศ. 2537 F.R.C.P (Royal College of Physicians of Edinburgh) พ.ศ. 2538 F.R.C.P (Royal College of Physicians of London) และในปี พ.ศ. 2547 สำเร็จการศึกษาหลักสูตรวิทยาลัยป้องกันราชอาณาจักร (ว.ป.อ.)การทำงาน การทำงาน. นพ.สุชัย เจริญรัตนกุล รับราชการเป็นข้าราชการพลเรือนในสถาบันอุดมศึกษา สังกัดคณะแพทยศาสตร์ศิริราชพยาบาล มหาวิทยาลัยมหิดล ได้รับโปรดเกล้าฯให้ดำรงตำแหน่งศาตราจารย์มาตั้งแต่ปีพ.ศ 2539 สุชัยเป็นแพทย์ผู้เชี่ยวชาญด้านโรคปอดชั้นแนวหน้าของประเทศและในภูมิภาคเอเชียแปซิฟิค ได้รับเชิญเป็นประธานและผู้บรรยาย การสัมมนางานวิจัยโรคปอดนานาชาติ ในที่ประชุมแพทย์ผู้เชี่ยวชาญโรคปอด ภาคพื้นยุโรปและสหรัฐอเมริกามาไม่ต่ากว่า 50 ครั้ง เขียนบทความวิชาการและงานวิจัยด้านโรคระบบการหายใจ ร่วม 100 เรื่องและมีหลายเรื่องนำไปตีพิพิมพ์ในวารสารสำคัญๆของต่างประเทศ อาทิ Thorax, European Journal of Respiratory Diseases และ CHEST เป็นบรรณาธิการและร่วมเขียนตำราภาษาไทยและภาษาอังกฤษประมาณ 10เล่ม /20 บท อาทิ Om P.Sharma,ed.,Textbook of Respiratory Diseases ( New York : Marcel Dekker,1991 ), Peter O. Davies,ed., Textbook of Tuberculosis ( London : Chapman & Hall Medical,1998 ), Peter O.Davies, ed., Case History in Chest Diseases ( London : Chapman & Hall Medical, 1999 ) เคยดำรงตำแหน่งผู้ช่วยผู้อำนวยการโรงพยาบาลศิริราช ในระหว่างปี พ.ศ. 2532 ถึงปี พ.ศ. 2535 และเป็นผู้อำนวยการโรงพยาบาลปอดกรุงเทพ ในระหว่างปี พ.ศ. 2544 ถึงปี พ.ศ. 2547 ต่อมาในเดือนตุลาคม พ.ศ. 2547 ได้รับโปรดเกล้าฯแต่งตั้งเป็นรัฐมนตรีช่วยว่าการกระทรวงสาธารณสุข ในรัฐบาลของพันตำรวจโท ทักษิณ ชินวัตร และได้รับโปรดเกล้าฯแต่งตั้งเป็นรัฐมนตรีว่าการฯ ในเดือนมีนาคม พ.ศ. 2548 ในขณะดำรงตำแหน่งรัฐมนตรีว่าการกระทรวงสาธารณสุข ได้เข้าไปแก้ไขภาวะวิกฤตจากการแพร่ระบาดของไข้หวัดนกเป็นผลสำเร็จ โดยกำหนดมาตรการป้องกันและรักษาเชิงรุก เร่งรัดพัฒนาห้อง lab ของโรงพยาบาลในภูมิภาคต่างๆทั่วประเทศ ให้มีประสิทธิภาพในการชันสูตรโรคด้วยความแม่นยำและรวดเร็ว ศาสตราจารย์ สุชัย ได้เชิญรัฐมนตรีว่าการกระทรวงสาธารณสุขของสหรัฐอเมริกา(Mr. Michael Leavitt),ผู้อำนวยการองค์การอนามัยโลก(Dr. Lee Jong - Wook)และรัฐมนตรีว่าการกระทรวงสาธารณสุขของทุกประเทศในภูมิภาคเอเชียแปซิฟิคมาร่วมประชุมกำหนดนโยบายในหัวข้อเรื่อง International Partnership on Avian and Pandemic Influenza ที่กรุงเทพฯเมื่อวันที่ 11 ตุลาคม 2548 ทำให้มีการกำหนดนโยบายร่วมกันระหว่างองค์การอนามัยโลก ประเทศไทย และสหรัฐอเมริกาในการป้องกันการแพร่ระบาดของไวรัสไข้หวัดนกในภูมิภาคเอเชียแปซิฟิคที่เป็นแนวทางปฏิบัติมาจนถึงป้จจุบัน นพ.สุชัย ได้รับแต่งตั้งเป็น Vice President ในการประชุมสมัชชาองค์การอนามัยโลก สมัยทื่ 58 ณ สำนักงานใหญ่องค์การอนามัยโลก นครเจนีวา เมื่อวันทื่ 14-18 พฤษภาคม 2548 โดยมีรัฐมนตรีว่าการกระทรวงสาธารณสุขของทุกประเทศทั่วโลก เข้าร่วมประชุมเพื่อกำหนดนโยบายสาธารณสุขนานาชาติ นับเป็นรัฐมนตรีว่าการกระทรวงสาธารณสุขคนแรกของประเทศไทยที่ได้รับตำแหน่งนี้ ต่อมาในวันที่ 31 ตุลาคม พ.ศ. 2548 ได้รับแต่งตั้งเป็นรองนายกรัฐมนตรีอีกตำแหน่งหนึ่ง จนกระทั่งพ้นจากตำแหน่งในเหตุการณ์รัฐประหารยีดอำนาจ เคยรักษาราชการตำแหน่งรัฐมนตรีว่าการกระทรวงเทคโนโลยีสารสนเทศและการสื่อสาร ในขณะดำรงตำแหน่งรองนายกรัฐมนตรี ต่อมาในปี พ.ศ. 2550 ได้ถูกตัดสิทธิทางการเมืองเป็นเวลา 5 ปี เนื่องจากเป็นกรรมการบริหารพรรคไทยรักไทยซึ่งถูกยุบในคดียุบพรรคการเมือง พ.ศ. 2549ด้านวิชาการด้านวิชาการ. - ดำรงตำแหน่งนายกสมาคมอุรเวชช์ (โรคปอด) แห่งประเทศไทย พ.ศ. 2547 – 2549 - นายกสมาคมแพทย์ทรวงอกอเมริกันประจำประเทศไทย พ.ศ. 2543 – 2548 - คณะที่ปรึกษาสมาพันธ์โรคหืดขององค์การอนามัยโลก (GINA) พ.ศ. 2545 – 2548 - ประธานจัดงาน World Asthma Meeting พ.ศ. 2547เครื่องราชอิสริยาภรณ์ที่ได้รับเครื่องราชอิสริยาภรณ์ที่ได้รับ. - พ.ศ. 2548 - เครื่องราชอิสริยาภรณ์อันเป็นที่เชิดชูยิ่งช้างเผือก ชั้นมหาประมาภรณ์ช้างเผือก (ม.ป.ช.) - พ.ศ. 2547 - เครื่องราชอิสริยาภรณ์อันมีเกียรติยศยิ่งมงกุฎไทย ชั้นมหาวชิรมงกุฏ (ม.ว.ม.) - พ.ศ. 2544 - เครื่องราชอิสริยาภรณ์อันเป็นที่เชิดชูยิ่งช้างเผือก ชั้นประถมาภรณ์ช้างเผือก (ป.ช.) - พ.ศ. 2541 - เครื่องราชอิสริยาภรณ์อันมีเกียรติยศยิ่งมงกุฎไทย ชั้นประถมาภรณ์มงกุฏไทย (ป.ม.)</doc>
