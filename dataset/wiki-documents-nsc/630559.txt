<doc id="630559" url="https://th.wikipedia.org/wiki?curid=630559" title="สตรองเกอร์ (วอตดาสซึนต์คิลยู)">สตรองเกอร์ (วอตดาสซึนต์คิลยู) "สตรองเกอร์ (วอตดาสซึนต์คิลยู)" เป็นเพลงของนักร้องอเมริกัน เคลลี คลาร์กสัน และชื่อเพลงสอดคล้องกับสตูดิโออัลบั้มชุดที่ห้า สตรองเกอร์ (ค.ศ. 2011) ทีแรกชื่อเพลงว่า "วอตดาสซึนต์คิลยู (สตรองเกอร์)" เป็นซิงเกิลลำดับที่สองออกวันที่ 17 พฤศจิกายน ค.ศ. 2011 ผ่านค่ายเพลงอาร์ซีเอเรเคิดส์ เพลงเขียนโดย Jörgen Elofsson, อาลี แทมโพซี และเดวิด แกมสัน โดยมีเกร็ก เคิร์สติน ร่วมเขียนเพลงและโปรดิวซ์ให้ เพลง "สตรองเกอร์" เป็นเพลงที่มีความเร็วระดับสูง (uptempo) ที่ดึงแนวเพลงต่าง ๆ เช่น ป็อปร็อก แดนซ์ป็อป และอิเล็กโทรป็อปมารวมกัน เนื้อเพลงโดยหลักเป็นเรื่องเกี่ยวกับการให้กำลังใจและการเยียวยาจากอาการอกหัก มีท่อนคอรัสที่ได้แรงบันดาลใจจากคำพูดของฟรีดริช นีทเชอ ที่กล่าวว่า "สิ่งใดไม่คร่าเรา สิ่งนั้นจะทำให้เราแข็งแกร่งขึ้น" (That which does not kill us makes us stronger.) หลังจากเพลงออกจำหน่าย "สตรองเกอร์" ได้รับคำชมจากนักวิจารณ์ที่ถือว่าเป็นไฮไลต์ของอัลบั้มสตรองเกอร์ เสียงร้องของคลาร์กสันและองค์ประกอบเพลงได้รับคำยกย่อง ขณะที่ยังมีการวิจารณ์ถึงเรื่องเนื้อหาในเพลง ทางการตลาด เพลง "สตรองเกอร์" เป็นเพลงที่ประสบความสำเร็จที่สุดของคลาร์กสัน ในสหรัฐอเมริกา เพลงนี้เป็นเพลงที่สามที่ขึ้นอันดับหนึ่งบนชาร์ตบิลบอร์ดฮอต 100 เป็นเวลาสามสัปดาห์ติดต่อกัน ทำได้ดีกว่าเพลง "อะโมเมนต์ไลก์ดิส" (ค.ศ. 2002) และ "มายไลฟ์วูดซักวิตเอาต์ยู" (ค.ศ. 2009) เนื่องจากเป็นเพลงอันดับหนึ่งที่อยู่บนชาร์ตได้นานที่สุด เพลงยังขึ้นอันดับหนึ่งในชาร์ตย่อยของบิลบอร์ดอีก 15 ชาร์ต เช่นชาร์ตอดัลต์ป็อปซองส์, อดัลต์คอนเทมโพรารี, ฮอตแดนซ์คลับซองส์ และป็อปซองส์ มากกว่าเพลงทุกเพลงของคลาร์กสัน "สตรองเกอร์" ยังขึ้นอันดับหนึ่งในประเทศโปแลนด์ และสโลวาเกีย และติดสิบอันดับแรกใน 15 ประเทศทั่วโลก ขายได้มากกว่า 15 ล้านหน่วยและเป็นหนึ่งในเพลงที่ขายดีที่สุดตลอดกาล จากความสำเร็จของเพลงทำให้อัลบั้มสตรองเกอร์สามารถขายได้เป็นเวลามากกว่าหนึ่งปี "สตรองเกอร์" ได้เข้าชิงรางวัลหลากหลายรางวัล เช่น รางวัลแกรมมี 3 รางวัล และเวิลด์มิวสิกอะวอดส์ 1 รางวัล มิวสิกวิดีโอกำกับโดยเชน เดรก ซึ่งนำเสนอด้วยคนจำนวนมากก่อแฟลชม็อบและเต้นร่วมกัน รวมกับวิดีโอที่ให้ผู้คนส่งวิดีโอตนกำลังเต้นรำมาใส่ในเพลงด้วย มิวสิกวิดีโอได้รับการตอบรับอย่างดี โดยนักวิจารณ์กล่าวว่ามันทำให้ผู้ที่ชมรู้สึกร่าเริงเบิกบาน มิวสิกวิดีโอยังได้เข้าชิงรางวัล มัชมิวสิกวิดีโออวอร์ด คลาร์กสันแสดงเพลง "สตรองเกอร์" ในงานประกาศรางวัลและรายการโทรทัศน์ทั่วโลก โดยแสดงครั้งแรกในซีซันแรกของรายการ ดิเอ็กซ์แฟกเตอร์ของสหรัฐอเมริกา และแสดงในรายการแซตเทอร์เดย์ไนต์ไลฟ์ ในงานประกาศรางวัลมัชมิวสิกอวอร์ด 2012 และอเมริกันมิวสิกอวอร์ด ปี 2012 คลาร์กสันยังนำเพลงนี้ไปเล่นในทัวร์คอนเสิร์ต สตรองเกอร์ทัวร์ และในชุดอังกอร์ของทัวร์คอนเสิร์ต ซัมเมอร์ทัวร์ 2012 ร่วมกับวงเดอะเฟรย์ด้วย</doc>
