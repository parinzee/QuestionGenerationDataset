<doc id="927080" url="https://th.wikipedia.org/wiki?curid=927080" title="ธนาธร จึงรุ่งเรืองกิจ">ธนาธร จึงรุ่งเรืองกิจ ธนาธร จึงรุ่งเรืองกิจ (ชื่อเล่น:เอก) เป็นนักธุรกิจและนักกิจกรรมชาวไทย อดีตรองประธานกรรมการบริหารกลุ่มบริษัทไทยซัมมิท ปัจจุบันดำรงตำแหน่งหัวหน้าพรรคอนาคตใหม่ประวัติ ประวัติ. ธนาธรเป็นบุตรคนที่สอง จากทั้งหมด 5 คนของ พัฒนากับสมพร จึงรุ่งเรืองกิจ นักธุรกิจที่ประสบความสำเร็จอย่างสูงในการบริหารกลุ่มบริษัทไทยซัมมิท ในวัยเด็ก ธนาธรได้รับการปลูกฝังจากครอบครัวให้เรียนรู้เรื่องการทำงาน โดยทุกปิดภาคเรียน เขาจะถูกส่งให้ไปทำงานพิเศษอยู่เสมอ อาทิ งานนั่งนับชิ้นงานแล้วแพ็คใส่ถุงขึ้นรถกระบะเพื่อส่งให้ลูกค้าในคลังสินค้าของบริษัท เป็นพนักงานปูเตียงและพนักงานแบกกระเป๋าในโรงแรม งานล้างจาน หั่นผัก หั่นหมู ในร้านอาหาร ฯลฯ ซึ่งนับเป็นจุดเริ่มต้นที่ทำให้ลูกหลานของนักธุรกิจที่ประสบความสำเร็จอย่างเขา ได้สัมผัสกับผู้คนมากมาย และหลากหลาย โดยเฉพาะกลุ่มชนชั้นล่างในสังคม ธนาธรจบการศึกษาระดับมัธยมจากโรงเรียนเตรียมอุดมศึกษา และเข้าศึกษาต่อในหลักสูตรวิศวกรรมศาสตรบัณฑิตสองสถาบัน (หลักสูตรนานาชาติ) คณะวิศวกรรมศาสตร์ มหาวิทยาลัยธรรมศาสตร์ ด้วยหวังจะเป็นนักแต่งรถ เมื่อเริ่มชีวิตในระดับมหาวิทยาลัย เขามีความรู้สึกผิดหวังกับระบบการศึกษาและหมดแรงกระตุ้นในการเรียน โดยเขาเชื่อว่าความรู้เป็นเรื่องจริง ปริญญานั้นเป็นสิ่งหลอกลวง ไม่จำเป็นต้องมีปริญญาก็มีความรู้ได้ เพราะทุกสิ่งทุกอย่างสามารถเป็นความรู้ได้หมด ให้องค์ความรู้แก่เราได้ ซึ่งไม่จำเป็นต้องจำกัดพื้นที่ของความรู้ ซึ่งระบบการศึกษานั้นทำให้คนมีวิธีคิดแบบรับใช้ระบบทุนนิยม และผลิตซ้ำวาทกรรมวิถีสัจนิยมของทุน (Capitalist Realism) สรุปแล้วเขารู้สึกว่าการศึกษาไทยมันรับใช้กลุ่มคนเพียงบางกลุ่มของสังคม (ชนชั้นนำ) ดังนั้นเขาจึงหันไปเอาดีทางด้านกิจกรรมนักศึกษา ร่วมทำกิจกรรมต่างๆกับเพื่อนในสถาบันเดียวกันและต่างสถาบันเรื่อยมา ซึ่งแทบจะไม่ได้เข้าเรียนเลย โดยในปี พ.ศ. 2542 ธนาธรได้รับเลือกเป็นอุปนายกองค์การนักศึกษามหาวิทยาลัยธรรมศาสตร์ และในปี พ.ศ. 2543 ได้รับเลือกเป็นรองเลขาธิการสหพันธ์นิสิตนักศึกษาแห่งประเทศไทย (สนนท.) ในช่วงที่เรียนอยู่ ม.ธรรมศาสตร์ชั้นปีที่ 1-2 นี้เอง ธนาธรได้มีโอกาสเข้าร่วมการชุมนุมร่วมกับประชาชนที่ได้รับผลกระทบจากโครงการต่างๆของรัฐหลายครั้ง ไม่ว่าจะเป็นการชุมนุมของกลุ่มสมัชชาคนจน, กรรมกรไทยเกรียง, เครือข่ายสลัมสี่ภาค, การประท้วงกรณีท่อก๊าซไทย-มาเลย์ เป็นต้น โดยในครั้งที่ร่วมชุมนุมกับสมัชชาคนจน เขาเคยปรากฏเป็นข่าวขึ้นหน้าหนึ่งในหนังสือพิมพ์หลายฉบับ ขณะเป็นแนวหน้าให้ชาวบ้านสมัชชาคนจนตอนที่เข้าปะทะกับเจ้าหน้าที่ตำรวจระหว่างบุกทำเนียบเรียกร้องให้รัฐบาลชวน หลีกภัย เปิดประตูระบายน้ำเขื่อนปากมูล จนตัวเองได้รับบาดเจ็บ เมื่อขึ้นชั้นปีที่ 3-4 ธนาธรไปศึกษาต่อที่มหาวิทยาลัยนอตทิงแฮม ประเทศอังกฤษ ที่อังกฤษนี้เองเขาเริ่มศึกษาทฤษฎีของคาร์ล มากซ์ และวลาดีมีร์ เลนิน ธนาธรระบุว่าตัวเองในช่วงนี้มีหัวคิดแบบสังคมนิยม และเขาได้เข้าร่วมกลุ่ม SWSS-Socialist Worker Student Society ซึ่งเป็นองค์กรจัดตั้งระดับนักศึกษา เป็นชมรมฝ่ายซ้ายซึ่งมีอยู่ชมรมเดียวในอังกฤษ และได้ร่วมทำกิจกรรมกับกลุ่ม ไม่ว่าจะเป็น รณรงค์แจกแผ่นพับ จัดงานวันเมย์เดย์ หลังจากธนาธรสำเร็จการศึกษาปริญญาตรีณะวิศวกรรมศาสตร์ หลักสูตรนานาชาติ มหาวิทยาลัยธรรมศาสตร์ และภาควิชาวิศวกรรมเครื่องกล มหาวิทยาลัยนอตติงแฮม เขาได้กลับมาทำงานกับองค์การนอกภาครัฐในไทยได้ราวครึ่งปี ต่อมา บิดาของเขาเสียชีวิตในปี พ.ศ. 2545 ธนาธรในฐานะลูกชายคนโตของครอบครัว ในวัย 23 ปี จำใจต้องกลับมารับช่วงบริหารธุรกิจต่อ ทั้ง ๆ ที่ก่อนหน้านั้นเขาไม่เคยสนใจหรือยุ่งเกี่ยวกับธุรกิจของครอบครัวเลย และตั้งแต่ที่ธนาธรเริ่มเข้าไปบริหารธุรกิจนั้น ก็ทำให้กลุ่มบริษัทไทยซัมมิทได้เติบโตจากการมีรายได้ 16,000 ล้านบาทในปี 2544 เป็นมีรายได้ 80,000 ล้านบาทในปี 2560 จากการสนใจถึงปัญหาบ้านเมืองรวมทั้งแนวคิดและทฤษฎีทางเศรษฐศาสตร์ ธนาธรจึงได้ศึกษาต่อในระดับปริญญาโท สาขาเศรษฐศาสตร์การเมือง ที่จุฬาลงกรณ์มหาวิทยาลัย ซึ่งทำวิทยานิพนธ์เรื่อง "ลักษณะการสะสมทุนของชนชั้นนำทางธุรกิจระหว่างปี พ.ศ. 2516-2540" ต่อมาวิทยานิพนธ์นี้ถูกจุฬาลงกรณ์มหาวิทยาลัยระงับการเผยแพร่สู่สาธารณะ นอกจากจะสนใจในการเมืองและเศรษฐกิจแล้ว ธนาธรยังได้ศึกษาต่อในระดับปริญญาโทใบที่ 2 สาขาการเงินระหว่างประเทศ ที่โรงเรียนธุรกิจสเติร์น มหาวิทยาลัยนิวยอร์ก (NYU) สหรัฐ และยังได้ศึกษาต่อสาขากฎหมายธุรกิจระหว่างประเทศ ที่มหาวิทยาลัยซังคท์กัลเลิน ประเทศสวิตเซอร์แลนด์ เป็นปริญญาโทใบที่ 3พรรคอนาคตใหม่ พรรคอนาคตใหม่. ในวันที่ 15 มีนาคม 2561 เขาร่วมกับ ผศ. ปิยบุตร แสงกนกกุล อาจารย์คณะนิติศาสตร์ มหาวิทยาลัยธรรมศาสตร์ เพื่อนมหาวิทยาลัยรุ่นราวคราวเดียวกันและผู้ร่วมอุดมการณ์ ซึ่งส่วนใหญ่เป็นคนรุ่นใหม่ที่ทำกิจกรรมเพื่อสังคม ทั้งหมด 26 คน ยื่นขอจดทะเบียนตั้งพรรคการเมืองต่อ กกต.ในนาม พรรคอนาคตใหม่ และวันที่ 27 พฤษภาคม 2561 มีการจัดประชุมใหญ่เพื่อดำเนินการจัดตั้งพรรคตามกฎหมาย ได้รับเลือกเป็นหัวหน้าพรรค ขณะที่ ผศ.ปิยบุตร ได้รับเลือกเป็นเลขาธิการพรรค โดยในงานดังกล่าวได้รับความสนใจจากสื่อมวลชนทั้งในประเทศและต่างประเทศร่วมทำข่าวอย่างคับคั่ง ปัจจุบัน ธนาธร ลาออกจากทุกตำแหน่งในบริษัท และเริ่มต้นงานการเมืองในนาม "พรรคอนาคตใหม่" อย่างเต็มตัว โดยก่อนหน้านี้ เขาเดินทางรับฟังปัญหาต่างๆ จากประชาชนทั่วทุกภูมิภาค ขณะเดียวกัน ยังจัดรายการ "ธนาธรไลฟ์-คืนวันศุกร์ให้ประชาชน" ทางเฟซบุ๊ก Thanathorn Juangroongruangkit - ธนาธร จึงรุ่งเรืองกิจ ในเวลา 20.00 น. ของทุกวันศุกร์ระยะหนึ่ง ร่วมกับ ผศ.ดร.ปิยบุตร แสงกนกกุล ก่อนจะมอบหมายให้นางสาวพรรณิการ์ วานิช โฆษกพรรค ดำเนินรายการแทนตั้งแต่เดือนมิถุนายน พ.ศ. 2561 แต่ธนาธรและปิยบุตรยังคงร่วมรายการเป็นระยะๆในฐานะผู้ร่วมรายการ ธนาธรได้รับเลือกเป็นหัวหน้าพรรคอนาคตใหม่คนแรกจากที่ประชุมในการจัดประชุมใหญ่เพื่อดำเนินการจัดตั้งพรรคตามกฎหมายพรรคการเมือง เมื่อวันที่ 27 พฤษภาคม 2561 โดยที่ประชุมเห็นชอบ 473 เสียง ต่อ 0 เสียง งดออกเสียง 1 เสียง ซึ่งหลังจากนี้จะมีการยื่นรายชื่อกรรมการบริหารพรรคทั้งหมด รวมทั้งรายชื่อสมาชิกไม่ตำกว่า 500 คน พร้อมเงินทุนประเดิม 1 ล้านบาท ให้นายทะเบียนพรรคการเมือง สำนักงานคณะกรรมการการเลือกตั้ง (กกต.) ตรวจสอบคุณสมบัติ และความถูกต้อง เพื่ออนุมัติให้เป็นพรรคการเมืองอย่างเป็นทางการต่อไป โดยตำแหน่งหัวหน้าพรรคดังกล่าวจะมีวาระตามข้อกำหนดของพรรคต่อไปอีก 4 ปีชีวิตส่วนตัว ชีวิตส่วนตัว. นอกจากนี้ ธนาธรมีงานอดิเรกเป็นกิจกรรมผาดโผนต่างๆ มากมาย อาทิ การปีนเขา การพายเรือคายัค หรือการวิ่งระยะไกล อีกทั้งเขายังมุ่งมั่นพาคนไทย 9 คนไปพิชิตขั้วโลกใต้ จนเกิดเป็นโครงการ TJ’s True South ในเดือนพฤศจิกายน ปี 2559 โดยจะมีการเดินทางในราวเดือนพฤศจิกายน 2561</doc>
