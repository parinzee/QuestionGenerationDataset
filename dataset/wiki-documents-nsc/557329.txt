<doc id="557329" url="https://th.wikipedia.org/wiki?curid=557329" title="เทศนา พันธ์วิศวาส">เทศนา พันธ์วิศวาส เทศนา พันธ์วิศวาส (ชื่อเล่น: โอม; 14 มีนาคม พ.ศ. 2521 — ) เป็นนักกีฬาแบดมินตันชายจากประเทศไทย ซึ่งเป็นผู้ที่จับคู่กับปราโมทย์ ธีระวิวัฒน์ มานานถึง 15 ปี รวมถึงเป็นผู้ฝึกสอนนักแบดมินตันเยาวชนทีมชาติไทยประวัติ ประวัติ. เทศนา พันธ์วิศวาส เป็นบุตรของ ดร.สุบรรณ์ กับทันตแพทย์หญิงดวงดำรัส พันธ์วิศวาส เทศนาเริ่มเล่นแบดมินตันเมื่ออายุ 12 ปีโดยมีชัยศักดิ์ ทองเดชศรี และจุมพล ดิสปัญญา เป็นผู้ฝึกสอน เทศนาทำหน้าที่เป็นนักกีฬาทีมชาติไทยครั้งแรกในการแข่งเอเชียนเกมส์ 1998 โดยจับคู่กับสราลีย์ ทุ่งทองคำ และสามารถเข้าถึงรอบก่อนรองชนะเลิศ ต่อมา เทศนาได้จับคู่กับปราโมทย์ ธีระวิวัฒน์ เข้าแข่งขันซีเกมส์ 1999 ในประเภทชายคู่และได้รับรางวัลเหรียญทอง ทั้งนี้ เขาได้ดร็อปการเรียนเมื่อครั้งเป็นนักศึกษาคณะวิศวกรรมศาสตร์ มหาวิทยาลัยมหิดล ชั้นปีที่ 4 เพื่อเตรียมเข้าแข่งกีฬาแบดมินตันในโอลิมปิกฤดูร้อน 2000 ที่ซิดนีย์ พ.ศ. 2545 เทศนาจับคู่กับปราโมทย์ ธีระวิวัฒน์ เข้าแข่งขันกีฬาแบดมินตันในเอเชียนเกมส์ 2002 ที่ซึ่งทั้งคู่ได้รับรางวัลเหรียญเงินประเภทชายคู่ ต่อมาใน พ.ศ. 2547 เทศนาได้เข้าแข่งขันกีฬาแบดมินตันในโอลิมปิกฤดูร้อน 2004 ประเภทชายคู่ร่วมกับปราโมทย์ ธีระวิวัฒน์ โดยพวกเขาเป็นฝ่ายชนะแอชลีย์ เบรเฮาท์ และเทรวิส เดนนีย์ จากประเทศออสเตรเลียในรอบแรก หลังจากนั้น พวกเขาเป็นฝ่ายแพ้ในรอบ 16 คนสุดท้ายต่อจง เถิงฝู และหลี่ ว่านหัว จากประเทศมาเลเซีย วันที่ 3 กรกฎาคม พ.ศ. 2550 เทศนาจับคู่กับสุดเขต ประภากมล เข้าแข่งขันแบดมินตันเอสซีจีไทยแลนด์โอเพน 2007 ประเภทชายคู่ รอบควอลิฟาย ซึ่งทั้งสองเป็นฝ่ายชนะอังกุน นูโกรโฮ และเดวิน ลาฮาร์ดี ฟิเทียวาน จากประเทศอินโดนีเซีย ด้วยคะแนน 21-14, 21-16 ส่วนในวันที่ 5 กรกฎาคม ทั้งคู่เป็นฝ่ายชนะฮุย โฮเว่ย และพรูตรา ทานามา จากฮ่องกง ที่ 2 ต่อ 1 เซต ด้วยคะแนน 21-14, 18-21, 21-12 โดยผ่านเข้าสู่รอบสอง ที่ซึ่งได้พบกับโมฮัมหมัด ซากรี อับดุล ลาตีฟ และโมฮัมหมัด ทาซารี จากประเทศมาเลเซียผลงานการฝึกสอน ผลงานการฝึกสอน. เทศนา พันธ์วิศวาส เป็นหนึ่งในผู้อยู่เบื้องหลังความสำเร็จของทรัพย์สิรี แต้รัตนชัย ที่ซึ่งเธอได้รับรางวัลเหรียญทองจากการแข่งขันกีฬาแบดมินตันในโอลิมปิกเยาวชนฤดูร้อน 2010 ประเภทเยาวชนหญิงเดี่ยว และเทศนายังเป็นผู้ฝึกสอนนักกีฬาแบดมินตันเยาวชนทีมชาติไทย ชุดเข้าแข่งขันเวิลด์จูเนียร์แชมเปียนชิพ 2012 ประเภททีมผสม ที่จังหวัดชิบะ ประเทศญี่ปุ่น ตลอดจนเป็นผู้จัดการทีมและผู้ฝึกสอนชุดเยาวชนรุ่นอายุไม่เกิน 19 ปีชิงแชมป์เอเชีย 2013 ที่รัฐซาบะฮ์ ประเทศมาเลเซีย</doc>
