<doc id="366236" url="https://th.wikipedia.org/wiki?curid=366236" title="เฟรนส์">เฟรนส์ เฟรนส์ () เป็นละครซิตคอมสัญชาติอเมริกัน สร้างโดยเดวิด เครน และมาร์ทา คอฟฟ์แมน ออกอากาศทางสถานีโทรทัศน์เอ็นบีซี ตั้งแต่วันที่ 22 กันยายน ค.ศ. 1994 ถึงวันที่ 6 พฤษภาคม ค.ศ. 2004 ยาวนาน 10 ฤดูกาล มีนักแสดงหลักได้แก่ เจนนิเฟอร์ อนิสตัน คอร์ตนีย์ คอกซ์ ลิซา คูโดรว์ แมตต์ เลอบลังก์ แมตธิว เพร์รี และเดวิด ชวิมเมอร์ ละครเล่าเกี่ยวกับกลุ่มเพื่อนอายุ 20-30 ปี จำนวน 6 คน อาศัยอยู่ในย่านแมนฮัตตัน ซีรีส์ผลิตโดยไบรต์/คอฟฟ์แมน/เครนโปรดักชันส์ ร่วมกับวอร์เนอร์บราเธอส์เทเลวิชัน โปรดิวเซอร์หลักชุดแรกได้แก่ เควิน เอส. ไบรต์ มาร์ทา คอฟฟ์แมน และเดวิด เครน คอฟฟ์แมนและเครนเริ่มพัฒนาซีรีส์เฟรนส์ในชื่อ อิมซอมเนียคาเฟ ในช่วงเดือนพฤศจิกายนถึงธันวาคม ค.ศ. 1993 พวกเขานำเสนอแนวคิดนี้แก่ไบรต์ และส่งตัวอย่างบทยาวเจ็ดหน้ากระดาษให้ช่องเอ็นบีซี หลังจากปรับบทใหม่หลายครั้ง โดยเปลี่ยนชื่อเป็นซิกส์ออฟวัน และเฟรนส์ไลก์อัส สุดท้ายแล้วซีรีส์เปลี่ยนชื่อเป็นเฟรนส์ ซีรีส์ถ่ายทำที่วอร์เนอร์บราเธอส์สตูดิโอส์ในเบอร์แบงก์ รัฐแคลิฟอร์เนีย เรตติงของซีรีส์เฟรนส์จำนวนสิบฤดูกาลติดสิบอันดับแรกจากการจัดอันดับรายการโทรทัศน์ และขึ้นสูงสุดอันดับที่ 1 ในฤดูกาลที่แปด ตอนสุดท้ายออกอากาศวันที่ 6 พฤษภาคม ค.ศ. 2004 มีผู้ชมชาวอเมริกันประมาณ 52.5 ล้านคน ติดหนึ่งในห้าซีรีส์ตอนสุดท้ายที่มีคนชมมากที่สุดในประวัติศาสตร์รายการโทรทัศน์ และเป็นตอนที่มีผู้ชมมากที่สุดในคริตต์ทศวรรษ 2000 เฟรนส์ได้รับคำสรรเสริญตลอดเวลาออกอากาศ กลายเป็นหนึ่งในรายการโทรทัศน์ที่ได้รับความนิยมที่สุดตลอดกาล ซีรีส์ได้เข้าชิงรางวัลไพรม์ไทม์เอ็มมีอะวอดส์ 62 รางวัล ในปี ค.ศ. 2002 ฤดูกาลที่แปดได้รับรางวัลซีรีส์ตลกโดดเด่น (Outstanding Comedy Series) รายการติดอันดับ 21 ในรายชื่อ 50 รายการโทรทัศน์ยอดเยี่ยมตลอดกาลของจัดโดยทีวีไกด์ และติดอันดับ 7 ในรายชื่อ 50 รายการโทรทัศน์ยอดเยี่ยมตลอดกาลจัดโดยนิตยสารเอ็มไพร์ ในปี ค.ศ. 1997 ตอน "The One with the Prom Video" ติดอันดับ 100 ในรายชื่อ 100 ตอนยอดเยี่ยมตลอดกาลจัดโดยทีวีไกด์ ในปี ค.ศ. 2013 เฟรนส์ติดอันดับ 24 ในรายชื่อ 101 ซีรีส์โทรทัศน์ยอดเยี่ยมตลอดกาลตัดโดยสมาคมนักเขียนแห่งอเมริกา และติดอันดับ 28 ในรายชื่อ 60 รายการโทรทัศน์ยอดเยี่ยมตลอดกาลจัดโดยทีวีไกด์บทนำเรื่อง บทนำเรื่อง. เรเชล กรีน หนีจากงานสมรสและตามหาเพื่อนสมัยเรียน มอนิกา เกลเลอร์ แม่ครัวที่นครนิวยอร์ก พวกเขากลายเป็นเพื่อนร่วมห้องกัน และเรเชลได้เป็นหนึ่งในคนโสดในหมู่เพื่อนวัยยี่สิบปีกลาง ๆ ได้แก่ โจอี ทริบเบียนี นักแสดงตกอับ แชนด์เลอร์ บิง นักธุรกิจ ฟีบี บุฟเฟย์ หมอนวดและนักดนตรี และรอสส์ เกลเกอร์ พ่อหม้ายนักบรรพชีวินวิทยาและเป็นพี่ชายของมอนิกา เรเชลทำงานเป็นบริกรหญิงที่ร้านกาแฟเซนทรัลเพิร์กในย่านแมนฮัตตันเพื่อหาเงินเลี้ยงชีพ และเพื่อน ๆ มักไปรวมตัวกันที่ร้านกาแฟแห่งนั้น หากไม่อยู่ที่นั้น พวกเขาหกคนมักจะอยู่ที่ห้องพักของมอนิกาและเรเชลที่ย่านเวสต์วิลเลจ หรือห้องพักของโจอีและแชนด์เลอร์ที่อยู่ตรงข้าม แต่ละตอนจะเล่าเกี่ยวกับการผจญภัยและปัญหาการงานเชิงตลกขบขันและโรแมนติกของผองเพื่อน เช่น โจอีเข้ารับการคัดเลือกนักแสดง และเรเชลมองหางานเกี่ยวกับแฟชัน ตัวละครหกคนคบหาและมีความสัมพันธ์รักใคร่จริงจังหลายครั้ง เช่น มอนิกากับริชาร์ด เบิร์ก และรอสส์กับเอมิลี วอลต์แฮม รอสส์และเรเชลมีความสัมพันธ์แบบรัก ๆ เลิก ๆ ตลอดทั้งเรื่อง รอสส์สมรสกับเอมิลีในช่วงสั้น ๆ เขามีบุตรกับเรเชลหนึ่งคน แชนด์เลอร์และมอนิกาคบกันและสมรสกัน ขณะที่ฟีบีสมรสกับไมก์ ฮันนิแกน ตัวละครบทบาทรองคนอื่น ๆ ได้แก่ บิดามารดาของรอสส์และมอนิกาอาศัยในลองไอส์แลนด์ อดีตภรรยาและบุตรของรอสส์ กุนเทอร์ บาริสตาประจำร้านเซนทรัลเพิร์ก เจนิซ คนรักเก่าของแชนด์เลอร์ และเออร์ซูลา พี่สาวฝาแฝดของฟีบีตัวละครหลัก ตัวละครหลัก. ตัวละครหลักในซีรีส์นี้มี 6 คนตลอดเวลาที่ออกอากาศ- เจนนิเฟอร์ อนิสตัน แสดงเป็น "เรเชล กรีน" เป็นตัวละครที่คลั่งไคล้แฟชั่น และเป็นเพื่อนสนิทกับ "มอนิกา เกลเลอร์" เรเชล กับ "รอสส์ เกลเลอร์" พี่ชายของมอนิกา เป็นตัวละครคู่ที่มีความสัมพันธ์แบบ"รักๆ เลิกๆ" กันตลอดซีรีส์ ตัวละครนี้มีอาชีพแรกในซีรีส์เป็นพนักงานเสิร์ฟที่ร้านกาแฟ "เซ็นทรัลเพิร์ก" และภายหลังเธอได้งานใหม่เป็น ผู้ช่วยซื้อ(assistant buyer) ที่บลูมมิงเดลส์ และได้งานใหม่อีกครั้งในปีที่ 5 เป็นฝ่ายจัดซื้อที่ ราล์ฟ ลอร์เรน และในตอนจบของปีที่ 8 เรเชล และรอสส์ มีลูกสาวด้วยกันหนึ่งคนชื่อ "เอ็มมา เกลเลอร์ กรีน" ในตอนชื่อ "The One Where Rachel Has a Baby (2)" - คอร์ตนีย์ คอกซ์ แสดงเป็น "มอนิกา เกลเลอร์" เป็นตัวละครที่มีลักษณะเป็นผู้นำของกลุ่มอยู่ตลอดเวลา มีอาชีพเป็นเชฟ มีลักษณะเด่นคือชอบการแข่งขันและมีความหมกมุ่นมากเกินไปในตัวเอง มอนิกา มักถูกล้ออยู่บ่อยๆในเรื่องที่เธอน้ำหนักเกินมากๆเมื่อเธอยังเด็ก โดยเฉพาะอย่างยิ่ง รอสส์ เกลเลอร์ พี่ชายของเธอเอง เธอเปลี่ยนงานของเธอไปตามเนื้อเรื่องตลอดทั้งซีรีส์ และแต่งงานกับ "แชนด์เลอร์ บิง" ในปีที่ 7 - ลิซา คูโดรว์ แสดงเป็น "ฟีบี บุฟเฟย์" เป็นตัวละครที่ค่อนข้างประกหลาด มีอาชีพเป็นหมอนวด และนักดนตรี ซึ่งเธอเรียนรู้วิธีเล่นด้วยตัวเอง ตัวเธอเองเป็นคน "งงๆ" ในตัวเอง แต่สามารถเอาตัวรอดได้เป็นอย่างดี และยังมีความสามารถในการ แต่งและร้องเพลงแปลกๆของเธอเอง คู่กับกีตาร์ตัวโปรดของเธอด้วย นอกจากนี้เธอยังมีพี่สาวฝาแฝดตัวแสบ "เออเซอลา" ด้วย - แมตต์ เลอบลังก์ แสดงเป็น "โจอี ทริบเบียนี" เป็นตัวละครที่มีอาชีพเป็นนักแสดง แต่ไม่มีความก้าวหน้า และชอบกินอาหารเป็นชีวิตจิตใจ งานหนึ่งที่ประสบความสำเร็จของเขา คือได้เป็นตัวนำในเรื่อง "Days of Our Lives" ในบท "ดร. เดรก ราโมเรย์" โดยตัวละครโจอีนี้ เป็นตัวละครที่ "ง่ายๆ" และชอบคบกับผู้หญิงมากหน้าหลายตาตลอดซีรีส์ - แมตธิว เพร์รี แสดงเป็น "แชนด์เลอร์ บิง" มีอาชีพเป็นนักวิเคราะห์สถิติ และรวบรวมข้อมูลสำหรับบรรษัทข้ามชาติขนาดใหญ่ เขาลาออกจากงานในปีที่ 9 แล้วมาทำงานในสายโฆษณา ลักษณะเด่นของแชนด์เลอร์คือมักเล่นมุข "ตลกย้อนแย้ง" และไม่มีโชคในเรื่องความรัก เขาแต่งงานกับมอนิกาในปีที่ 7 และรับเด็กฝาแฝดเป็นลูกเลี้ยง - เดวิด ชวิมเมอร์ แสดงเป็น "รอสส์ เกลเลอร์" เป็นพี่ชายของมอนิกา เกลเลอร์ มีอาชีพเป็นนักชีววิทยาโบราณคดี ทำงานอยู่ที่ พิพิธภัณฑ์ประวัติศาสตร์ธรรมชาติ และภายหลังได้งานเป็นศาสตราจารย์ผู้บรรยายชีววิทยาโบราณคดีที่มหาวิทยาลัยนิวยอร์ก รอสส์มีความสัมพันธ์แบบ"รักๆเลิกๆ" กับ เรเชล ตลอดทั้งซีรีส์ รอสส์แต่งงานทั้งหมด 3 คร้ง คือกับ เรเชล เอมมิลี และ แครอล โดย แครอล เป็นตัวละครที่เป็นเลสเบียน ซึ่งเป็นแม่ของลูกชายของรอสส์ คือ "เบ็น" และรอสส์กับ เรเชลมีลูกสาวด้วยกันในตอนจบของปีที่ 8ตอนฤดูกาลที่ 1 ตอน. ฤดูกาลที่ 1. ฤดูกาลแรกแนะนำตัวละครหลักหกคน ได้แก่ เรเชล มอนิกา ฟีบี โจอี แชนด์เลอร์ และรอสส์ เรเชลมาถึงร้านกาแฟเซนทรัลเพิร์กหลังจากหนีพิธีสมรสกับคู่หมั้นชื่อ แบร์รี และย้ายมาอยู่ในห้องชุดกับมอนิกา เพื่อนเก่าจากไฮสกูล รอสส์ เคยตกหลุมรักเรเชลตั้งแต่สมัยเรียนที่ไฮสกูล พยายามจะสารภาพความรู้สึกกับเธออยู่บ่อยครั้ง แต่มีอุปสรรคขวางตลอดเวลา เช่น ความจริงที่ว่าเขากำลังจะมีลูกกับอดีตภรรยา แครอล ที่กลายเป็นเลสเบียน โจอีเป็นนักแสดงที่ดิ้นรนหางานแสดง ขณะที่ฟีบีทำงานเป็นหมอนวดและมีนิสัยแปลก ๆ ซึ่งมีสาเหตุมาจากตอนเธอเป็นเด็ก แม่ของเธอฆ่าตัวตาย แม้กระนั้น เพื่อนในกลุ่มก็รักเธอ แชนด์เลอร์เลิกกับคนรักสาว แจนิซ (แมกกี วีเลอร์) ซึ่งกลับมาปรากฏตัวในฤดูกาลหลัง ๆ แชนด์เลอร์เผลอเผยความในใจของรอสส์ให้เรเชลฟัง ซึ่งเรเชลเองก็รู้สึกเช่นนั้นเหมือนกัน ฤดูกาลจบลงที่เรเชลยืนรอรอสส์กลับมาที่สนามบินฤดูกาลที่ 2 ฤดูกาลที่ 2. ฤดูกาลที่สองเริ่มด้วยเรเชลยืนรอรอสส์ที่ประตูขาเข้าเพื่อสารภาพรักเขา แต่เธอพบว่าเขากำลังคบกับจูลี (ลอเรน ทอม) ผู้หญิงที่เขารู้จักจากโรงเรียน ความพยายามของเรเชลสะท้อนให้เห็นความพยายามที่ล้มเหลวของรอสส์ในฤดูกาลแรก แต่ในที่สุดเขาก็ได้เริ่มคบกัน โจอีได้แสดงในละครเรื่อง Days of Our Lives แต่ตัวละครถูกตัดออกหลังจากมีปัญหากับนักเขียนบท โดยอ้างว่าเขาเขียนบทของตนเองมากเกินไป แชนด์เลอร์กลับมาคบกับแจนิซ คนรักเก่าจากฤดูกาลแรก มอนิกาเริ่มคบกับริชาร์ด (ทอม เซลเล็ก) เพื่อนของครอบครัวที่เพิ่งหย่า และอายุมากกว่าเธอ 21 ปี ในตอนสุดท้าย พวกเขาเลิกกันเมื่อริชาร์ดไม่ต้องการมีลูกฤดูกาลที่ 3 ฤดูกาลที่ 3. ฤดูกาลที่สามมีเนื้อหาต่อเนื่องมากขึ้นอย่างมีนัยสำคัญ เรเชลเริ่มทำงานที่บลูมมิงเดล ห้างสรรพสินค้าขนาดใหญ่แห่งหนึ่ง และรอสส์หึงเรเชลกับเพื่อนร่วมงานของเธอที่ชื่อ มาร์ก เรเชลตัดสินใจพักความสัมพันธ์ ทำให้รอสส์เสียใจและเมาจนนอนกับคนอื่น ทำให้เรเชลบอกเลิกเขา ขณะเดียวกัน แชนด์เลอร์ต้องรับมือกับการเลิกราของรอสส์และเรเชลเพราะมันทำให้เขานึกถึงเมื่อครั้งพ่อแม่หย่าร้างกัน หลังจากฟีบีเชื่อว่าเธอไม่มีญาติอีกนอกจากเออร์ซูลา (ลิซา คูโดรว์) ฝาแฝดของเธอ ฟีบีได้รู้จักกับน้องชายต่างแม่ (โจวานนี รีบีซี) และแม่ผู้ให้กำเนิด (เทรี การ์) โจอีสานสัมพันธ์กับเพื่อนนักแสดง เคต (ดีนา เมเยอร์) และมอนิกาเริ่มคบหากับเศรษฐี พีต เบ็กเกอร์ (จอน แฟวโร) แต่ความสัมพันธ์จบลงหลังเกิดเหตุไม่ลงรอยกันฤดูกาลที่ 4 ฤดูกาลที่ 4. ในตอนแรกของฤดูกาลที่สี่ รอสส์และเรเชลคืนดีกันเป็นเวลาสั้น ๆ หลังจากรอสส์แกล้งว่าอ่านจดหมายฉบับยาวที่เรเชลเขียนไว้ให้เขาอ่าน แต่ยืนกรานว่าจะขอพักความสัมพันธ์ พวกเขาจึงเลิกกันอีกครั้ง โจอีคบกับแคที (แพจิต บรูว์สเตอร์) หญิงสาวที่แชนด์เลอร์ตกหลุมรัก หลังจากนั้นแคทีกับแชนด์เลอร์จูบกัน ทำให้เกิดปัญหาระหว่างแชนด์เลอร์กับโจอี โจอีให้อภัยแชนด์เลอร์หลังจากทำโทษแชนด์เลอร์โดยการให้อยู่ในกล่องหนึ่งวัน ฟีบีกลายเป็นแม่อุ้มบุญให้น้องชายและภรรยาชื่อ อลิซ (เดบรา โจ รัปป์) มอนิกาและเรเชลถูกบังคับให้สลับห้องชุดกับโจอีและแชนด์เลอร์หลังจากแพ้พนันเกมตอบคำถาม แต่สลับกลับมาได้หลังจากให้สินบนด้วยตั๋วชมการแข่งขันบาสเกตบอลของสโมสรนิกส์ และมอนิกากับเรเชลจูบกันนานหนึ่งนาที (ไม่แสดงให้เห็น) รอสส์เริ่มคบกับหญิงสาวชาวอังกฤษคนหนึ่งชื่อเอมิลี (เฮเลน แบกเซนเดล) ตอนสุดท้ายเสนองานแต่งงานของพวกเขาที่ลอนดอน แชนด์เลอร์และมอนิกานอนด้วยกัน และเรเชลตัดสินใจตามไปร่วมงานแต่งงานของรอสส์ ขณะกล่าวคำปฏิญาณที่แท่นบูชา รอสส์พูดชื่อผิด (ชื่อเรเชล) สร้างความตกใจให้เจ้าสาวและแขกร่วมงานฤดูกาลที่ 5 ฤดูกาลที่ 5. ฤดูกาลที่ห้านำเสนอมอนิกาและแชนด์เลอร์พยายามปกปิดความสัมพันธ์จากเพื่อน ๆ ฟีบีคลอดบุตรฝาแฝดสามในตอนที่ 100 ของรายการ เธอให้กำเนิดบุตรชายชื่อแฟรงก์ จูเนียร์ จูเนียร์ และบุตรสาวสองคนชื่อ เลสลี และแชนด์เลอร์ (เดิมพวกเขาคิดว่าจะมีบุตรชายสองคน และบุตรสาวหนึ่งคน แต่ตัดสินใจใช้ชื่อแชนด์เลอร์ แม้ว่าจะเป็นบุตรสาว) เอมิลีกล่าวว่าเธอจะสมรสกับรอสส์หากรอสส์เลิกติดต่อกับเรเชล รอสส์ตกลง แต่ในระหว่างอาหารมื้อเย็นร่วมกันหกคน เอมิลีโทรศัพท์หารอสส์และพบว่าเรเชลอยู่ด้วย ทำให้เธอไม่เชื่อใจเขา และล้มเลิกงานสมรส ฟีบีเริ่มคบกับตำรวจชื่อแกรี (ไมเคิล แรพาพอร์ต) หลังเธอพบตราของเขาและนำมาเป็นของตนเอง มอนิกาและแชนด์เลอร์เปิดเผยความสัมพันธ์ สร้างความประหลาดใจและความสุขให้เพื่อน ๆ พวกเขาตัดสินใจสมรสกันระหว่างเดินทางไปลาสเวกัส แต่เปลี่ยนแผนหลังพบว่ารอสส์และเรเชลต่างคนต่างเมาเดินออกมาจากโบสถ์สมรสฤดูกาลที่ 6 ฤดูกาลที่ 6. ในฤดูกาลที่หก การสมรสของรอสส์และเรเชลเป็นความผิดพลาดที่เกิดจากความเมา รอสส์และเรเชลพยายามทำให้เป็นโมฆะเพราะรอสส์ไม่ต้องการหย่าเป็นครั้งที่สาม อย่างไรก็ตาม เขาทำไม่ได้ และพยายามเก็บเรื่องการสมรสเป็นความลับ แม้กระนั้น พวกเขาหย่าร้างกันในที่สุด มอนิกาและแชนด์เลอร์ย้ายเข้ามาอยู่ด้วยกัน ทำให้เรเชลต้องย้ายไปอยู่กับฟีบี โจอีได้แสดงในซีรีส์โทรทัศน์เรื่องแม็กแอนด์ชีส ร่วมกับหุ่นยนต์ รอสส์ได้งานเป็นอาจารย์ที่มหาวิทยาลัยนิวยอร์ก และเริ่มคบหากับนักศึกษาชื่อ เอลิซาเบธ (อเล็กซานดรา โฮลเดน) ความสัมพันธ์จบลงด้วยเหตุความแตกต่างทางวุฒิภาวะ ห้องพักของฟีบีและเรเชลไฟไหม้ เรเชลย้ายมาอยู่กับโจอี และฟีบีย้ายมาอยู่กับแชนด์เลอร์และมอนิกา แชนด์เลอร์ขอมอนิกาแต่งงาน มอนิกาตอบตกลง แม้ว่าคนรักเก่า ริชาร์ด กลับมาสารภาพรักกับเธอ</doc>
