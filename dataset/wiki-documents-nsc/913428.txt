<doc id="913428" url="https://th.wikipedia.org/wiki?curid=913428" title="เบสต์เดส์ออฟยัวร์ไลฟ์">เบสต์เดส์ออฟยัวร์ไลฟ์ "เบสต์เดส์ออฟยัวร์ไลฟ์" () เป็นเพลงที่แต่งและขับร้องโดยศิลปินคันทรีชาวอเมริกัน เคลลี พิกเลอร์ โดยมีเทย์เลอร์ สวิฟต์ ร่วมแต่งด้วย เพลงออกจำหน่ายในวันที่ 1 ธันวาคม ค.ศ. 2008 เป็นซิงเกิลที่สองจากอัลบั้มชื่อเดียวกับเธอ สวิฟต์ร้องประสานเบื้องหลังในเพลง เพลงเล่าเกี่ยวกับการถูกคนรักเก่าหลอกลวงและเปลี่ยนไปคบหาคนใหม่จนมีครอบครัว หวังว่าพวกเขามีชีวิตใหม่ที่ดี แต่กล่าวว่าผู้หญิงคนใหม่นั้นไม่อาจดีกว่าคนก่อน ๆ ได้ เพลงได้รับคำวิจารณ์ที่ไม่ดีจากนักวิจารณ์ ซึ่งตำหนิเนื้อเพลงและทำนองที่ไม่น่าสนใจ แต่เพลง "เบสต์เดส์ออฟยัวร์ไลฟ์" ขึ้นถึงอันดับ 9 บนชาร์ตบิลบอร์ดฮอตคันทรีซองส์ เป็นเพลงที่ติดชาร์ตสูงที่สุดของพิกเลอร์จนถึงปี ค.ศ. 2015 เพลงติดอันดับ 46 บนชาร์ตบิลบอร์ดฮอต 100 ได้รับการรับรองระดับแพลตินัมจากสมาคมผู้ประกอบกิจการเพลงของสหรัฐอเมริกา (RIAA) และขายได้ 1,133,000 หน่วยในสหรัฐ นับถึงเดือนมิถุนายน ค.ศ. 2010 เพลงติดชาร์ตในประเทศแคนาดา ในอันดับที่ 99 บนชาร์ตแคนาเดียนฮอต 100 มิวสิกวิดีโอกำกับโดยโรแมน ไวต์ แสดงคนรักเก่าของพิกเลอร์กำลังมีความทุกข์กับคนรักใหม่ และคิดถึงเวลาที่อยู่กับพิกเลอร์แทน พิกเลอร์แสดงเพลงครั้งแรกในวันที่ 12 พฤศจิกายน ค.ศ. 2008 ที่งานประกาศรางวัลซีเอ็มเออะวอดส์ 2008 เธอแสดงในรายการอเมริกันไอดอล ดิเอลเลนดีเจเนอเรสโชว์ และงานประกาศรางวัลซีเอ็มทีมิวสิกอะวอดส์ 2009 ด้วย</doc>
