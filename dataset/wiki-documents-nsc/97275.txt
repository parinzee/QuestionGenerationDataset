<doc id="97275" url="https://th.wikipedia.org/wiki?curid=97275" title="คาราบาวแดง">คาราบาวแดง คาราบาวแดง () ยี่ห้อเครื่องดื่มชูกำลังยี่ห้อหนึ่ง เปิดตัวครั้งแรกในปลายปี พ.ศ. 2545 โดยใช้ชื่อและพรีเซ็นเตอร์ของคาราบาว วงดนตรีเพื่อชีวิตชื่อดังของประเทศไทยเป็นจุดขาย คาราบาวแดงเกิดมาจากการร่วมทุนของยืนยง โอภากุล กับบริษัทโรงเบียร์เยอรมันตะวันแดง เจ้าของและผู้บริหารโรงเบียร์เยอรมันตะวันแดง ถนนพระรามที่ 3 ในสัดส่วนร้อยละ 70 ต่อร้อยละ 30 ในชื่อของ บริษัทคาราบาวตะวันแดง โดยใช้งบลงทุนประมาณ 100 ล้านบาท คาราบาวแดงเริ่มเผยแพร่โฆษณาเปิดตัวครั้งแรกเมื่อวันที่ 23 ตุลาคม พ.ศ. 2545 ทางสถานีโทรทัศน์สีกองทัพบกช่อง 7 ในเวลา 18.30 น. มีสโลแกนว่า เชิดชูนักสู้ผู้ยิ่งใหญ่ โดยโฆษณาที่ใช้เปิดตัวนั้นเป็นเรื่องราวของวีรกรรมวีรชนชาวไทยในอดีต ทำให้กลายเป็นโฆษณาที่สร้างความฮือฮาจนเป็นกระแสพูดถึงกันในวงสังคม เนื่องจากใช้ทุนสร้างสูง และมีคุณภาพเทียบเท่ากับภาพยนตร์เรื่องหนึ่งทีเดียว พร้อมกันนั้นคาราบาวก็ได้ออกอัลบั้มชุดใหม่คือชุด นักสู้ผู้ยิ่งใหญ่ ออกมาพร้อมกัน รวมทั้งมีการจัดฟรีคอนเสิร์ตโปรโมทอัลบั้มด้วย แต่ขณะเดียวกันตัวโฆษณาก็มีกระแสวิพากษ์วิจารณ์ในแง่ลบด้วย เนื่องมาจากภาพลักษณ์ของคาราบาวเองที่เป็นวงดนตรีเพื่อชีวิต แต่ในครั้งนี้กลับทำตัวเป็นนายทุนเสียเอง เป็นการสมควรหรือไม่ อีกทั้งยังมีแง่มุมในการสมควรหรือไม่ที่ใช้วีรกรรมของวีรชนชาวไทยในอดีตมาใช้โฆษณา เช่น ชาวบ้านบางระจัน, ท้าวสุรนารี หรือ ยุทธนาวีเกาะช้าง เป็นต้น นอกจากนี้ คาราบาวแดง ยังได้ออกผลิตภัณฑ์ คาราบาว 'XO เมื่อปี พ.ศ. 2548 เป็นคาราบาวแดงที่มีรสชาติคล้ายคลึงกับวิสกี้ ในปี พ.ศ. 2550 นายกมลดิษฐ์ สมุทรโคจร ผู้จัดการฝ่ายการตลาด บริษัท คาราบาวตะวันแดง จำกัด ผู้ผลิตและจำหน่ายเครื่องดื่มชูกำลังคาราบาวแดง เปิดเผยว่า บริษัทฯ มีแผนที่จะรุกตลาดส่งออกมากขึ้น โดยตั้งเป้าหมายที่จะเพิ่มสัดส่วนการส่งออกในแง่ของจำนวนสินค้าให้เป็น 25% จากกำลังการผลิตโดยรวมที่มีประมาณ 2 ล้านยูนิตต่อวัน จากปัจจุบันที่มีสัดส่วนการส่งออกประมาณ 20% ซึ่งเพิ่มจากปีก่อนหน้าที่มีเพียง 10% เท่านั้น พร้อมทั้งขยายตลาดเข้าสู่ประเทศจีน โดยได้ปรับแผน จากเดิมที่จะเข้าไปลงทุนเอง แต่เมื่อศึกษากฎระเบียบและเงื่อนไขต่าง ๆ แล้วพบว่า มีปัญหาทางด้านตัวบทกฎหมายและโครงสร้างภาษีนำเข้าที่สูงมาก จึงเปลี่ยนเป็นการลงทุนร่วมกันกับนักลงทุนท้องถิ่นของประเทศจีน นอกจากนี้แล้วคาราบาวแดงยังเป็นผู้สนับสนุนของการแข่งขันและทีมในประเทศอังกฤษอีกด้วย ทั้ง สโมสรฟุตบอลเชลซี ในพรีเมียร์ลีก สโมสรฟุตบอลเรดิง ในเดอะแชมเปียนชิป และฟุตบอลลีกคัพอีกด้วย ซึ่งคาราบาวแดงจะเข้ามาสนับสนุนฟุตบอลถ้วยรายการนี้เป็นเวลา 3 ปี ตั้งแต่ปี พ.ศ. 2560 ถึง พ.ศ. 2563 ในชื่อ "คาราบาวลีกคัพ" แต่ทั้งนี้ได้มีกลุ่มผู้สนับสนุนสโมสรเรดิงซึ่งเป็นชาวอังกฤษแสดงความไม่พอใจในสัญลักษณ์ใหม่นี้โดยเฉพาะอย่างยิ่งของคาราบาวแดง</doc>
