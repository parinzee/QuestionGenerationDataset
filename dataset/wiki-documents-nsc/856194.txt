<doc id="856194" url="https://th.wikipedia.org/wiki?curid=856194" title="อาแล็กซ็องดร์ ดูว์มา">อาแล็กซ็องดร์ ดูว์มา อาแล็กซ็องดร์ ดูว์มา (; 24 กรกฎาคม ค.ศ. 1802 – 5 ธันวาคม ค.ศ. 1870) หรือ อาแล็กซ็องดร์ ดูว์มา ผู้พ่อ () เป็นนักเขียนชาวฝรั่งเศส มีผลงานที่เป็นที่รู้จักคือ สามทหารเสือ (ค.ศ. 1844) และ เดอะเคานต์ออฟมอนตีคริสโต (ค.ศ. 1844-1845)ประวัติ ประวัติ. อาแล็กซ็องดร์ ดูว์มาเกิดในปี ค.ศ. 1802 ที่เมืองวีแลร์-กอเตอแร มีชื่อเกิดว่า ดูว์มา ดาวี เดอ ลา ปาแย็ตรี (Dumas Davy de la Pailleterie) เป็นบุตรของตอมา-อาแล็กซ็องดร์ ดูว์มา และมารี-หลุยส์ เอลีซาแบ็ต ลาบูเรต์ ตอมา-อาแล็กซ็องดร์ ดูว์มา บิดาของเขา เป็นนายพลในช่วงการปฏิวัติฝรั่งเศสและเป็นบุคคลเชื้อสายแอฟริกาที่มียศสูงสุดในกองทัพยุโรปสมัยนั้น ดูว์มามีพี่สาว 2 คนคือ มารี อาแล็กซ็องดรีน (เกิด ค.ศ. 1794) และหลุยส์-อาแล็กซ็องดรีน (ค.ศ. 1796–1797) ในวัยเด็ก ครอบครัวของดูว์มามีฐานะยากจนและตัวเขาเองไม่ได้รับการศึกษามากนัก ในปี ค.ศ. 1822 เมื่ออายุได้ 20 ปี ดูว์มาย้ายไปอยู่ที่กรุงปารีสเพื่อทำงานที่พระราชวังหลวงของหลุยส์-ฟีลิป ดยุกแห่งออร์เลอ็อง และเริ่มต้นเขียนบทความลงนิตยสาร บทละครสองเรื่องแรกของเขา Henry III and His Courts และ Christine ได้รับการตอบรับที่ดี ทำให้ดูว์มาหันมาทำงานเป็นนักเขียนเต็มเวลา ในปี ค.ศ. 1830 เขาเข้าร่วมการปฏิวัติเดือนกรกฎาคมเพื่อขับไล่พระเจ้าชาร์ลที่ 10 แห่งฝรั่งเศส โดยหลุยส์-ฟีลิป ดยุกแห่งออร์เลอ็อง นายจ้างของเขาขึ้นครองราชย์เป็นพระเจ้าหลุยส์-ฟีลิปที่ 1 แห่งฝรั่งเศส หลังประสบความสำเร็จกับการเขียนบทละคร ดูว์มาหันมาเขียนนวนิยาย ในปี ค.ศ. 1844 เขาตีพิมพ์นิยายเรื่อง สามทหารเสือ และ เดอะเคานต์ออฟมอนตีคริสโต ซึ่งได้รับความนิยมและแปลในหลายภาษา แม้จะมีชื่อเสียงเงินทองมากมาย แต่ดูว์มามักใช้ชีวิตอย่างฟุ่มเฟือยและติดพันกับสตรีหลายคน ในปี ค.ศ. 1851 หลังพระเจ้าหลุยส์-ฟีลิปที่ 1 ถูกขับออกจากราชสมบัติและหลุยส์-นโปเลียน โบนาปาร์ต ขึ้นดำรงตำแหน่งประธานาธิบดี ดูว์มาย้ายไปอยู่ที่เบลเยียมและย้ายต่อไปยังรัสเซีย ที่นั่น เขาออกผลงานเป็นภาษาฝรั่งเศสและได้รับการตอบรับที่ดี ต่อมาในปี ค.ศ. 1861 เมื่อพระเจ้าวิตโตรีโอ เอมานูเอเลที่ 2ขึ้นปกครองราชอาณาจักรอิตาลี ดูว์มาเดินทางไปที่นั่นเพื่อเข้าร่วมขบวนการรวมชาติอิตาลี ก่อนจะกลับมาที่กรุงปารีสในปี ค.ศ. 1864 ด้านชีวิตส่วนตัว ดูว์มาแต่งงานกับอีดา แฟรีเยในปี ค.ศ. 1840 เขายังมีบุตรอย่างน้อย 4 คนกับสตรีคนอื่น ๆ ได้แก่- อาแล็กซ็องดร์ ดูว์มา (ผู้ลูก) (ค.ศ. 1824–1895) ต่อมาเป็นนักเขียนเช่นเดียวกับบิดา - มารี-อาแล็กซ็องดรีน ดูว์มา (ค.ศ. 1831–1878) - มีกาแอลา-เกลลี-โฌเซฟา-เอลีซาแบ็ต กอร์ดีเย (เกิด ค.ศ. 1860) - อ็องรี เบาเออร์ อาแล็กซ็องดร์ ดูว์มา เสียชีวิตในปี ค.ศ. 1870 ร่างของเขาได้รับการฝังที่บ้านเกิดที่เมืองวีแลร์-กอเตอแร</doc>
