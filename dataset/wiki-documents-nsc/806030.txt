<doc id="806030" url="https://th.wikipedia.org/wiki?curid=806030" title="ลูกัส เปเรซ">ลูกัส เปเรซ ลูกัส เปเรซ มาร์ติเนซ (; เกิด 10 กันยายน ค.ศ. 1988) หรือที่เรียกสั้น ๆ ว่า ลูกัส () เป็นนักฟุตบอลชาวสเปน เล่นในตำแหน่งกองหน้า ถนัดเท้าซ้าย ปัจจุบันเล่นให้กับอาร์เซนอล ในพรีเมียร์ลีก อังกฤษ เปเรซเคยเล่นให้กับหลายสโมสรมาก่อน ทั้งอาลาเบส, อัตเลติโกมาดริด และราโยบาเยกาโน แต่ไม่ประสบความสำเร็จ จนกระทั่งอายุ 23 ปี ได้ย้ายไปคาร์ปาตีลวิว ในยูเครน รวมถึงดีนาโมคียิว แต่ก็ยังคงไม่ประสบความสำเร็จ จนได้ย้ายไปยังปาโอกซาโลนิกาในกรีซ ซึ่งที่นี่เปเรซมีการเล่นที่ดีในระดับหนึ่ง จึงได้ย้ายกลับมายังสเปนกับเดปอร์ติโบเดลาโกรุญญา ในค.ศ. 2014 แบบยืมตัว ซึ่งเปเรซเล่นได้อย่างดี ในฤดูกาลถัดมา จึงได้ย้ายมาสู่เดปอร์ติโบเดลาโกรุญญาอย่างเต็มตัว และมีส่วนร่วมกับสโมสรอย่างมาก โดยยิงไปถึง 17 ประตูในทุกรายการ และยังทำสถิติเป็นผู้เล่นที่ยิง ประตู 7 นัดติดต่อกันในลาลิกาได้เป็นคนแรกในประวัติศาสตร์สโมสรอีกด้วย โดยสโมสรที่ยิงได้ล้วนแต่เป็นสโมสรระดับใหญ่ เช่น บาร์เซโลนา, เซบิยา, อัตเลติโกมาดริด จนได้รับฉายาว่า "วาร์ดีแห่งสเปน" แต่ทว่าในระดับทีมชาติ เปเรซยังมิเคยติดทีมชาติแต่อย่างใด ในต้นฤดูกาล 2016–17 เปเรซได้ย้ายมาอาร์เซนอล ในพรีเมียร์ลีก อังกฤษ ด้วยค่าตัวประมาณ 17.1 ล้านปอนด์ (ราว 855 ล้านบาท) พร้อมกับชโคดรัน มุสทาฟี กองหลังชาวเยอรมัน จากบาเลนเซีย และถือเป็นผู้เล่นรายที่ 5 ที่อาร์เซนอลซื้อตัวมาในฤดูกาลนี้ ก่อนการซื้อตัวผู้เล่นจะปิดลงเพียงวันเดียว เปเรซ ลงเล่นให้อาร์เซนอลทันที ในนัดที่ 4 ของพรีเมียร์ลีกฤดูกาลนี้ ในการพบกับเซาแทมป์ตัน ที่สนามเอมิเรตส์สเตเดียม ด้วยการเป็นตัวจริง พร้อมกับมุสทาฟี ที่ย้ายมาพร้อมกันทันที โดยตรงกับวันคล้ายวันเกิดครบรอบปีที่ 28 ของเปเรซพอดี เช่นเดียวกับโลร็อง โกเซียลนี แต่เปเรซถูกเปลี่ยนตัวออกมาในนาทีที่ 62 และเป็นออลีวีเย ฌีรู ที่ถูกเปลี่ยนตัวลงไปแทน และได้รับการวิจารณ์ว่ายังไม่สามารถปรับตัวให้กับการเล่นของสโมสรได้ ต้องใช้เวลาสักระยะหนึ่ง เปเรซยิงลูกแรกให้อาร์เซนอลในวันที่ 20 กันยายน ค.ศ. 2016 ในรายการอีเอฟแอลคัพ หรือลีกคัพ รอบสาม ในนัดที่ไปเยือนนอตทิงแฮมฟอเรสต์ ที่สนามซิตีกราวด์ ด้วยลูกแรกเป็นจุดโทษในนาทีที่ 60 และลูกที่สองในนาทีที่ 71 ผลการแข่งขันอาร์เซนอลชนะไป 0–4 เปเรซทำแฮตทริกให้อาร์เซนอลได้ในการลงเล่นเป็นนัดที่ 7 ให้กับสโมสร ในยูฟ่าแชมเปียนส์ลีก ฤดูกาล 2016–17 รอบแบ่งกลุ่มนัดสุดท้าย ที่บุกไปเยือนบาเซิล ที่สนามเซนต์ยาคอป-พาร์ก ในนาทีที่ 8, 16 และ 47 ผลการแข่งขันอาร์เซนอลชนะไป 1–4 และทำให้อาร์เซนอลเข้ารอบต่อไปด้วยการมีคะแนนเป็นที่หนึ่งของกลุ่ม เป็นครั้งแรกในรอบ 6 ปี และถือเป็นแฮตริกครั้งที่สองของสโมสรติดต่อกัน หลังจากก่อนหน้านั้นในพรีเมียร์ลีกนัดที่ 14 ที่อาร์เซนอลบุกไปเยือนเวสต์แฮมยูไนเต็ด ที่สนามลอนดอนสเตเดียม อาเลกซิส ซานเชซก็ทำแฮตทริกได้ และยิงลูกแรกได้ในพรีเมียร์ลีก ในนัดที่ 20 ในต้นปี ค.ศ. 2017 ที่อาร์เซนอลบุกไปเยือนบอร์นมัท ที่สนามดีนคอร์ต ด้วยการยิงลูกที่ 2 ในนาทีที่ 75 ผลการแข่งขันเสมอกันไป 3–3 ชนิดที่บอร์นมัทนำไปก่อนถึง 3–0 โดยเปเรซเป็นตัวสำรองถูกส่งลงแทนที่ อเล็กซ์ อิโวบี ในนาทีที่ 63 แต่หลังจากเปิดฤดูกาล 2017–18 ได้ไม่นาน ผ่านการแข่งขันไป 3 นัด เปเรซได้ย้ายกลับไปยังเดปอร์ติโบเดลาโกรุญญาอีกครั้งด้วยสัญญายืมตัว เนื่องจากไม่มีตำแหน่งตัวจริงในฤดูกาลที่ผ่านมา</doc>
