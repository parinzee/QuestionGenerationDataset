<doc id="77694" url="https://th.wikipedia.org/wiki?curid=77694" title="ทะกะโนะริ ฮะตะเกะยะมะ">ทะกะโนะริ ฮะตะเกะยะมะ ทะกะโนะริ ฮะตะเกะยะมะ เกิดเมื่อวันที่ 28 กรกฎาคม พ.ศ. 2518 ที่เมืองอะโอะโมะริ ประเทศญี่ปุ่น ทะกะโนะริ ฮะตะเกะยะมะ เป็นที่รู้จักการชกชิงแชมป์ซูเปอร์เฟเธอร์เวทของญี่ปุ่น โดยชนะน็อกยก 9 โคจิ อาริซาว่า นักมวยชาวญี่ปุ่นด้วยกันเองในปี พ.ศ. 2541 ซึ่งการชกดำเนินไปอย่างสนุก และได้คว้าแชมป์รุ่นเดียวกันนี้ของสหพันธ์มวยภาคตะวันออกไกลและแปซิฟิกด้วย (OPBF) ทะกะโนะริ ฮะตะเกะยะมะ ได้แชมป์โลกรุ่นซูเปอร์เฟเธอร์เวทของสมาคมมวยโลก (WBA) มาจากการเอาชนะคะแนน แช ยอง ซู นักมวยชาวเกาหลีใต้ เมื่อเดือนกันยายน ปี พ.ศ. 2541 จากนั้นได้ป้องกันตำแหน่งไว้ได้ครั้งเดียว โดยการเสมอกับ ซาอูล ดูรัน ผู้ท้าชิงชาวเม็กซิกันไปแบบค้านสายตา โดยฝ่ายผู้ท้าชิงถึงกับบอกว่าเป็นการตัดสินที่ไม่ยุติธรรม ฮาตาเกยาม่า เสียแชมป์โลกในการป้องกันตำแหน่งครั้งที่ 2 กับ ลัควา ชิม นักมวยชาวมองโกเลีย โดยเป็นฝ่ายแพ้น็อกไปในยกที่ 5 ในเดือนมิถุนายน ปี พ.ศ. 2542 หลังจากนั้นก็ได้ประกาศแขวนนวมไปด้วยอายุเพียง 23 ปี เท่านั้น แต่ในปีถัดมา ก็กลับมาชกมวยอีกครั้ง โดยข้ามรุ่นไปชกในรุ่นไลท์เวท และสามารถคว้าแชมป์โลกรุ่นเดียวกันนี้ของสมาคมมวยโลก (WBA) มาได้สำเร็จ ในการกลับมาชกอีกครั้งเพียงครั้งแรก โดยชนะน็อกยก 8 กิลเบอร์โต้ เซอร์ราโน่ นักมวยชาวเวเนซุเอลา และป้องกันตำแหน่งได้อีก 2 ครั้งกับนักมวยชาวญี่ปุ่นด้วยกันเอง ก่อนที่จะเสียตำแหน่งให้แก่ จูเลี่ยน ลอร์ซี่ นักมวยชาวฝรั่งเศส ด้วยการแพ้คะแนน ไปในเดือนกรกฎาคม ปี พ.ศ. 2544 และฮาตาเกยาม่าก็ได้แขวนนวมไปอีกครั้ง และยังไม่ได้กลับมาขึ้นชกอีก ทะกะโนะริ ฮะตะเกะยะมะ นับเป็นนักมวยที่ได้รับความนิยมมากคนหนึ่งของแฟนมวยชาวญี่ปุ่น เนื่องจากมีลีลาการชกที่สนุก เร้าใจ กล้าเดินกล้าแลกตลอด รวมทั้งยังเป็นนักมวยที่มีสีสันอย่างมากด้วย เนื่องจากมักขึ้นเวทีด้วยเสื้อคลุมและกางเกงที่มีสีสันและลวดลายฉูดฉาดเสมอ</doc>
