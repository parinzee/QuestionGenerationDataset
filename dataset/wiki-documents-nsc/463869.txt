<doc id="463869" url="https://th.wikipedia.org/wiki?curid=463869" title="ทูเฟซ">ทูเฟซ ทูเฟซ (; ชื่อจริง: ฮาร์วีย์ เดนท์ (Harvey Dent)) เป็นตัวละครตัวร้ายในหนังสือการ์ตูนชุดของสำนักพิมพ์ดีซีคอมิกส์ มีบทบาทหลักเป็นศัตรูของแบทแมน ปรากฏตัวครั้งแรกใน ดีเท็คทีฟ คอมิกส์ เล่มที่ 66 (สิงหาคม 1942) สร้างสรรค์โดยบ๊อบ เคน และบิล ฟิงเกอร์ เขาเป็นอัยการเขตของเมืองกอธแฮมและเป็นมิตรของแบทแมน แต่เกิดอาการเสียสติหลังจากถูกซาล มาโรนี สาดน้ำกรดใส่ระหว่างขึ้นศาล ทำให้ใบหน้าซีกซ้ายของเขาเสียโฉมอย่างร้ายแรง จากนั้นจึงเปลี่ยนตัวเองให้เป็นทูเฟซ เข้าสู่หนทางอาชญากร ตัดสินใจดีร้ายด้วยการโยนเหรียญ แต่เดิมนั้นตัวละครทูเฟซจะก่ออาชญากรรมที่มีลักษณะเฉพาะเกี่ยวกับเลข 2 เช่น ปล้นธนาคารแห่งชาติแห่งที่ 2 ประจำเมืองก็อตแธม ในเวลา 2:00 น. วันที่ 2 เดือนกุมภาพันธ์ เป็นต้น บ๊อบ เคน ผู้สร้างแบทแมน เขียนไว้ในอัตชีวประวัติว่าตัวละครทูเฟซได้รับแรงบันดาลใจมาจาก ดอกเตอร์เจกิลกับมิสเตอร์ไฮด์ ของโรเบิร์ต หลุยส์ สตีเวนสัน โดยเฉพาะฉบับที่ทำเป็นภาพยนตร์ ค.ศ. 1931 ซึ่งเขาได้ดูตอนเป็นเด็ก ในตอนที่เขากับบิล ฟิงเกอร์ สร้างตัวละครทูเฟซขึ้นมา เขายังไม่ได้หานิยายต้นฉบับมาอ่านแต่อย่างใด แรงบันดาลใจบางส่วนยังมาจากตัวละครจากพัลพ์ แม็กกาซีนอย่างแบล็ค แบ็ทซึ่งเคยถูกกรดสาดใส่ใบหน้ามาก่อน ในเวลาต่อมาผู้เขียนต่าง ๆ ได้เขียนให้ทูเฟซมีความหมกมุ่นในเรื่องเกี่ยวกับทวิลักษณ์ โชคชะตา ซึ่งเป็นผลมาจากโรคจิตเภท โรคอารมณ์สองขั้ว และโรคดิสโซสิเอทีฟบุคลิกภาพหลายแบบ มีความย้ำคิดย้ำทำที่จะตัดสินใจในเรื่องสำคัญ ๆ ด้วยการโยนเหรียญซึ่งด้านหนึ่งถูกขูดเป็นกากบาท ในยุคหลังยังมีการกำหนดเพิ่มเติมว่าสมัยก่อนฮาร์วีย์ เดนท์ เคยเป็นเพื่อนกับเจมส์ กอร์ดอน และแบทแมน ทูเฟซปรากฏตัวในสื่อหลาย ๆ อย่างที่เกี่ยวข้องกับแบทแมน รวมไปถึงวิดีโอเกม ภาพยนตร์การ์ตูน และภาพยนตร์แบทแมน โดยมีบิลลี ดี วิลเลียมส์แสดงเป็นฮาร์วีย์ เดนท์ ในภาพยนตร์ แบทแมน ภาคแรก ทอมมี ลี โจนส์แสดงเป็นทูเฟซใน แบทแมน ฟอร์เอเวอร์ และอารอน เอคฮาร์ท แสดงเป็นทั้งฮาร์วีย์ เดนท์และทูเฟซ ใน แบทแมน อัศวินรัตติกาล นอกจากนี้ริชาร์ด โมลล์ยังให้เสียงฮาร์วีย์ เดนท์ และทูเฟซ ในภาพยนตร์การ์ตูน Batman: The Animated Series ตัวละครทูเฟซถูกจัดอันดับให้อยู่ในลำดับที่ 12 ของ 100 สุดยอดตัวร้ายจากหนังสือการ์ตูนตลอดกาล ของ IGNประวัติ ประวัติ. ทูเฟซปรากฏตัวครั้งแรกใน ดีเทคทีฟ คอมิกส์ #66 ด้วยชื่อ ฮาร์วีย์ "อพอลโล" เคนท์ เนื้อเรื่องยุคหลังเปลี่ยนชื่อของเขาเป็น "ฮาร์วีย์ เดนท์" เพื่อเลี่ยงความสัมพันธ์กับซูเปอร์แมน (คลาร์ก เคนท์)ความสามารถและอาวุธ ความสามารถและอาวุธ. ก่อนเขาจะกลายเป็นทูเฟซ ฮาร์วีย์ เดนท์มีชื่อเสียงในฐานะทนายความที่ดีที่สุดในเมืองก็อตแธมและความเชี่ยวชาญในด้านกฎหมายอาญา หลังกลายเป็นทูเฟซ เดนท์มีความหมกมุ่นเกี่ยวกับทวิลักษณ์และมักจะก่ออาชญากรรมที่เกี่ยวข้องกับเลข 2 เช่น ปล้นอาคารหมายเลข 2, ก่อเหตุเวลา 22.22 นาที, ใช้ปืนลูกซองแฝดหรือปืนลำกล้องคู่ โดยเดนท์ตัดสินใจโดยการโยนเหรียญหัว-ก้อย ใน Batman: Face to Face เปิดเผยว่าแบทแมนได้ฝึกเดนท์ในด้านศิลปะการต่อสู้และการแกะรอย นอกจากนี้เดนท์ยังมีความชำนาญในการใช้อาวุธหลายชนิดและยิงปืนได้อย่างแม่นยำในสื่ออื่นภาพยนตร์ในสื่ออื่น. ภาพยนตร์. - บิลลี ดี วิลเลียมส์ รับบทเป็นฮาร์วีย์ เดนท์ ในภาพยนตร์ แบทแมน (ค.ศ. 1989) - ทอมมี ลี โจนส์ รับบทเป็นฮาร์วีย์ เดนท์ ในภาพยนตร์ แบทแมน ฟอร์เอฟเวอร์ ศึกจอมโจรอมตะ (ค.ศ. 1995) - อารอน เอคฮาร์ท รับบทเป็นฮาร์วีย์ เดนท์ ในภาพยนตร์ แบทแมน อัศวินรัตติกาล (ค.ศ. 2008)</doc>
