<doc id="855275" url="https://th.wikipedia.org/wiki?curid=855275" title="อัสคลิปิอุส">อัสคลิปิอุส อัสคลิปิอุส (Asclepius) (ละติน: Aesculapius, กรีก: Asklepios) เป็นเทพเจ้าแห่งการแพทย์ การรักษา และการฟื้นคืนชีพ ในตำนานเทพปกรณัมกรีกในยุคกรีกโบราณ อัสคลิปิอุส เป็นตัวแทนของการรักษาทางการแพทย์ บุตรสาวและบุตรชายของอัสคลิปิอุสต่างก็มีความสำคัญเกี่ยวกับการแพทย์ด้วยเช่นกัน บุตรสาวของอัสคลิปิอุสได้แก่ ไฮเจีย (Hygea) เป็นเทพีแห่งสุขอนามัยและความสะอาด ลาโซ (Laso) เป็นเทพีแห่งการฟื้นฟู อาเซโซ (Aceso) และ พานาเซีย (Panacea) เทพีแห่งการรักษา บุตรชายของอัสคลิปิอุส มาเคออน (Machaon) และ โพดาลิริอุส (Podalirius) เป็นศัลยแพทย์ทหารของกรีก ปรากฏชื่ออยู่ในสงครามเมืองทรอย อัสคลิปิอุส เป็นบุตรของเทพเจ้าอะพอลโล ซึ่งถือว่าเป็นเทพเจ้าแห่งการแพทย์เช่นกัน คทาของอัสคลิปิอุสใช้แทนสัญญลักษณ์แทนการแพทย์ในสมัยกรีกและใช้มาจนถึงปัจจุบันตำนานวิทยา ตำนานวิทยา. อัสคลิปิอุส เป็นบุตรของเทพเจ้าอะพอลโล ที่เกิดกับโคโรนิส เมื่ออะพอลโลไม่อยู่ โคโรนิส ซึ่งกำลังตั้งครรภ์ ได้นอกใจตกหลุมรัก อิสคิส (Ischys) บุตรของอีลาตัส (Elatus) เมื่ออะพอลโลรู้เข้าด้วยความโกรธและเสียใจจึงส่ง อาร์ทิมิส ผู้เป็นน้องสาวไปฆ่านางเสีย ขณะที่ร่างของโคโรนิสกำลังจะถูกเผา อะพอลโลรู้สึกตัวว่าในท้องของนางมีทารกอยู่จึงให้ อาร์ทิมิส นำทารกในครรภ์ออกมาและนำไปให้ ไครอน ซึ่งเป็นเซนทอร์เลี้ยงที่หุบเขาเพลิออน ไครอนได้เลี้ยงดูและสอนวิชาการรักษาให้แก่อัสคลิปิอุส อัสคลิปิอุสเติบโตและเป็นผู้ที่มีจิตใจดี เพื่อเป็นการตอบแทนที่อัสคลิปิอุสเป็นผู้ที่มีจิตใจดีนั้น ได้มีงูมาคอยกระซิบสอนความรู้ทางการรักษาให้แก่อัสคลิปิอุสข้างๆอยู่เสมอ (งูในคติของกรีก หมายถึงความรู้ และการรักษา) อัสคลิปิอุสจะมีคทาประจำตัวและมีงูพันรอบคทานั้น ต่อมาคทาของอัสคลิปิอุสได้กลายมาเป็นสัญญลักษณ์แห่งการรักษา เชื่อว่างูที่พันรอบคทาของอัสคลิปิอุสเป็นงูที่ชื่อ เอสคูลาเปียน ซึ่งเป็นงูไม่มีพิษ พบได้ทั่วไปในแถบเมดิเตอร์เรเนียนในปัจจุบัน อัสคลืปิอุส มีความเชี่ยวชาญในการแพทย์เป็นอย่างมาก มากกว่าอาจารย์และบิดา ถึงขนาดที่สามารถชุบชีวิตคนตายให้ฟื้นคืนชีพได้ และคอยช่วยเหลือมนุษย์ให้หายเจ็บไข้ได้ป่วย อัสคลิปิอุส แต่งงานกับอิพีโอนี (Epione) เทพีแห่งการบรรเทาปวด มีบุตรสาว 4 คน คือ ไฮเจีย ลาโซ อาเซโซ และพานาเซีย บุตรชาย 3 คนคือ มาเคออน โพดาลิริอุส และ เทเลโฟรัสการตายของอัสคลิปิอุส การตายของอัสคลิปิอุส. เทพเจ้าซุส ได้ฆ่าอัสคลิปิอุสด้วยอัสนีบาตเพราะว่าได้นำ ฮิปโปไลตัส กลับมาจากความตายและรับทองเป็นการตอบแทน บ้างก็ว่าอัสคลิปิอุสถูกฆ่าเพราะว่าชุบชีวิคคนให้ฟื้นคืนชีพ ทำให้ เฮดีส ไม่พอใจเพราะไม่มีวิญญาณมาที่ยมโลกและเอาเรื่องนี้ไปฟ้องต่อซุสให้หยุดการกระทำของอัสคลิปิอุส เรื่องนี้สร้างความแค้นให้แก่อะพอลโลอย่างมาก อะพอลโลจึงฆ่า ไซคลอปส์ ผู้ที่ทำอัสนิบาตให้แก่ซุสเพื่อเป็นการแก้แค้น จากการกระทำนี้ทำให้ซุสไม่พอใจและเอาอะพอลโลไปแขวนไว้บนท้องฟ้า พร้อมกับสั่งให้อะพอลโลคอยรับใช้ แอดมิตัส (Admetus) เป็นเวลา 1 ปี หลังจาก 1 ปีผ่านไป ซุสได้นำอะพอลโลกลับมายังเขาโอลิมปัส ชุบชีวิตไซคลอปส์ และเพื่อเป็นการให้เกียรติได้นำร่างของอัสคลิปิอุสไปไว้บนกลุ่มดาวที่มีชื่อว่า กลุ่มดาวคนแบกงู</doc>
