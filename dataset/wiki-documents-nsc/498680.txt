<doc id="498680" url="https://th.wikipedia.org/wiki?curid=498680" title="โพยม เสนีณรงค์ฤทธิ์">โพยม เสนีณรงค์ฤทธิ์ ท่านผู้หญิงโพยม เสนีณรงค์ฤทธิ์ อดีตนางกำนัลในสมเด็จพระนางเจ้ารำไพพรรณี พระบรมราชินีประวัติ ประวัติ. ท่านผู้หญิงโพยม เสนีณรงค์ฤทธิ์ สกุลเดิม "ณ นคร" เกิดเมื่อวันที่ 20 มีนาคม 2450 เป็นธิดาของ พลเอก เจ้าพระยาบดินทรเดชานุชิต (แย้ม ณ นคร) กับ คุณพริ้ง ณ นคร ขณะที่เรียนถึงชั้นมัธยม 8 โรงเรียนราชินี ได้รับพระมหากรุณาธิคุณจากพระบาทสมเด็จพระปกเกล้าเจ้าอยู่หัว รัชกาลที่ 7 ให้เข้ารับราชการในตำแหน่งนางพระกำนัล ในสมเด็จพระนางเจ้ารำไพพรรณี พระบรมราชินี จนได้รับพระมหากรุณาธิคุณพระราชทานเข็ม ป.ป.ร. และเข็มพระนามาภิไธย ร.พ. ประดับเพชรบนพื้นลงยาสีเขียวอ่อน (พระราชทานเฉพาะนางพระกำนัลเท่านั้น) และเหรียญรัตนาภรณ์ ป.ป.ร.๔ เมื่ออายุได้ 20 ปี กราบบังคมทูลลาออกมาเพื่อแต่งงาน กับ นายพันเอก พระยาเสนีณรงค์ฤทธิ์ (หม่อมหลวงเล็ก สนิทวงศ์) ซึ่งพระบาทสมเด็จพระเจ้าอยู่หัว ได้ทรงพระกรุณาโปรดเกล้าฯ พระราชทานการสมรส ณ พระที่นั่งอัมพรสถาน โปรดเกล้าฯ พระราชทานเลี้ยงน้ำชาและของขวัญ อีกทั้ง พระราชทานเครื่องราชอิสริยาภรณ์จุลจอมเกล้าฝ่ายใน ณ พระที่นั่งไพศาลทักษิณ แต่งตั้งให้มีบรรดาศักดิ์และใช้คำนำหน้าชื่อว่า "คุณหญิง" และมีบุตรธิดา 5 คน ในปี พ.ศ. 2476 เป็นช่วงเกิดเหตุการณ์กบฏบวรเดช นายพันเอก พระยาเสนีณรงค์ฤทธิ์ ถูกทหารดักจับตัวไป เพราะคิดว่าจะมีส่วนรู้เห็น แต่ก็ถูกปล่อยในที่สุด ในช่วงที่เกิดเหตุการณ์ไม่ปกติ คุณหญิงโพยมต้องเป็นหลักให้ครอบครัว ปรับตัวให้เป็นผู้หญิงแกร่งเพราะมีลูกเล็กๆ ในการอบรมเลี้ยงดูบุตรธิดาทั้ง7 คน ให้เติบโตได้รับการศึกษา และเข้ารับราชการใต้เบื้องพระยุคลบาทในรัชกาล พระบาทสมเด็จพระเจ้าอยู่หัวภูมิพลอดุลยเดช ได้แก่ พลเอกหญิง ท่านผู้หญิง ดร.อภิรดี ยิ่งเจริญ (สนิทวงศ์ ณ อยุธยา) นายอธึก สนิทวงศ์ ณ อยุธยา นายจุลนภ สนิทวงศ์ ณ อยุธยา พลโทอุทาร สนิทวงศ์ ณ อยุธยา นายแพทย์เสนี สนิทวงศ์ ณ อยุธยา นายณรงค์ฤทธิ์ สนิทวงศ์ ณ อยุธยา นางมณีรัตน์ มรรคดวงแก้ว (สนิทวงศ์ ณ อยุธยา ) กระทั่งในรัชสมัยของ พระบาทสมเด็จพระเจ้าอยู่หัวภูมิพลอดุลยเดช ได้ทรงพระกรุณาโปรดเกล้าฯ พระราชทานเครื่องราชอิสริยาภรณ์ตติยจุลจอมเกล้า ทุติยจุลจอมเกล้า และทุติยจุลจอมเกล้าวิเศษ แก่คุณหญิงโพยม เสนีณรงค์ฤทธิ์ ในปี พ.ศ. 2504 พ.ศ. 2528 และพ.ศ. 2533 ตามลำดับ และทรงพระกรุณาโปรดเกล้าฯ พระราชทานสมรสและพระราชทานนามแก่บุตร ธิดา และหลานๆ นับเป็นพระมหากรุณาธิคุณหาที่สุดมิได้ ในปี พ.ศ. 2533 คุณหญิงโพยม ได้รับพระราชทานเครื่องราชอิสริยาภรณ์ทุติยจุลจอมเกล้าวิเศษ เปลี่ยนคำนำหน้านางเป็น "ท่านผู้หญิง" พร้อมกับบุตรสาวคนโต คือ ท่านผู้หญิงดร.อภิรดี ยิ่งเจริญ ณ พระที่นั่งไพศาลทักษิณ ในยามลูกๆ มีหน้าที่การงานที่มั่นคง มีครอบครัวสมบูรณ์พร้อมกันแล้ว ท่านผู้หญิงโพยมก็หมดห่วง จึงใช้เวลาให้เป็นประโยชน์ในสิ่งที่ท่านรัก ไม่ว่าจะเป็นด้านการศึกษาประวัติศาสตร์ ศาสนา บริจาคเงินเพื่อองค์กรสงเคราะห์ต่างๆ เช่น สภากาชาด โรงพยาบาล โรงเรียน ตลอดจนซ่อมสร้างศาสนสถานและกิจกรรมเพื่อพระศาสนา กล่าวได้ว่าท่านผู้หญิงโพยม ใช้ชีวิตแบบ "พอเพียง" และเดินทางสายกลาง เป็นปกติตั้งแต่เด็กจนชรา เป็นผู้มีจิตใจเมตตา เป็นที่รักคนรอบข้างเป็นพรหมของบุตรและเป็น "ผู้ให้" โดยแท้ ท่านผู้หญิงโพยม เสนีณรงค์ฤทธิ์ ถึงอนิจกรรมในวันที่ 4 พฤษภาคม 2552 รวมสิริอายุ 102 ปี ด้วยอาการสงบ ในวาระสุดท้ายของชีวิต ยังได้รับพระมหากรุณาธิคุณจาก พระบาทสมเด็จพระเจ้าอยู่หัว ทรงพระกรุณาโปรดเกล้าฯ พระราชทานน้ำหลวงอาบศพ และรับศพไว้ในพระบรมราชานุเคราะห์ พระบาทสมเด็จพระเจ้าอยู่หัว ทรงพระกรุณาโปรดเกล้าฯ ให้สมเด็จพระบรมโอรสาธิราชฯ สยามมกุฎราชกุมาร เสด็จพระราชดำเนินแทนพระองค์ ไปพระราช ทานเพลิงศพ ท่านผู้หญิงโพยม เสนีณรงค์ฤทธิ์ ในวันที่ 15 สิงหาคม 2552เวลา 15.30 น. ณ เมรุหลวงหน้าพลับพลาอิศริยาภรณ์ วัดเทพศิรินทราวาส</doc>
