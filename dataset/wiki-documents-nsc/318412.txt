<doc id="318412" url="https://th.wikipedia.org/wiki?curid=318412" title="ถนนเลี่ยงเมืองนนทบุรี">ถนนเลี่ยงเมืองนนทบุรี ถนนเลี่ยงเมืองนนทบุรี หรือ ทางหลวงชนบท นบ.4018 เป็นถนนที่อยู่ในเขตอำเภอเมืองนนทบุรี จังหวัดนนทบุรี มีแนวสายทางเริ่มจากถนนพิบูลสงครามบริเวณวิทยาลัยเทคโนโลยีพงษ์สวัสดิ์ ไปทางทิศตะวันออกแล้วโค้งขึ้นไปทางทิศเหนือ ตัดข้ามถนนประชาราษฎร์ จากนั้นจึงโค้งไปทางทิศตะวันตก ถึงทางแยกเลี่ยงเมืองนนทบุรี แยกเป็น 2 ตอน ตอนแรกจะไปบรรจบถนนนนทบุรี 1 ในท้องที่ตำบลสวนใหญ่ อีกตอนหนึ่งจะไปทางทิศเหนือ ข้ามถนนรัตนาธิเบศร์หน้าห้างเซ็นทรัลพลาซา รัตนาธิเบศร์ และต่อไปจนบรรจบถนนนนทบุรี 1 ในท้องที่ตำบลท่าทราย ถนนเลี่ยงเมืองนนทบุรีสร้างขึ้นเพื่อให้รถที่ต้องการเดินทางระหว่างกรุงเทพมหานครกับอำเภอต่าง ๆ ของจังหวัดนนทบุรี สามารถไป-กลับได้โดยไม่ต้องผ่านท่าน้ำนนทบุรี เนื่องจากถนนประชาราษฎร์ช่วงท่าน้ำนนทบุรีจะค่อนข้างแคบ เป็นถนนขนาด 3 ช่องทางจราจรและไม่มีไหล่ทาง ทำให้การจราจรติดขัดในชั่วโมงเร่งด่วน รวมทั้งรถโดยสารประจำทางหลายสายต้องหยุดรับ-ส่งผู้โดยสารที่บริเวณนี้</doc>
