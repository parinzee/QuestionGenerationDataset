<doc id="930655" url="https://th.wikipedia.org/wiki?curid=930655" title="ฟีลีปือ ดือ บรีตู อี นีโกตือ">ฟีลีปือ ดือ บรีตู อี นีโกตือ ฟีลีปือ ดือ บรีตู อี นีโกตือ () หรือ งะซีนกา (; เกิด ประมาณ ค.ศ. 1566, ถึงแก่กรรม ค.ศ. 1613) เป็นนักเดินทางและทหารรับจ้างชาวโปรตุเกสภายใต้การบังคับบัญชาของยะไข่ประวัติ ประวัติ. ฟีลีปือ ดือ บรีตู อี นีโกตือเกิดที่ลิสบอน ประเทศโปรตุเกส พ่อเป็นชาวฝรั่งเศส ดือบรีตูออกเดินทางครั้งแรกมายังเอเชียตะวันออกเฉียงใต้ ในฐานะเด็กเรือ เขารับราชการในราชสำนักกษัตริย์แห่งอาระกันและได้รับแต่งตั้งให้เป็นเจ้าเมืองสิเรียมใน ค.ศ. 1599 พร้อมกับบังคับบัญชาเรือรบ 3 ลำและทหาร 3,000 นาย เขาสนับสนุนให้ชาวโปรตุเกสตั้งรกรากอยู่ในสิเรียมและสร้างป้อมปราการ ต่อมาเขาได้ประกาศอิสรภาพจากอาระกันพร้อมกับจับองค์รัชทายาทแห่งอาระกันระหว่างที่ตองอูและอาระกันกำลังต่อสู้กันอยู่ เพื่อเป็นหลักประกันในการประกาศอิสรภาพ ค.ศ. 1603 ฟีลีปือ ดือ บรีตูสมรสกับบุตรสาวของพญาทะละแห่งเมาะตะมะ ซึ่งเวลานั้นสยามปกครองอยู่ ก่อนหน้านั้นในปี ค.ศ. 1602 ฟีลีปือ ดือ บรีตูกลับไปรัฐกัวเพื่อรับการรับรองอย่างเป็นทางการและได้รับการแต่งตั้งเป็น "ผู้บัญชาการแห่งสิเรียม", "นายพลผู้มีชัยแห่งหงสา " และ "ราชาแห่งหงสา" โดยรัฐบาลหลวงของโปรตุเกส สมเด็จพระเอกาทศรถ ระดม พญาทะละ และฟีลีปือ ดือ บรีตูเพื่อมาช่วยตองอูจากการโจมตีโดยอังวะ หลังจากนัดจินหน่องแห่งตองอูได้ขอสวามิภักดิ์ต่ออยุธยา อย่างไรก็ตามตองอูได้ยอมแพ้แก่อังวะ จากนั้นนัดจินหน่อง และ ฟีลีปือ ดือ บรีตูก็เผาตองอูนำทรัพย์สินและประชาชนที่เหลือกลับไปยังสิเรียม ฟีลีปือ ดือ บรีตูฉวยใช้โอกาสนี้ในการยึดครองสิ่งของมีค่าตามวัดวาและยังมีการทำลายพระพุทธรูปศาลเจ้าและเจดีย์ศักดิ์สิทธิ์ ใน ค.ศ. 1613 สิเรียมถูกปิดล้อมโดยกองกำลังของพระเจ้าอะเน่าก์แพตหลุ่น หลังจากการล่มสลายของเมืองในเดือนเมษายน ค.ศ. 1613 ฟีลีปือ ดือ บรีตูถูกประหารชีวิตพร้อมกับนัดจินหน่อง ฟีลีปือ ดือ บรีตูถูกประหารชีวิตด้วยการเสียบประจาน ใช้เวลาสามวันจึงเสียชีวิต ชาวโปรตุเกสมากกว่า 400 คนเป็นเชลยและถูกนำตัวกลับไปอังวะ</doc>
