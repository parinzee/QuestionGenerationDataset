<doc id="811676" url="https://th.wikipedia.org/wiki?curid=811676" title="วิกฤตการณ์เยเมน (พ.ศ. 2554–ปัจจุบัน)">วิกฤตการณ์เยเมน (พ.ศ. 2554–ปัจจุบัน) วิกฤตการณ์เยเมน เริ่มขึ้นจากการปฏิวัติเยเมน พ.ศ. 2554–2555 เพื่อต่อต้านประธานาธิบดี อาลี อับดุลเลาะห์ ซอและห์ ซึ่งเป็นผู้นำเยเมนมานานกว่าสองทศวรรษ หลังจากซอและห์ลาออกเมื่อต้นปี พ.ศ. 2555 รัฐบาลใหม่นำโดย อับดุรร็อบบะฮ์ มันศูร ฮาดี (อดีตรองประธานาธิบดีของซอและห์) พยายามที่จะรวมดินแดนของประเทศและจัดการกับภัยคุกคามจากอัลกออิดะห์และฮูษีซึ่งก่อความไม่สงบมาเป็นเวลาหลายปี หลังการสู้รบในกรุงซานาเมื่อเดือนกันยายน พ.ศ. 2557 กลุ่มฮูษี (Houthis) ก็เข้ายึดเมืองหลวงได้สำเร็จ ประธานาธิบดีฮาดีถูกปลด ต่อมากลุ่มฮูษีได้แต่งตั้งมุฮัมมัด อะลี อัลฮูษี ขึ้นเป็นผู้นำคนใหม่ ในขณะที่ประธานาธิบดีฮาดีหลบหนีไปยังเอเดน และประกาศว่าตนยังคงเป็นประธานาธิบดีแห่งเยเมน พร้อมทั้งประกาศให้เอเดนเป็นเมืองหลวงใหม่ของประเทศ กลุ่มฮูษีและกองกำลังสนับสนุนอดีตประธานาธิบดีซอและห์ตอบโต้ด้วยปฏิบัติการบุกเอเดน รัฐมนตรีกระทรวงกลาโหมของรัฐบาลฮาดีถูกจับตัวได้ในวันที่ 25 มีนาคม พ.ศ. 2558 ในวันเดียวกัน ชาติอาหรับนำโดยซาอุดีอาระเบียเริ่มปฏิบัติการต่อต้านกลุ่มฮูษีทางอากาศ</doc>
