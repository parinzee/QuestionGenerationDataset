<doc id="604807" url="https://th.wikipedia.org/wiki?curid=604807" title="เอกตอร์ เบเยริน">เอกตอร์ เบเยริน เอกตอร์ เบเยริน โมรูโน () เกิดวันที่ 19 มีนาคม ค.ศ. 1995 ที่เมืองบาร์เซโลนา แคว้นกาตาลุญญา เป็นนักฟุตบอลอาชีพชาวสเปน เล่นในตำแหน่งกองหลังให้กับอาร์เซนอล และยังเล่นให้กับทีมชาติสเปนอายุไม่เกิน 19 ปี และได้ถูกยืมตัวไปเล่นกับวอตฟอร์ดจนถึงเดือนกุมภาพันธ์ ค.ศ. 2014 เบเยริน ได้มีโอกาสลงเล่นให้ทีมชุดใหญ่ของอาร์เซนอลในฤดูกาล 2014–15 ด้วยการลงเป็นตัวจริงในนัดที่พบกับ สโตกซิตี และในรายการยูฟ่าแชมเปียนส์ลีก ในนัดที่พบกับโบรุสเซียดอร์ทมุนท์ และกาลาตาซาราย โดยที่เบเยรินมีอายุเพียง 19 ปีเท่านั้น ทั้งนี้เบเยรินเป็นนักฟุตบอลดาวรุ่งที่ได้รับการจับตามอง และเป็นผู้ทำลายสถิติของธีโอ วัลคอตต์ ในการวิ่ง 40 เมตร ซึ่งเบเยรินเป็นผู้เล่นที่เร็วที่สุดในอาร์เซนอล เบเยริน ยิงประตูแรกในทีมชุดใหญ่ของอาร์เซนอลได้ในพรีเมียร์ลีกฤดูกาล 2014–15 นัดที่ 23 ที่อาร์เซนอลเป็นฝ่ายเอาชนะแอสตันวิลลา ไปได้ถึง 5-0 ประตู ที่สนามเอมิเรตส์สเตเดียม ซึ่งเบเยรินยิงประตูได้ในช่วงทดเวลาเจ็บในครึ่งหลัง นับเป็นประตูที่ 5 และในนัดที่ 31 ที่อาร์เซนอลเป็นฝ่ายเอาชนะลิเวอร์พูล ไป 4-1 ประตู ที่สนามเอมิเรตส์สเตเดียม เบเยรินเป็นผู้ยิงประตูแรกให้อาร์เซนอลได้ในนาทีที่ 37 เมื่อเป็นฝ่ายกระชากลูกบอลเข้าไปยิงเอง ซึ่งผลจากการแข่งขันนัดนี้ทำให้อาร์เซนอลขึ้นเป็นรองผู้นำในตารางคะแนน</doc>
