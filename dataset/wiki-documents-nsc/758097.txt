<doc id="758097" url="https://th.wikipedia.org/wiki?curid=758097" title="แจ็กผู้ฆ่ายักษ์">แจ็กผู้ฆ่ายักษ์ "แจ็กผู้ฆ่ายักษ์" () เป็นเทพนิยายและตำนานของอังกฤษและคอร์นวอลล์ ว่าด้วยหนุ่มน้อยผู้กล้าที่ฆ่ายักษ์หลายตนในรัชสมัยพระเจ้าอาเธอร์ (King Arthur) เนื้อหามีความโหดร้ายป่าเถื่อนเลือดท่วม ทั้งมีองค์ประกอบและเหตุการณ์คล้ายคลึงกับในเทพปกรณัมนอร์สและฝรั่งเศส เรื่องราวของแจ็กหรือตัวแจ็กเองนั้นไม่มีในวรรณกรรมอังกฤษจนกระทั่งคริสต์ศตวรรษที่ 18 ทั้งไม่ได้ตีพิมพ์จนปี 1711 เป็นไปได้ว่า สำนักพิมพ์แห่งหนึ่งประมวลเรื่องราวเกี่ยวกับยักษ์ซึ่งเป็นอมนุษย์ยอดนิยมในอังกฤษ คอร์นวอลล์ และเวลส์ ขึ้น แล้วนำออกพิมพ์เมื่อปี 1711 นั้น นักวิชาการยังเสนอแนวคิดว่า ที่มีการพิมพ์เรื่องแจ็กผู้ฆ่ายักษ์ออกจำหน่ายในช่วงนั้น เพราะสาธารณชนเริ่มเบื่อหน่ายเรื่องราวของพระเจ้าอาเธอร์ผู้เยี่ยมยุทธ์ในการสังหารยักษ์ยิ่งกว่าบุคคลอื่นเนื้อเรื่อง เนื้อเรื่อง. ตามฉบับพิมพ์ในราวปี 1760 ของจอห์น คอตตอน (John Cotton) กับโจชัว เอดดาวส์ (Joshua Eddowes) ซึ่งอ้างอิงฉบับพิมพ์ปี 1711 และรวมอยู่ในหนังสือชุด เดอะคลาสสิกแฟรีเทลส์ (The Classic Fairy Tales; "เทพนิยายปรัมปรา") ของไอโอนาและปีเตอร์ โอพี (Iona and Peter Opie) เมื่อปี 1974 นั้น เนื้อความมีดังนี้ ในรัชกาลพระเจ้าอาเธอร์ แจ็ก ชายหนุ่มชาวคอร์นวอลล์ (Cornwall) เป็นบุตรชาวนา เขามีพละกำลังและสติปัญญาล้ำเลิศ วันหนึ่ง เขาพบยักษ์ชื่อ "คอร์มอร์อัน" (Cormoran; "อสูรสมุทร") กำลังบริโภคปศุสัตว์เป็นภักษาหาร แจ็กจึงหลอกให้ยักษ์ไปตกบ่อ แล้วเอาขวานจามยักษ์จนตาย ฉะนั้น แจ็กจึงได้สมญาว่า "แจ็กผู้ฆ่ายักษ์" ทั้งมีงานเฉลิมฉลองประทานกระบี่และเข็มขัดให้แก่เขา และมอบสมบัติพัสถานของยักษ์นั้นให้เขา ยักษ์อีกตนชื่อ "บลันเดอร์บอร์" (Blunderbore) รู้ว่า เพื่อนตาย ก็หมายแก้แค้น จึงมาลักตัวแจ็กไปยังปราสาทมนตรา แต่ก็พ่ายแพ้แก่แจ็ก ถูกแจ็กฆ่าตายพร้อมยักษ์ซึ่งเป็นน้องชายหรือพี่ชายชื่อ "รีเบ็กส์" (Rebecks) แจ็กประหารยักษ์ทั้งสองโดยจับแขวนคอแล้วจ้วงแทง ครั้นแล้ว แจ็กก็ปล่อยสตรีสามนางซึ่งยักษ์ขังไว้ในปราสาทนั้นเป็นอิสระ ต่อมา แจ็กเดินทางไปแคว้นเวลส์ ไปเจอยักษ์เวลส์สองศีรษะอยู่กลางทาง จึงหลอกยักษ์นั้นให้กรีดท้องตัวเองไส้ทะลัก จากนั้น แจ็กได้เฝ้าโอรสพระเจ้าอาเธอร์ พระโอรสนั้นจึงรับแจ็กเป็นข้าช่วงใช้ ทั้งแจ็กและพระโอรสไปพบยักษ์อีกตนมีสามศีรษะ จึงโอภาปราศรัยกันเป็นอันดี และนอนหลับร่วมกันในคืนนั้น ครั้นรุ่งเช้า แจ็กกับพระโอรสก็ขนทรัพย์สินของยักษ์นั้นหลบหนีไป ทว่า ยักษ์นั้นเห็นว่า ยังดีที่ไม่เอาปราสาทของตนไปด้วย ยักษ์จึงมอบกระบี่กายสิทธิ์ หมวกแห่งปราชญ์ เสื้อคลุมล่องหน และรองเท้าเหาะเหิน ให้แก่แจ็ก แล้วแจ็กกับพระโอรสก็ออกเดินทางไปพบหญิงงามซึ่งเป็นนางรับใช้ของมารลูซิเฟอร์ (Lucifer) แจ็กจึงใช้ของวิเศษที่ได้รับมานั้นทำลายมนตร์ดำซึ่งพันธนาหญิงนั้นไว้ แล้วบั่นศีรษะลูซิเฟอร์ แต่หญิงนั้นเลือกเป็นชายาพระโอรส แจ็กจึงได้รับแต่งตั้งเป็นสมาชิกโต๊ะกลมแทน แจ็กจึงออกเดินทางต่อไปตามลำพัง ไปพบยักษ์ที่ไหนก็ใช้ของวิเศษปล้นฆ่าเสียทุกรายไป กระทั่งไปเจอยักษ์กำลังทำร้ายอัศวินนายหนึ่งและภริยา แจ็กฟันยักษ์ขาขาดแล้วประหารยักษ์ ก่อนออกเดินทางต่อไป พบถ้ำของยักษ์อีกตนซึ่งเป็นสหายของยักษ์ที่เพิ่งตายนั้น จึงสวมเสื้อคลุมล่องหนลอบเข้าไปตัดจมูกยักษ์ แล้วเอากระบี่ทิ่มหลังยักษ์ขาดใจตาย เสร็จแล้ว แจ็กปล่อยนักโทษของยักษ์ และกลับไปเยือนเรือนของอัศวินกับภริยาดังกล่าว อัศวินเลี้ยงรับหรูหรา แต่ยักษ์สองหัวชื่อ "ธันเดอร์เดลล์" (Thunderdell) เข้ามาขัดจังหวะสังสรรค์ พลางร้องรำทำเพลงว่า "ฟีฟอฟัม" (fee, fau, fum) แจ็กจึงหลอกยักษ์นั้นให้ตกคูแล้วตัดหัวยักษ์เสีย งานฉลองยังคงมีต่อไป แต่แจ็กเริ่มเบื่อหน่าย จึงออกเดินทางไปหาเรื่องน่าระทึกขวัญ ไปพบหญิงชราชี้ทางไปปราสาทเวทมนตร์หลังหนึ่งซึ่งเป็นของยักษ์ชื่อ "กาลิกันทัส" (Galigantus) ยักษ์นั้นจับอัศวินและหญิงสาวจำนวนมากมาขังไว้ในปราสาท เชลยเหล่านั้นรวมถึงธิดาของดุ๊ก (duke) ผู้หนึ่ง หญิงนั้นถูกพ่อมดในปราสาทสาปเป็นละมั่ง (doe) ขาว แจ็กสังหารยักษ์ พ่อมดหนีรอด ละมั่งขาวก็คืนร่างเดิม เชลยทั้งหลายก็เป็นไท แจ็กได้สมรสกับธิดาของดุ๊กนั้น งานสมรสมีขึ้น ณ ราชสำนักพระเจ้าอาเธอร์ แจ็กกับภริยาได้รับประทานที่ดินให้อยู่ครองคู่สู่สมกับชั่วกาลนาน</doc>
