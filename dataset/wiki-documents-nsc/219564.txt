<doc id="219564" url="https://th.wikipedia.org/wiki?curid=219564" title="ลินดอน บี. จอห์นสัน">ลินดอน บี. จอห์นสัน ลินดอน เบนส์ จอห์นสัน () ประธานาธิบดีแห่งสหรัฐอเมริกาคนที่ 36 (1963 - 1969) และเป็นรองประธานาธิบดีคนที่ 37 (1961 - 1963) ได้กระทำพิธีสาบานตนเป็นประธานาธิบดีคนที่ 36 ของสหรัฐอเมริกา เมื่อบ่ายวันที่ 22 พฤศจิกายน ค.ศ. 1963 บนเครื่องบินที่นำศพของประธานาธิบดีเคนเนดี้ที่เสียชีวิตเนื่องจากถูกลอบสังหาร ในเมืองดัลลัส รัฐเทกซัส และตุลาการที่ทำพิธีให้เขาเป็นสตรีวัย 67 ปี คือ ตุลาการ ซารา ที.ฮิวจ์ ประธานาธิบดีลินดอน บี.จอห์นสัน เกิดเมื่อวันที่ 27 สิงหาคม ค.ศ. 1908 (พ.ศ. 2451) ในเมืองจอห์นสันซิตี้ ในเทกซัส เป็นบุตรชายของ แซม อี.ลี.จอห์นสัน ผู้ซึ่งได้ทำงานอยู่ในสภานิติบัญญัติของรัฐเทกซัสนานถึง 24 ปี เมื่อสำเร็จการศึกษาจบชั้นมัธยมได้เข้าศึกษาต่อในโรงเรียนฝึกหัดครูภาคตะวันออกเฉียงใต้ของรัฐเทกซัส ณ เมืองแซนมาโกส์ จบการศึกษาก็เป็นครูสอนอยู่ที่เมืองฮูสตัน 2 ปี ด้วยมีความสนใจในการเมืองจึงได้เข้าทำงานเป็นเลขานุการอยู่กับ ริชาร์ด เอ็ม.คลีเบิร์ก ผู้แทนรัฐเทกซัสอยู่ 3 ปี ระหว่างนั้นได้ศึกษาวิชากฎหมายในมหาวิทยาลัยยอร์ชเทาวน์ ในกรุงวอชิงตัน จอห์นสันได้สมัครเข้ารับเลือกตั้งเป็นผู้แทนราษฏรในปี ค.ศ. 1937 และอีก 4 ปีต่อมา ค.ศ. 1941 จอห์นสันได้สมัครเข้ารับเลือกเป็นวุฒิสมาชิก แต่ได้รับเลือกเป็นที่2 เขาพยายามอีกครั้งในการเลือกตั้ง ค.ศ. 1948 ปรากฏว่าเขาได้รับเลือกโดยชนะผู้มาเป็นที่ 2 เพียง 48 คะแนน ประธานาธิบดีจอห์นสัน เป็นวุฒิสมาชิกที่คุมเสียงข้างมากในสภาตั้งแต่ปี ค.ศ. 1953 - 1961 และได้รับการยกย่องจากประชาชนในความสามารถทั้งในงานของวุฒิสภาและสภาคองเกรส จนได้รับแต่งตั้งเป็นประธานคณะกรรมการบริหารและควบคุมนโยบายของพรรคดีโมเครต เป็นประธานกรรมการควบคุมองค์การการบินและอวกาศแห่งชาติ ในปี ค.ศ. 1953 จอห์นสันได้ตั้งคณะอนุกรรมการขึ้นคณะหนึ่งเพื่อพิจารณาปัญหาต่าง ๆ เกี่ยวกับงานทางด้านอวกาศ และการพัฒนาเกี่ยวกับอาวุธจรวด อันเป็นผลให้งานด้านนี้ของสหรัฐอเมริกาก้าวไกลในปัจจุบัน ในทางการเมืองภายในประเทศ ลินดอน บี.จอห์นสัน มีเจตนารมย์อันเคร่งครัดในสิทธิของพลเมืองอเมริกัน ในการรณรงค์หาเสียงในสมัยเลือกตั้ง จอห์นสันจะตระเวนขึ้นพูดในทุกแห่งด้วยคำกล่าวที่ว่า "ข้าพเจ้าขอบอกให้ท่านทั้งหลายทราบว่า เราจะป้องกันสิทธิตามรัฐธรรมนูญของประชาชนอเมริกันทุกคน โดยไม่คำนึงถึงเชื้อชาติ ศาสนา และหลักแหล่งที่อยู่" ในชีวิตส่วนตัว ลินดอน บี.จอห์นสัน เป็นเจ้าของบ่อน้ำมัน และคอกปศุสัตว์ใหญ่ แอล.บี.เจ. อยู่นอกเมืองจอห์นสัน ซิตี้ อันเป็นเมืองที่ปู่ของเขาก่อตั้งขึ้น เขาสมรสเมื่อปี ค.ศ. 1934 กับสุภาพสตรีชื่อ คลอเดีย อัลตา (หรือในนามที่รู้จักทั่วไปว่าเลดี เบิร์ด จอห์นสัน) ผู้เป็นนักธุรกิจดำรงตำแหน่งประธานบริษัท แอล.บี.เจ. เป็นเจ้าของสถานีโทรทัศน์และวิทยุในเมืองหลวงเทกซัส จอห์นสัน มีธิดาสองคน คือ ลินดา กับ ลูซี่ ลินดอน บี. จอห์นสัน ถึงแก่อสัญกรรม เมื่อวันที่ 22 มกราคม ค.ศ. 1973 ที่ฟาร์มส่วนตัวของเขา ในเวลา 15.39 น. ตามเวลาท้องถิ่น ด้วยโรคภาวะหัวใจล้มเหลว เนื่องจากสูบบุหรี่อย่างหนัก ซึ่งเขาป่วยด้วยโรคนี้เมื่อเดือน กรกฎาคม ค.ศ. 1955 จนถึงเดือนเมษายน ค.ศ. 1972 โดยเขาเลิกบุหรี่หลังพ้นจากตำแหน่ง เมื่อปี ค.ศ. 1969</doc>
