<doc id="22941" url="https://th.wikipedia.org/wiki?curid=22941" title="สะพานพระราม 3">สะพานพระราม 3 สะพานพระราม 3 () เป็นสะพานข้ามแม่น้ำเจ้าพระยา เชื่อมระหว่างถนนรัชดาภิเษกและถนนสมเด็จพระเจ้าตากสิน เขตธนบุรี กับถนนเจริญกรุงและถนนพระรามที่ 3 เขตบางคอแหลม สร้างขนานกับสะพานกรุงเทพ (เดิมมีชื่อเรียกกันติดปากว่า สะพานกรุงเทพ 2) เพื่อบรรเทาปัญหาการจราจรตามแนวพระราชดำริของพระบาทสมเด็จพระปรมินทรมหาภูมิพลอดุลยเดช เนื่องจากสะพานกรุงเทพยังคงต้องเปิด-ปิดสะพานอยู่ จึงต้องสร้างสะพานพระราม 3 ให้สูง เพื่อให้เรือสินค้าแล่นผ่านได้ นอกจากนี้ สะพานพระราม 3 ยังเป็นสะพานแบบอสมมาตรที่สูงเป็นอันดับ 5 ของโลกด้วย และเหตุที่สะพานมีระดับสูงและช่วงทางลงยาวมาก ทำให้มีอุบัติเหตุเกิดขึ้นเป็นประจำทุกปี และล่าสุดมีรถชนกันต่อเป็นทอด ๆ ถึง 21 คัน ก่อนหน้านั้นเคยมีรถพ่วงเบรกแตกและชนต่อ ๆ กันแบบนี้มาแล้วด้วย นอกจากนั้นในทางลงด้านถนนเจริญกรุงก็ประสบอุบัติเหตุบ่อยครั้ง เนื่องจากเป็นทางลาดชัน จึงเกิดเหตุรถพุ่งเข้าชนบ้านที่อยู่ตรงทางลง ทำให้ต้องมีการสร้างแผงปูนขึ้นกั้นบริเวณบ้านที่อยู่ทางลงด้านนี้ข้อมูลทั่วไปข้อมูลทั่วไป. - วันที่ทำการก่อสร้าง : วันที่ 29 สิงหาคม พ.ศ. 2539 - วันเปิดการจราจร : วันที่ 21 ตุลาคม พ.ศ. 2542 - วันที่ทำพิธีเปิดสะพาน : วันที่ 30 มีนาคม พ.ศ. 2543 - บริษัทที่ทำการก่อสร้าง : Ed.Zublin Ag.Wayss & Freytag And Stecon Joint Venture - ราคาค่าก่อสร้าง : งบประมาณแผ่นดิน 411,489,540 บาท และจากกองทุนความร่วมมือทางเศรษฐกิจโพ้นทะเลแห่งญี่ปุ่น (OECF) 2,481,181,265 เยน - แบบของสะพาน : สะพานคานรูปกล่อง (Box Girder) - ความกว้างของสะพาน : 6 ช่องจราจร 2 ทิศทาง 23 เมตร - สูงจากระดับน้ำ : 34 เมตร จากระดับน้ำทะเลปานกลาง - ความกว้างของช่องลอด : 66 เมตร - ความยาวของโครงสร้างสะพาน : หลักช่วงกลางน้ำ 226 เมตร, หลักช่วงข้าง 125 เมตร - ความยาวเชิงลาดของสะพาน : ทั้ง 2 ฝั่ง 1,694 เมตร - ความยาวเชิงลาดทางขึ้น : ที่ถนนตก 211 เมตร, ที่ถนนสมเด็จพระเจ้าตากสิน 625 เมตร - ความยาวเชิงลาดทางลง : ที่ถนนเจริญกรุง 366 เมตร - ถนนระดับดิน : ทั้งสองฝั่ง 834 เมตร - ความยาวสะพานพร้อมเชิงลาด : 3,372 เมตร โดยเริ่มต้นจากจุดสิ้นสุดของโครงการก่อสร้างและปรับปรุงถนนพระรามที่ 3 ห่างจากแยกถนนตก ประมาณ 300 เมตร</doc>
