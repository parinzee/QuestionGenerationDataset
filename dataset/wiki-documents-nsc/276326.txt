<doc id="276326" url="https://th.wikipedia.org/wiki?curid=276326" title="คิม จ็อง-อึน">คิม จ็อง-อึน คิม จ็อง-อึน () (เกิด 8 มกราคม ค.ศ. 1983 หรือ 1984) ผู้นำสูงสุดของเกาหลีเหนือคนปัจจุบัน ได้รับประกาศเป็นผู้นำสูงสุดอย่างเป็นทางการหลังรัฐพิธีศพบิดา คิม จ็อง-อิล เขาเป็นบุตรคนสุดท้องจากทั้งหมดสามคนของคิม จ็อง-อิล กับโค ยง-ฮี นับแต่ปลาย ค.ศ. 2010 คิม จ็อง-อึนถูกมองว่าเป็นทายาทผู้นำเกาหลีเหนือ และหลังบิดาถึงแก่อสัญกรรม เขาได้รับประกาศเป็น "ผู้สืบทอดที่ยิ่งใหญ่" ผ่านโทรทัศน์ทางการเกาหลีเหนือ ในพิธีรำลึกถึงคิม จ็อง-อิล คิม ย็องนัม ประกาศว่า สหายคิม จ็อง-อึนที่เคารพเป็นผู้นำสูงสุดของพรรคเรา ทหารและประเทศ ผู้สืบทอดอุดมการณ์ ความเป็นผู้นำ บุคลิก คุณธรรม ความทรหดและความกล้าของสหายคิม จ็อง-อิลผู้ยิ่งใหญ่ การขึ้นสู่ตำแหน่งผู้นำของคิม จ็อง-อึน เป็นทางการก็เมื่อเจ้าหน้าที่พรรค รัฐสภา และรัฐบาลระดับสูงประชุมกันเพื่อยืนยันการแต่งตั้งเขาเป็นเลขาธิการใหญ่พรรคแรงงานเกาหลีและประธานคณะกรรมาธิการทหารกลางของพรรค วันที่ 30 ธันวาคม ค.ศ. 2011 โปลิตบูโรของพรรคแรงงานเกาหลีแต่งตั้งคิมเป็นผู้บัญชาการสูงสุดกองทัพประชาชนเกาหลีอย่างเป็นทางการ เขามียศแทจังในกองทัพประชาชนเกาหลี เทียบเท่านายพลเอก ในด้านการศึกษา มีการกล่าวว่า คิม จ็อง-อึน ได้รับการศึกษาด้านวิทยาการคอมพิวเตอร์เป็นการส่วนตัวในเกาหลีเหนือ ได้รับปริญญาสองสาขา ใบแรกในสาขาฟิสิกส์ จากมหาวิทยาลัยคิมอิลซ็อง และอีกใบหนึ่งจากวิทยาลัยการทหารคิม อิล-ซ็อง เขาเป็นประมุขแห่งรัฐที่อายุน้อยที่สุดในโลกด้วยวัย 28 ปีการสืบทอดตำแหน่ง การสืบทอดตำแหน่ง. หลังคิม จ็อง-อิลถึงแก่อสัญกรรม แม้เขาวางแผนเอาไว้ว่าหลังตนเสียชีวิต จ็อง-อึนจะได้ก้าวขึ้นสู่อำนาจอย่างเต็มที่ แต่ไม่ชัดเจนหลัง จ็อง-อิลถึงแก่อสัญญกรรมว่า จ็อง-อึนจะครองอำนาจอย่างแท้จริง และบทบาทแท้จริงในรัฐบาลใหม่จะเป็นอย่างไร นักวิเคราะห์บางคนให้ความเห็นว่าเมื่อ คิม จ็อง-อิล ถึงแก่อสัญกรรม ชัง ซ็อง-แท็กจะทำหน้าที่เป็นผู้สำเร็จราชการแทน เพราะจ็อง-อึนไม่มีประสบการณ์เพียงพอที่นำประเทศได้ทันที 24 ธันวาคม พ.ศ. 2554 จ็อง-อึน กล่าวต่อสาธารณะว่า เราได้รับการประกาศเป็นผู้บัญชาการสูงสุดกองทัพประชาชนเกาหลี 25 ธันวาคม พ.ศ. 2554 โทรทัศน์เกาหลีเหนือเผยแพร่ภาพชัง ซ็อง-แท็กในชุดเครื่องแบบนายพลอันเป็นสัญญาณถึงการมีอำนาจครอบงำที่เพิ่มขึ้นหลังคิม จ็อง-อิล ถึงแก่อสัญกรรม เจ้าหน้าที่เกาหลีใต้ซึ่งเชี่ยวชาญกิจการเกาหลีเหนือ กล่าวว่า เป็นครั้งแรกที่ชัง ซ็อง-แท็กปรากฏทางโทรทัศน์เกาหลีเหนือในชุดเครื่องแบบทหาร ซึ่งเป็นการแสดงให้เห็นว่าชัง ซ็อง-แท็กได้เข้ามามีบทบาทสำคัญในกองทัพเกาหลีเหนืออันทรงพลัง ซึ่งได้ปฏิญาณตนว่ามีความภักดีต่อคิม จ็อง-อึน ลัทธิบูชาบุคคลรอบคิม จ็อง-อึน ได้ถูกส่งเสริมขึ้นหลังการถึงแก่อสัญกรรมของคิม จ็อง-อิล คิม จ็อง-อึนได้รับการสรรเสริญว่าเป็นผู้สืบทอดอุดมการณ์ยิ่งใหญ่ของการปฏิวัติจูเช เป็นผู้นำอันโดดเด่นของพรรค กองทัพและประชาชน"ประธานคณะกรรมาธิการรัฐพิธีศพ คิม จ็อง-อิล เรียกคิม จ็อง-อึนว่า "บุคคลยิ่งใหญ่จุติจากสวรรค์" คำทางโฆษณาชวนเชื่อซึ่งเคยใช้เฉพาะกับบิดาและปู่ของเขา ขณะที่พรรคกรรมกรกล่าวในบทบรรณาธิการว่า เราสัญญาทั้งน้ำตาที่หลั่งไหลเรียกคิม จ็อง-อึนว่า ผู้บัญชาการสูงสุดของเรา ผู้นำของเรา 26 ธันวาคม พ.ศ. 2554 หนังสือพิมพ์ชั้นนำของเกาหลีเหนือ โรดง ซินมึน รายงานว่า คิม จ็อง-อึนได้รักษาการประธานคณะกรรมาธิการทหารกลาง และผู้นำสูงสุดของประเทศ หลังบิดาถึงแก่อสัญกรรม หลังจากนั้นจึงได้รับแต่งตั้งให้ดำรงตำแหน่งอย่างเป็นทางการเมื่อวันที่ 30 ธันวาคม โดยฝ่ายการเมืองของคณะกรรมาธิการกลางพรรคแรงงาน ได้ประกาศอย่างอ่อนน้อมว่า คิม จ็อง-อึนที่เคารพรัก รองประธานคณะกรรมาธิการทหารกลางพรรคแรงงานเกาหลี ดำรงตำแหน่งผู้บัญชาการสูงสุดกองทัพประชาชนเกาหลีเหนือ</doc>
