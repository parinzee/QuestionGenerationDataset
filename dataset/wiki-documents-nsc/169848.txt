<doc id="169848" url="https://th.wikipedia.org/wiki?curid=169848" title="ปลาปอดแอนเนคเทน">ปลาปอดแอนเนคเทน ปลาปอดแอนเนคเทน () มีชื่อวิทยาศาสตร์ว่า Protopterus annectens อยู่ในวงศ์ปลาปอดแอฟริกา (Protopteridae) มีรูปร่างเรียวยาวคล้ายปลาไหล มีลำตัวสีเทาหรือสีน้ำตาล มีลวดลายสีดำทั้งตัว แต่จะไม่เป็นกลุ่มก้อนเดียวกันแบบปลาปอดเอธิโอปิคัส (P. aethiopicus) จะงอยปากจะยื่นยาวออกมาและเชิดขึ้น หัวมีลักษณะคล้ายงูเหลือมหรืองูหลาม เป็นปลาที่มีพละกำลังมาก ขนาดยาวเต็มที่ได้ถึง 1 เมตร จัดเป็นปลาปอดชนิดที่พบเห็นได้บ่อยและเป็นที่รู้จักดีที่สุด สามารถขุดรูจำศีลได้ในฤดูที่น้ำแล้ง มีพฤติกรรมรักสงบ แต่จะดุร้าย ก้าวร้าว สามารถขบกัดได้รุนแรงเมื่อหากินและเพื่อป้องกันตัว ปลาปอดแอนเนคเทนสามารถแบ่งออกเป็นชนิดย่อยได้อีก 2 ชนิด คือ- Protopterus annectens annectens พบในแหล่งน้ำบริเวณแอฟริกาตะวันตก - Protopterus annectens brieni พบในแหล่งน้ำบริเวณแม่น้ำคองโกตอนล่างเรื่อยไปจนถึงแอฟริกาใต้ นิยมเลี้ยงเป็นปลาสวยงาม มีราคาขายที่ถูกที่สุดในบรรดาปลาปอดทั้งหมด จึงพบเห็นได้บ่อยที่สุดในวงการปลาสวยงาม ปลาที่เป็นสีเผือก มีราคาขายที่แพงมาก สถานะของปลาปอดแอนเนคเทนในประเทศไทยขณะนี้กลายเป็นเอเลี่ยนสปีชีส์ไปแล้ว เนื่องจากมักมีข่าวคราวพบเห็นอยู่เป็นครั้งคราวในแหล่งน้ำในประเทศ เพราะผู้ที่นำมาเลี้ยงแล้วหลุดลงแหล่งน้ำ</doc>
