<doc id="628742" url="https://th.wikipedia.org/wiki?curid=628742" title="เพนกวินชินสแตรป">เพนกวินชินสแตรป เพนกวินชินสแตรป (; ) เป็นนกบินไม่ได้จำพวกเพนกวินชนิดหนึ่ง จัดเป็นเพนกวินในสกุลเพนกวินหางแปรงชนิดหนึ่ง เพนกวินชินสแตรปมีลักษณะแตกต่างจากเพนกวินหางแปรงชนิดอื่น คือ บริเวณใต้คางจะเป็นเส้นเล็ก ๆ สีดำคาดผ่านเหมือนสายรัดคางของหมวกนักขี่ม้า อันเป็นที่มาของชื่อ โดยมีส่วนบริเวณใบหน้าไปจรดถึงท้องสีขาว และถึงแม้ว่าตีนจะเป็นพังผืดเหมือนตีนเป็ดและเพนกวินทั่วไป จึงเหมาะแก่การว่ายน้ำ แต่เพนกวินชินสแตรปก็สามารถเดินและกระโดดไปมาบนโขดหินได้อย่างคล่องแคล่ว เพนกวินชินสแตรปมีความสูงได้ถึง 68 เซนติเมตร (27 นิ้ว) น้ำหนักได้ถึง 6 กิโลกรัม (13.2 ปอนด์) แต่น้ำหนักอาจจะลดลงเหลือแค่ 3 กิโลกรัม (6.6 ปอนด์) ได้ ทั้งนี้ขึ้นอยู่กับวงจรการขยายพันธุ์ ตัวผู้จะมีขนาดและน้ำหนักมากกว่าตัวเมีย เพนกวินชินสแตรปอาศัยอยู่ในทวีปแอนตาร์กติกาหรือมหาสมุทรใต้ มีพฤติกรรมอยู่รวมกันเป็นฝูงหรือเป็นอาณานิคม บางครั้งอาจร่วมฝูงปะปนไปกับเพนกวินชนิดที่ใกล้เคียงกัน เช่น เพนกวินอาเดลีหรือเพนกวินเจนทู วางไข่และกกไข่ที่โขดหินริมทะเลในจุดที่เป็นที่บังลม โดยรอคู่ที่ออกไปหาอาหารในทะเล</doc>
