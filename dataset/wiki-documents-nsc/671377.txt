<doc id="671377" url="https://th.wikipedia.org/wiki?curid=671377" title="ฮุลดริช ซวิงลี">ฮุลดริช ซวิงลี ฮุลดริช ซวิงลี (Huldrych Zwingli; 1 มกราคม ค.ศ. 1484 – 11 ตุลาคม ค.ศ. 1531) หรือ อุลริช ซวิงลี (Ulrich Zwingli) เป็นศิษยาภิบาลและนักเทววิทยาศาสนาคริสต์ชาวสวิส และเป็นผู้นำในการปฏิรูปศาสนาฝ่ายโปรเตสแตนต์ในสวิตเซอร์แลนด์ประวัติ ประวัติ. ฮุลดริช ซวิงลี เกิดในครอบครัวชาวนาที่เมืองวิลท์เฮาส์ ทางตะวันออกเฉียงเหนือของสมาพันธรัฐสวิสเก่า (ปัจจุบันคือประเทศสวิตเซอร์แลนด์) โดยเป็นบุตรคนที่ 3 จากจำนวนพี่น้อง 9 คน หลังเรียนจบจากมหาวิทยาลัยเวียนนาและมหาวิทยาลัยบาเซิล ซวิงลีก็บวชเป็นศิษยาภิบาล และย้ายไปอยู่ที่เมืองไอน์ซีเดิลน์ ที่นั่นเองที่เขาเริ่มได้รับอิทธิพลทางความคิดจากงานเขียนของอีราสมุส ต่อมา ซวิงลีก็ย้ายไปดำรงตำแหน่งศิษยาภิบาลประจำโบสถ์กรอสมึนสเตอร์ในซูริก และเริ่มเผยแพร่แนวคิดในการปฏิรูปศาสนา เปิดโปงการทุจริตในหมู่นักบวช ลบล้างความเชื่อที่ว่า พิธีล้างบาป และพิธีศีลมหาสนิทเป็นศีลศักดิ์สิทธิ์ ทำให้ประชาชนจำนวนมากหันมาสนับสนุนเขา แต่ซวิงลีก็พบกับการต่อต้านจากกลุ่มผู้นับถือคริสตจักรโรมันคาทอลิกเช่นกัน ในช่วงเวลานั้นเอง ซวิงลีก็ได้พบปะกับมาร์ติน ลูเทอร์ ซึ่งเป็นผู้นำการปฏิรูปศาสนาอีกท่านหนึ่ง ความขัดแย้งของทั้งสองกลุ่มทวีความรุนแรงขึ้นเรื่อย ๆ จนในที่สุด กลุ่มนักรบคาทอลิกก็ปะทะกับกลุ่มนักรบโปรเตสแตนต์ในสงครามคัพเพิลครั้งที่สอง ซวิงลีเสียชีวิตในสนามรบ และร่างของเขาถูกกลุ่มนักรบคาทอลิกนำไปเผาในฐานะบุคคลนอกรีต</doc>
