<doc id="509054" url="https://th.wikipedia.org/wiki?curid=509054" title="แดนซิงวิทเดอะสตาส์">แดนซิงวิทเดอะสตาส์ แดนซิงวิทเดอะสตาส์ () เป็นชื่อรายการชุดหนึ่งในหลายประเทศซึ่งอ้างอิงรายการ สตริกต์ลีคัมแดนซิง (Strictly Come Dancing) ของประเทศอังกฤษและเผยแพร่โดยบีบีซีเวิลด์ไวด์ หน่วยงานทางพาณิชย์ของสถานีโทรทัศน์บีบีซี รายการแดนซิงวิทเดอะสตาส์ฉบับปัจจุบันนั้นได้รับอนุญาตให้ผลิตในท้องที่ทั่วโลกมากกว่า 42 แห่ง ออสเตรเลียเป็นประเทศแรกที่ดัดแปลงรายการนี้มาผลิต และประสบความสำเร็จอย่างยิ่งยวดเมื่อดาริล โซเมอส์ (Daryl Somers) พิธีกรชาวออสเตรเลียผู้เจนสนาม ได้นำไปออกอากาศสดสัปดาห์ละครั้ง ท้องที่ที่รับรายการนี้ไปผลิตแล้วได้แก่ กรีซ เกาหลีใต้ โครเอเชีย ชิลี ญี่ปุ่น เดนมาร์ก ตุรกี นอร์เวย์ นิวซีแลนด์ เนเธอร์แลนด์ บอสเนียและเฮอร์เซโกวีเนีย บัลแกเรีย บราซิล เบลเยียม ปากีสถาน เปรู โปแลนด์ ฟินแลนด์ ฝรั่งเศส ยูเครน เยอรมนี รัสเซีย โรแมเนีย เลบานอน แลตเวีย เวียดนาม สเปน สโลวะเกีย สโลวีเนีย สวีเดน สหรัฐอเมริกา สาธารณรัฐเชก สาธารณรัฐประชาชนจีน ออสเตรีย อัลแบเนีย อาร์เจนตินา อิตาลี อินเดีย อินโดนีเซีย อิสราเอล เอสโตเนีย แอฟริกาใต้ และฮังการี ด้วยเหตุนี้ นิตยสาร เทเลวิชันบิสเนสอินเตอร์เนชันนัล (Television Business International) จึงจัดรายการนี้ว่าได้รับความนิยมมากที่สุดรายการหนึ่งในช่วงปี 2549 ถึง 2550 ในรายการแต่ละสัปดาห์ ผู้มีชื่อเสียงจะจับคู่เต้นรำทำเพลงกับนักเต้นลีลาศมืออาชีพ แล้วแข่งขันกับคู่อื่นโดยเต้นด้วยลีลาที่ออกแบบขึ้นและเต้นไปตามรูปแบบซึ่งกำหนดให้ไว้ก่อนแล้ว จากนั้น จึงได้รับคะแนนจากคณะกรรมการ ส่วนผู้ชมก็ได้รับอนุญาตให้ออกเสียงลงคะแนนให้แก่คู่ที่ตนชื่นชอบ การออกเสียงมีทั้งโดยโทรศัพท์และโดยวิธีออนไลน์ในบางท้องที่ คู่เต้นที่ได้รับคะแนนน้อยที่สุดจะถูกกำจัดออกไปจนกว่าจะเหลือสองหรือสามคู่สุดท้าย แล้วจึงแข่งขันกันเป็นนัดที่สุดเพื่อชิงรางวัลชนะเลิศ</doc>
