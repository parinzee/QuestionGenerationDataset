<doc id="284366" url="https://th.wikipedia.org/wiki?curid=284366" title="ปีแยร์ บอนาร์">ปีแยร์ บอนาร์ ปีแยร์ บอนาร์ () (3 ตุลาคม ค.ศ. 1867 - 23 มกราคม ค.ศ. 1947) เป็นจิตรกรชาวฝรั่งเศสของคริสต์ศตวรรษที่ 19 และ 20 ผู้มีความเชี่ยวชาญทางการเขียนจิตรกรรม และสร้างศิลปะการพิมพ์ (printmaking) ผู้เป็นผู้ก่อตั้งกลุ่มเลเนบีส์ (Les Nabis) คนหนึ่งประวัติ ประวัติ. บอนาร์เกิดที่ฟงเตอแน-โอ-โรซในจังหวัดโอดแซน เป็นบุตรของข้าราชการผู้มีตำแหน่งสูงในกระทรวงการสงครามของฝรั่งเศส บอนาร์ศึกษาทางด้านกฎหมายตามการหว่านล้อมของบิดา และจบการศึกษาทำงานเป็นทนายความอยู่ระยะหนึ่ง แต่ขณะเดียวกันก็เข้าศึกษาศิลปะ และเปลี่ยนใจหันไปมีอาชีพเป็นศิลปินแทนที่ ในปี ค.ศ. 1891 บอนาร์มีโอกาสพบกับอ็องรี เดอ ตูลูซ-โลแทร็ก และเริ่มแสดงผลงานในนิทรรศการประจำปีของสมาคมศิลปินอิสระแห่งฝรั่งเศส (Société des Artistes Indépendants) การแสดงงานศิลปะครั้งแรกของตนเองทำที่ห้องแสดงภาพดูร็อง-รุแอลของนักค้าขายศิลปะปอล ดูร็อง-รุแอลในปี ค.ศ. 1896 เมื่ออายุในวัยยี่สิบบอนาร์ก็เข้าเป็นสมาชิกของกลุ่มเลเนบีส์ซึ่งเป็นกลุ่มศิลปินหนุ่มที่มีวัตถุประสงค์ในการสร้างงานที่มีคุณค่าทั้งทางสัญลักษณ์และจิตวิญญาณ สมาชิกในกลุ่มนี้คนอื่น ๆ ได้แก่เอดัวร์ วุยยาร์ และมอริส เดอนี บอนาร์ย้ายออกจากปารีสไปอยู่ทางตอนใต้ของฝรั่งเศสในปี ค.ศ. 1910 ลักษณะที่เด่นของงานของบอนาร์คือการใช้สีจัดโดยเฉพาะบริเวณที่ใช้ฝีแปรงที่สั้นและจุดที่ใกล้ การวางองค์ประกอบของภาพก็มักจะซับซ้อน—ที่มักจะเป็นภายในห้องที่มีแสงอาทิตย์สาดสว่างเข้ามา และสวนที่เต็มไปด้วยเพื่อนฝูงและสมาชิกในครอบครัว—ซึ่งเป็นทั้งภาพที่มีเรื่องราวและเป็นอัตชีวประวัติ มาร์ต (Marthe) ภรรยาของบอนาร์มักจะปรากฏในภาพเป็นเวลาหลายสิบปี มักจะนั่งที่โต๊ะในครัว กับอาหารที่ยังเหลืออยู่ หรือเปลือยเช่นในภาพหลายภาพที่นั่งเอนในอ่างอาบน้ำ นอกจากนั้นแล้วบอนาร์ก็เขียนภาพเหมือนตนเอง, ภูมิทัศน์ และภาพนิ่งที่มักจะเป็นภาพดอกไม้และผลไม้ บอนาร์ไม่ได้วาดจากแบบจริงแต่จะร่างสิ่งที่ต้องการเขียน หรือจากภาพถ่าย โดยจดรายละเอียดเรื่องสี แล้วกลับไปเขียนจากบันทึกภายในห้องเขียนภาพ ในปี ค.ศ. 1938 ก็ได้มีการแสดงนิทรรศการศิลปะครั้งสำคัญของบอนาร์เองและของเอดัวร์ วุยยาร์ที่สถาบันศิลปะแห่งชิคาโกในสหรัฐอเมริกา บอนาร์เขียนภาพสุดท้าย “ต้นอัลมอนด์ออกดอก” เสร็จเพียงหนึ่งอาทิตย์ก่อนที่จะเสียชีวิตในกระท่อมที่เลอกาแนที่เฟรนช์ริเวียราในปี ค.ศ. 1947 ปีต่อมาพิพิธภัณฑ์ศิลปะสมัยใหม่ในนครนิวยอร์กก็จัดนิทรรศการแสดงงานเขียนของบอนาร์ที่เดิมตั้งใจจะเป็นการแสดงงานเขียนเพื่อฉลองวันเกิดครบรอบแปดสิบปี ในปี ค.ศ. 1998 ก็ได้มีการจัดการแสดงนิทรรศการศิลปะครั้งสำคัญของบอนาร์ ระหว่างเดือนกุมภาพันธ์จนถึงเดือนพฤษภาคมที่หอศิลป์เทตในกรุงลอนดอน และระหว่างเดือนมิถุนายนจนถึงเดือนตุลาคมที่พิพิธภัณฑ์ศิลปะสมัยใหม่ในนครนิวยอร์ก</doc>
