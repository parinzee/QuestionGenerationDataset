<doc id="640118" url="https://th.wikipedia.org/wiki?curid=640118" title="ไชน่าแอร์ไลน์ เที่ยวบินที่ 120">ไชน่าแอร์ไลน์ เที่ยวบินที่ 120 ไชน่าแอร์ไลน์ เที่ยวบินที่ 120 (CI120) เป็นเที่ยวบินระหว่างประเทศในเส้นทางกรุงไทเป ประเทศไต้หวัน ไปยังเกาะโอะกินะวะ ประเทศญี่ปุ่น เมื่อวันที่ 20 สิงหาคม 2550 หลังจากลงจอดบนที่หมายเพียง 6 นาที เครื่องบินเกิดไฟไหม้และระเบิดอย่างรุนแรง แต่ไม่มีผู้เสียชีวิต ช่วงเช้าวันที่ 20 สิงหาคม เครื่องบิน โบอิง 737-800 ของสายการบิน ไชน่าแอร์ไลน์ พร้อมผู้โดยสาร 157 คน และลูกเรือ 8 คน ออกจาก ท่าอากาศยานนานาชาติไต้หวันเถาหยวน ในกรุงไทเป และลงจอดที่ ท่าอากาศยานนะฮะ ในเกาะโอกินาว่าเมื่อเวลา 10.27น. ตามเวลาท้องถิ่นของญี่ปุ่น แต่หลังลงจอดได้ไม่นาน นักบินได้แจ้งกับหอบังคับการบินว่าเกิดไฟไหม้ขึ้นที่บริเวณปีก จึงสั่งอพยพผู้โดยสารและลูกเรือทั้งหมดลงจากเคริ่องบินได้อย่างหวุดหวิด ก่อนที่เครื่องบินจะเกิดระเบิดอย่างรุนแรงในไม่กี่วินาทีถัดมาเมื่อเวลา 10.34น. ตามเวลาท้องถิ่นของญี่ปุ่น เหตุการณ์ครั้งนี้ ผู้โดยสารและลูกเรือทั้ง 165 คนรอดชีวิตทั้งหมด มีเพียงผู้โดยสาร 2 คน ลูกเรือ 1 คน และเจ้าหน้าที่ภาคพื้นดินอีก 1 คนที่ได้รับบาดเจ็บ หลังเกิดอุบัติเหตุ ไชน่าแอร์ไลน์สั่งให้ตรวจสอบเครื่องบิน โบอิง 737-800 ที่มีอยู่ในสายการบินทั้งหมด 11 ลำ และที่มีอยู่ใน แมนดารินแอร์ไลน์ อีก 2 ลำโดยทันที จากการตรวจสอบพบว่าสลักบริเวณปีกหลุดไปทิ่มถังน้ำมันเซื้อเพลิงจนทะลุ โดยตัวสลักนั้นมีขนาด 10.4 มิลลิเมตร ซึ่งเล็กกว่าสลักทั่วไปซึ่งมีขนาด 14 มิลลิเมตร หากหัวสลักหลุดออกไป สลักดังกล่าวไม่สามารถยิดอยู่กับที่ได้ จึงหลุดเข้าไปทิ่มถังน้ำมันจนน้ำมันรั่ว อันเป็นสาเหตุทำให้เครื่องบินเกิดไฟไหม้และระเบิดในที่สุด</doc>
