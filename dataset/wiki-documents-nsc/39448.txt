<doc id="39448" url="https://th.wikipedia.org/wiki?curid=39448" title="ขวัญแก้ว วัชโรทัย">ขวัญแก้ว วัชโรทัย ขวัญแก้ว วัชโรทัย (3 กันยายน พ.ศ. 2471 - 28 มกราคม พ.ศ. 2560) เป็นอดีตรองเลขาธิการพระราชวัง เป็นคู่แฝดกับแก้วขวัญ วัชโรทัย อดีตเลขาธิการพระราชวังประวัติ ประวัติ. ขวัญแก้ว วัชโรทัย เกิดเมื่อวันที่ 3 กันยายน พ.ศ. 2471 เป็นบุตรของพระยาอนุรักษ์ราชมณเฑียร (ก๊าด วัชโรทัย) และท่านผู้หญิงพัว อนุรักษ์ราชมณเฑียร มีศักดิ์เป็นหลานน้าในสมเด็จพระนางเจ้าอินทรศักดิศจี พระวรราชชายา ในพระบาทสมเด็จพระมงกุฎเกล้าเจ้าอยู่หัว และพระสุจริตสุดา (เปรื่อง สุจริตกุล) พระสนมเอกในพระบาทสมเด็จพระมงกุฎเกล้าเจ้าอยู่หัว ชื่อ แก้วขวัญ-ขวัญแก้ว เป็นชื่อพระราชทานจากพระบาทสมเด็จพระปกเกล้าเจ้าอยู่หัว ขวัญแก้ว วัชโรทัย สมรสกับ พลตรีหญิง แพทย์หญิง ท่านผู้หญิงวัฒนา วัชโรทัย โดยได้รับสมรสพระราชทานเป็นคู่แรกในรัชกาลที่ 9 มีบุตรชาย 2 คน คือ- ฐานิสร์ วัชโรทัย อดีตวิทยากรพิเศษ สำนักราชเลขาธิการ - ดร.ดิสธร วัชโรทัย อดีตรองเลขาธิการพระราชวัง (ถูกไล่ออกจากราชการ, เรียกคืนยศนายกองเอกแห่งกองอาสารักษาดินแดน และเรียกคืนเครื่องราชอิสริยาภรณ์ทั้งหมด เนื่องจากประพฤติชั่วอย่างร้ายแรง)การศึกษาการศึกษา. - โรงเรียนเซนต์คาเบรียล - โรงเรียนอัสสัมชัญศรีราชา - วิชาการบริหารโรงแรมจากโรงเรียนสอนวิชาการโรงแรม โลซาน โดยได้รับพระมหากรุณาธิคุณเป็นนักเรียนในพระบรมราชูปถัมภ์ ตามเสด็จฯ พระบาทสมเด็จพระเจ้าอยู่หัว ไปศึกษาที่ประเทศสวิตเซอร์แลนด์ - ศิลปศาสตร์ดุษฎีบัณฑิตกิตติมศักดิ์ สาขารัฐประศาสนศาสตร์ จาก มหาวิทยาลัยมหิดล เมื่อ พ.ศ. 2546การทำงานการทำงาน. - เริ่มรับราชการที่สำนักพระราชวัง ตั้งแต่วันที่ 1 เมษายน พ.ศ. 2493 - พ.ศ. 2495 ทำหน้าที่นายสถานีวิทยุ อ.ส. พระราชวัง ทำหน้าที่แจ้งเหตุสำคัญ เช่น การเกิดโรคโปลีโอระบาดในปี พ.ศ. 2495 อหิวาตกโรคในปี พ.ศ. 2501 และวาตภัยที่แหลมตะลุมพุกในปี พ.ศ. 2505 ซึ่งเป็นต้นกำเนิดของมูลนิธิราชประชานุเคราะห์ในพระบรมราชูปถัมภ์ ในเวลาต่อมา - รองเลขาธิการพระราชวัง ฝ่ายกิจกรรมพิเศษ - นายกมูลนิธิราชประชานุเคราะห์ในพระบรมราชูปถัมภ์ - ประธานกรรมการบริหารมูลนิธิการศึกษาทางไกลผ่านดาวเทียมในพระบรมราชูปถัมภ์ - ประธานกรรมการบริหารและผู้จัดการโรงเรียนวังไกลกังวลถึงแก่อสัญกรรม ถึงแก่อสัญกรรม. นายขวัญแก้ว วัชโรทัย ได้เข้ารับการรักษาภาวะโรคเส้นเลือดหัวใจตีบตันมาระยะหนึ่งด้วยการรักษาทางยา ในห้องไอซียู โรงพยาบาลศิริราช และได้ถึงแก่อสัญกรรมด้วยภาวะหัวใจวายเฉียบพลัน เมื่อเวลา 04.48 น. วันที่ 28 มกราคม พ.ศ. 2560 ในการนี้สมเด็จพระเจ้าอยู่หัวมหาวชิราลงกรณ บดินทรเทพยวรางกูร ทรงพระกรุณาโปรดเกล้าโปรดกระหม่อม พระราชทานโกศมณฑป หีบขาวลายทอง ตั้งประดับเกียรติยศ แตรงอน แตรฝรั่ง ปี่ กลองชนะ ประโคมเวลาพระราชทานน้ำหลวงอาบศพ และทรงรับศพอยู่ในพระบรมราชานุเคราะห์โดยตลอด โอกาสนี้ทรงพระกรุณาโปรดเกล้าโปรดกระหม่อมให้สมเด็จพระเทพรัตนราชสุดาฯ สยามบรมราชกุมารีเสด็จฯแทนพระองค์ ไปพระราชทานน้ำหลวงอาบศพ และเชิญพวงมาลาของสมเด็จพระเจ้าอยู่หัว วางที่หน้าโกศศพ เครื่องราชอิสริยาภรณ์เครื่องราชอิสริยาภรณ์. - พ.ศ. 2539 - เครื่องราชอิสริยาภรณ์จุลจอมเกล้า ชั้นปฐมจุลจอมเกล้า (ป.จ.) - พ.ศ. 2529 - เครื่องราชอิสริยาภรณ์อันเป็นที่เชิดชูยิ่งช้างเผือก ชั้นมหาปรมาภรณ์ช้างเผือก ( ม.ป.ช.) - พ.ศ. 2524 - เครื่องราชอิสริยาภรณ์อันมีเกียรติยศยิ่งมงกุฎไทย ชั้นมหาวชิรมงกุฏ (ม.ว.ม.) - พ.ศ. 2548 - เครื่องราชอิสริยาภรณ์อันเป็นที่สรรเสริญยิ่งดิเรกคุณาภรณ์ ชั้นปฐมดิเรกคุณาภรณ์ (ป.ภ.) - เหรียญจักรพรรดิมาลา (ร.จ.พ.) - เหรียญลูกเสือสดุดี ชั้นที่ 1 - พ.ศ. 2534 - เหรียญรัตนาภรณ์ รัชกาลที่ 9 (ภ.ป.ร.2) - เหรียญราชรุจิ รัชกาลที่ 9 (ร.จ.ท.9) - เหรียญกาชาดสมนาคุณ ชั้นที่ 1</doc>
