<doc id="893525" url="https://th.wikipedia.org/wiki?curid=893525" title="วงศ์มะขามป้อมดง">วงศ์มะขามป้อมดง วงศ์มะขามป้อมดง หรือ Cephalotaxaceae เป็นวงศ์ของพืชเมล็ดเปลือยกลุ่มเล็ก มีสมาชิก 20 ชนิด ใกล้เคียงกับพืชวงศ์ Taxaceae และนักพฤกษศาสตร์บางพวกจัดให้อยู่ในวงศ์เดียวกัน ส่วนใหญ่จำกัดอยูาในเอเชียตะวันออก ยกเว้น Torreya 2 สปีชีส์ที่พบในสหรัฐอเมริกาทางตะวันตกเฉียงใต้และตะวันออกเฉียงใต้ หลักฐานจากฟอสซิลแสดงให้เห็นว่าเคยแพร่กระจายในซีกโลกเหนือ ความแตกต่างระหว่างพืชในวงศ์นี้กับ Taxaceae อยู่ที่ cone aril ซึ่งยึดกับเมล็ดอย่างสมบูรณ์ในวงศ์ Cephalotaxaceae และเมล็ดที่แก่เต็มที่ยาวกว่าและใหญ่กว่า ใบพืชในวงศ์นี้ไม่ผลัดใบ เรียงเป็นเกลียว ใบยาว มีแถบของปากใบสีเขียวหรือสีขาวทางด้านล่างของใบ มีทั้งแยกเพศแยกต้น และแยกเพศไม่แยกต้น โคนตัวผู้ปล่อยละอองเรณูในช่วงต้นฤดูใบไม้ผลิ โคนตัวเมียลดรูป เป็นเกล็ดคล้ายโอวุล มีหนึ่งเมล็ดต่อเกล็ด เมื่อเมล็ดแก่เต็มที่ เกล็ดจะเป็นแอริลสด คลุมเมล็ดจนมิด แอริลที่แก่เต็มที่ผอม สีเขียว ม่วง หรือแดง นุ่มและมีเรซิน โคนจึงพัฒนาเป็นกิ่งสั้นมีเมล็ดที่คล้ายเบอร์รี นกและสัตว์บางชนิดกินเป็นอาหารได้ แต่กลไกการกระจายเมล็ดยังไม่ได้มีการศึกษา</doc>
