<doc id="150984" url="https://th.wikipedia.org/wiki?curid=150984" title="ลุดมิลาแห่งโบฮีเมีย">ลุดมิลาแห่งโบฮีเมีย ลุดมิลา (; ) เป็นนักบุญและมรณสักขีในศาสนาคริสต์ ประสูติราว ค.ศ. 860 ที่เมืองเมลนิคในสาธารณรัฐเช็กปัจจุบัน และสิ้นพระชนม์เมื่อวันที่ 15 กันยายน ค.ศ. 921 ที่ปราสาทเททิน (Tetín) ในสาธารณรัฐเช็กปัจจุบัน นักบุญลุดมิลาเป็นธิดาของเจ้าชายชาวสลาฟและเป็นพระอัยยิกาของนักบุญวาสลัฟที่ 1 ดยุกแห่งโบฮีเมีย หรือที่รู้จักในสมัญญาว่า “Good King Wenceslaus” ลุดมิลาเสกสมรสกับบอริวอจที่ 1 ดยุกแห่งโบฮีเมีย (Bořivoj I of Bohemia) ดยุกองค์แรกของโบฮีเมียที่นับถือคริสต์ศาสนา ลุดมิลาและบอริวอจหันมานับถือศาสนาคริสต์เมื่อราวปี ค.ศ. 871 นอกจะเปลี่ยนศาสนาเองแล้วก็ยังพยายามเปลี่ยนศาสนาของชาวโบฮีเมียด้วย แต่ถูกชนนอกศาสนาต่อต้านจนต้องลี้ภัยออกนอกประเทศอยู่ระยะหนึ่ง แต่ในที่สุดก็ได้กลับมาอีกแต่ปกครองต่อมาอีกหลายปีจนปลดเกษียณที่เททินไม้ใกลจากเมืองเบรอน (Beroun) สปิทติเนฟที่ 1 พระโอรสของลุดมิลาและบอริวอจปกครองโบฮิเมียต่อมาได้เพียงสองปีก็สิ้นพระชนม์ วราติสลัฟที่ 1 น้องของสปิทติเนฟปกครองโบฮิเมียต่อมาจนถึงปี ค.ศ. 921 หลังจากนั้นวาสลัฟ พระโอรสของวราติสลัฟผู้มีอายุได้เพียง 8 ปีก็สืบราชสมบัติต่อมา โดยลุดมิลาเป็นผู้สำเร็จราชการแทนพระองค์ ดราโฮมิรา (Drahomíra) พระมารดาของวาสลัฟริษยาที่พระนางมีอิทธิพลต่อพระโอรสของตนจึงสั่งให้ขุนนางสองคนสังหารลุดมิลาที่เททิน กล่าวกันว่าลุดมิลาถูกรัดคอตายด้วยผ้าคลุมหน้า ตอนแรกพระศพของลุดมิลาถูกฝังไว้ที่โบสถ์เซนต์ไมเคิลที่เททิน แต่ราวก่อนปี ค.ศ. 1100 ก็ถูกย้ายมาที่มหาวิหารนักบุญจอร์จ กรุงปราก สาธารณรัฐเช็ก นักบุญลุดมิลาแห่งโบฮีเมียเป็นที่นับถือและเป็นนักบุญองค์อุปถัมภ์โบฮีเมียและได้รับการประกาศเป็นนักบุญไม่นานหลังจากที่สิ้นพระชนม์</doc>
