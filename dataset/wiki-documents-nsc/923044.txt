<doc id="923044" url="https://th.wikipedia.org/wiki?curid=923044" title="ถนนกัลยาณไมตรี">ถนนกัลยาณไมตรี ถนนกัลยาณไมตรี () เป็นถนนสายหนึ่งในกรุงเทพมหานคร ตั้งอยู่ในแขวงพระบรมมหาราชวัง เขตพระนคร เป็นถนนสายสั้น ๆ เชื่อมระหว่างถนนสนามไชยบริเวณแยกกัลยาณไมตรี กับถนนอัษฎางค์และถนนบำรุงเมือง ที่สะพานช้างโรงสีบริเวณแยกสะพานช้างโรงสี ถนนกัลยาณไมตรี เป็นถนนที่อยู่ระหว่างอาคารกระทรวงกลาโหม กับกรมแผนที่ทหาร ตั้งชื่อเป็นเป็นเกียรติแก่พระยากัลยาณไมตรี (ฟรานซิส บี. แซร์) ชาวอเมริกันที่เข้ามารับราชการในประเทศไทย และมีบทบาทสำคัญอย่างยิ่งในกิจการต่างประเทศโดยเฉพาะในช่วงรัชสมัยพระบาทสมเด็จพระมงกุฎเกล้าเจ้าอยู่หัว ซึ่งเดิมวังสราญรมย์ที่อยู่ใกล้เคียง เคยเป็นที่ตั้งของกระทรวงการต่างประเทศ นอกจากนี้แล้ว ตัวอาคารของกระทรวงกลาโหมที่อยู่ข้างถนนกัลยาณไมตรี ซึ่งเป็นสถาปัตยกรรมแบบปัลลาดีโอมีความสวยงาม โดดเด่นด้วยตัวอาคารสีเหลือง มีหน้าต่างเป็นจำนวนนับร้อยบาน จึงนิยมใช้เป็นสถานที่ถ่ายรูป หรือใช้สำหรับถ่ายทำโฆษณาหรือภาพยนตร์ต่าง ๆ</doc>
