<doc id="178036" url="https://th.wikipedia.org/wiki?curid=178036" title="โรงพยาบาลกรุงเทพคริสเตียน">โรงพยาบาลกรุงเทพคริสเตียน โรงพยาบาลกรุงเทพคริสเตียน เป็นโรงพยาบาลเอกชน ตั้งอยู่ริมถนนสีลม แขวงสุริยวงศ์ เขตบางรัก กรุงเทพมหานครประวัติ ประวัติ. เมื่อปี พ.ศ. 2403 ที่มีการก่อตั้งมิชชันนารี คณะเพรสไบทีเรียนมิชชั่น ขึ้นในกรุงเทพฯ โดยในกรุงเทพฯ เริ่มต้นงานทางการแพทย์ ของมิชชันนารี เริ่มมีโรงพยาบาลที่ดำเนินงาน อยู่ภายใต้มูลนิธิเป็นแห่งแรก ในช่วงสงครามโลกครั้งที่สอง เมื่อคณะอเมริกันเพรสไบทีเรียนมิชชั่น ร่วมกับสภาคริสตจักรในประเทศไทย จัดซื้อที่ดินบนถนนสีลม มีเนื้อที่ประมาณ 11 ไร่ พร้อมอาคารไม้หลังเก่า ที่ปลูกสร้างอยู่เดิม และดัดแปลงเป็นโรงพยาบาล เปิดให้รักษาพยาบาล ในชื่อ “โรงพยาบาลกรุงเทพคริสเตียน” โดยมีพิธีเปิดอย่างเป็นทางการ เมื่อวันที่ 3 ธันวาคม พ.ศ. 2492 การดำเนินกิจการ ของโรงพยาบาลกรุงเทพคริสเตียน ในช่วง 4-5 ปีแรก ประสบความสำเร็จเป็นอย่างดี มีผู้ป่วยมาใช้บริการ เพิ่มมากขึ้นอย่างต่อเนื่อง จนต้องขยับขยายพื้นที่ โดยดำเนินการก่อสร้าง อาคารคอนกรีต 3 ชั้นขึ้นหลังหนึ่ง เพื่อเปิดเป็นแผนกรับผู้ป่วยนอก แผนกธุรการ แผนกทันตกรรม แผนกชันสูตรโรค ห้องนมัสการ และแผนกเภสัชกรรม และในปี พ.ศ. 2503 โรงพยาบาลรับเงินบริจาค ของคุณหญิงเมธาธิบดี จึงก่อสร้างอาคารศัลยกรรม เพิ่มขึ้นอีกหลังหนึ่ง โดยสมเด็จพระศรีนครินทราบรมราชชนนี ทรงพระกรุณาเสด็จฯ ทรงเปิดอาคารอย่างเป็นทางการ เมื่อวันที่ 27 มกราคม พ.ศ. 2504 ด้วยจำนวนคนไข้ เพิ่มมากขึ้นเป็นลำดับ อีกทั้งอาคารหลังเก่า ที่ดัดแปลง เริ่มไม่เหมาะสม ทางโรงพยาบาลจึงดำเนิน โครงการก่อสร้าง “อาคารประสงค์ชัยรัตน์” ซึ่งเป็นอาคารหลังใหม่ ที่มีขนาดใหญ่และทันสมัยกว่า มีการหาเงินทุน ที่ใช้ในการก่อสร้าง โดยการจัดฉายภาพยนตร์ รอบปฐมทัศน์เรื่อง 80 วันรอบโลก ซึ่งได้รับพระมหากรุณาธิคุณ จากพระบาทสมเด็จพระเจ้าอยู่หัว และสมเด็จพระนางเจ้าฯ พระบรมราชินีนาถ เสด็จฯ มาทอดพระเนตรภาพยนตร์ในรอบนี้ และยังพระราชทาน พระราชทรัพย์ส่วนพระองค์ สมทบทุนการก่อสร้าง อาคารคนไข้ภายใน และทรงพระกรุณา เสด็จฯ เปิดอาคารเมื่อวันที่ 10 พฤศจิกายน พ.ศ. 2508 โรงพยาบาลก่อสร้างอาคารหอพัก 9 ชั้นขึ้น ในปี พ.ศ. 2513 เพื่อเป็นที่พักของแพทย์ พยาบาล และเจ้าหน้าที่ ชั้นล่างเป็นห้องอาหาร และห้องครัวที่ทันสมัย และต่อมา ก่อสร้างอาคารสำนักงานสูง 15 ชั้นขึ้น ทางด้านถนนสุรวงศ์ ในนาม “อาคารมูลนิธิแห่งสภาคริสตจักรในประเทศไทย (อาคาร ซีซีที.)” เพื่อเป็นเกียรติแก่ สภาคริสตจักรในประเทศไทย โดยเปิดให้สำนักงานต่าง ๆ เช่า และมีอาคารจอดรถสูง 10 ชั้น โดยได้รับพระมหากรุณาธิคุณจาก สมเด็จพระเทพรัตนราชสุดาฯ สยามบรมราชกุมารี เสด็จฯ ทรงเป็นประธาน เปิดอาคารเมื่อวันที่ 3 สิงหาคม พ.ศ. 2530บริการ บริการ. บริการที่ทางโรงพยาบาลเปิดให้บริการ มีดังนี้- ศูนย์เฉพาะทาง- ศูนย์รักษ์สายตา - ศูนย์เลเซอร์ผิวหนังผิวพรรณ - ศูนย์ตรวจสุขภาพ - ศูนย์ทันตกรรม - ศูนย์ตรวจคลื่นไฟฟ้าหัวใจและการนอนหลับ - แผนก- แผนกจักษุ - แผนกหู คอ จมูก - แผนกสูตินรีเวชกรรม - แผนกกุมารเวชกรรม - แผนกศัลยกรรมออโธปิดิกส์ - แผนกศัลยกรรม - แผนกรังสีวิทยา - แผนกอายุรกรรม- แผนกอายุรกรรม - หน่วยตรวจรักษาโรคหัวใจ - แผนกอายุรกรรม - หน่วยตรวจรักษาโรคปอด - แผนกอายุรกรรม - หน่วยตรวจรักษาโรคระบบทางเดินอาหาร - แผนกอายุรกรรม - หน่วยตรวจรักษาโรคต่อมไร้ท่อ - แผนกอายุรกรรม - หน่วยตรวจรักษาโรคภูมิแพ้ - แผนกอายุรกรรม - หน่วยตรวจรักษาโรคไต - แผนกอายุรกรรม - หน่วยประสาทวิทยา - แผนกอายุรกรรม - หน่วยตรวจรักษาโรคติดเชื้อ - แผนกอายุรกรรม - หน่วยจิตเวช</doc>
