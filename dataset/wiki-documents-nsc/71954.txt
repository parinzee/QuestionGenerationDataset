<doc id="71954" url="https://th.wikipedia.org/wiki?curid=71954" title="รักชาติ ศิริชัย">รักชาติ ศิริชัย รักชาติ ศิริชัย เป็นนักร้องลูกทุ่งที่เคยโด่งดังอย่างมากในครั้งอดีต เพลง " ฉันทนาที่รัก " และ " รักข้ามคลอง " ของเขา เคยเป็นที่รู้จักกันทั่วทุกหัวระแหงในประเทศ และทำให้ชื่อ " ฉันทนา " ถูกนำมาใช้เรียกบรรดาสาวโรงงานจวบจนถึงทุกวันนี้ประวัติ ประวัติ. รักชาติ ศิริชัย มีชื่อจริงว่า จรูญ สุขรักษ์ มีชื่อเล่นว่า "จ่า" เกิดเมื่อปี พ.ศ. 2498 ที่จังหวัดร้อยเอ็ด ในครอบครัวที่มีพี่สาว 2 คนเป็นนางเอกหมอลำ ทำให้รักชาติซึมซับเรื่องจังหวะดนตรีมาตั้งแต่เล็ก เมื่อได้ช่วยตีกลอง ฉับ ฉิ่ง ในระหว่างที่พี่สาวซ้อมหมอลำ แต่รักชาติกลับสนใจเพลงลูกทุ่งมากกว่าหมอลำ โดยในช่วงนั้นเขาชื่นชอบรุ่งเพชร แหลมสิงห์มากเป็นพิเศษ รักชาติเริ่มจับไมค์ร้องเพลงครั้งแรกในงานแต่งงานงานหนึ่ง จากนั้นเขาก็ตระเวณประกวดร้องเพลงในพื้นที่ใกล้เคียง และก็ชนะเสียเป็นส่วนใหญ่ ในช่วงหลังๆจึงมักได้รับการปฏิเสธไม่ให้เข้าร่วมประกวดจากกองประกวด ต่อมา รักชาติได้ไปสมัครเป็นนักร้องกับวงดนตรีชื่อ " จุฬาภรณ์ " ที่จังหวัดมหาสารคาม แต่วงก็อยู่มาได้แค่ 2 เดือนก็หยุด ต่อมาด้วยความช่วยเหลือของคนในวงการ รักชาติได้มีโอกาสบันทึกเสียงเพลงแรกในชีวิต เป็นเพลงของครูชลธี ธารทอง ชื่อ " จดหมายฉบับสุดท้าย " แต่ก็ไม่ประสบความสำเร็จ เขาจึงเดินทางกลับบ้านและมาบวชอยู่ 1 พรรษา ระหว่างนั้น มีเพื่อนมาพูดคุยเรื่องการเป็นนักร้องที่กรุงเทพฯ เมื่อสึกออกมา รักชาติ จึงตัดสินใจลงมาที่กรุงเทพ โดยหวังจะมาสมัครเป็นนักร้องกับวง " รุ่งเพชร แหลมสิงห์ " ที่เขาชื่นชอบ แต่ปรากฏว่าเมื่อเดินทางถึงซอย " บุปผาสวรรค์ " เห็นมีการประกาศขายรถบัสเดินสายของวง "รุ่งเพชร " ทำเอาใจคอของรักชาติห่อเหี่ยวไปไม่ใช่น้อย ในที่สุด รักชาติก็ไปอยู่กับวงดนตรี " ศรีไพร ลูกราชบุรี " ซึ่งก็มีโอกาสได้ร้องเพลงหน้าเวทีบ้าง ไม่ได้ร้องบ้าง ต่อมาเมื่อวงมาเดินสายอยู่แถวภาคเหนือ รักชาติ ได้ไปพบ สุชาติ เทียนทอง นักร้องนักแต่งเพลงชื่อดังคนหนึ่ง เพื่อฝากตัวเป็นลูกศิษย์ ซึ่งครูสุชาติ ก็รับเขาและแต่งเพลงให้ร้องหลายเพลง และหากว่ายามใดที่มีทุนทรัพย์ ก็พาลูกศิษย์เข้าห้องอัดเสียงด้วย ถ้าไม่มีก็หยุดไปก่อน รักชาติ ร้องเพลงของสุชาติอยู่หลายเพลง เริ่มตั้งแต่ "แขกจ๋า " และ " ตุ๋ยโฮเตล " แต่ก็ไม่ประสบความสำเร็จ จนมาถึงเพลงที่ 8 เพลงสุดท้ายที่ตกลงกันว่า ถ้าไม่ประสบความสำเร็จอีกก็คงต้องล้มเลิกการผลักดัน และเพลงสุดท้ายนั้นก็ทำให้รักชาติ ศิริชัย โด่งดังเป็นพลุแตก เพราะมันคือเพลง " ฉันทนาที่รัก " ซึ่งเป็นเพลงยุคแรกๆที่กล่าวถึงชีวิตของสาวโรงงาน กับข้อความอันเป็นปริศนาในเพลง ที่บอกว่า " ปิดไฟใส่กลอน จะเข้ามุ้งนอนคิดถึงใบหน้า นั่งเขียนจดหมาย แล้วรีบทิ้งไปโรงงานทอผ้า " ซึ่งจนถึงปัจจุบันก็ยังไม่ชัดเจนว่า ปิดไฟแล้วจะเขียนจดหมายได้อย่างไร จากความสำเร็จของเพลง " ฉันทนาที่รัก " รักชาติ ยิ่งทวีความดังมากขึ้นไปอีกจากผลงานเพลง สุดฮิต อย่าง " รักข้ามคลอง " และ " ฉันทนาใจดำ " ความดังของเขา ทำให้มีการฉวยโอกาส ตั้งวงดนตรีชื่อ"ฉันทนาที่รัก" ออกเดินสายทั่วประเทศ มีคณะลิเกชื่อรักชาติ ศิริชัย ที่เล่นเรื่อง " ฉันทนาที่รัก " และคำว่าฉันทนา ถูกใช้แทนความหมายของเหล่าบรรดาสาวโรงงาน จวบจนถึงปัจจุบัน แต่จากนั้น ความนิยมของรักชาติก็ค่อยๆลดลง ปี 2536 รักชาติหันไปผลิตผลงานเพลงหมอลำออก มาชุดหนึ่ง ชื่อว่า " อดีตรักฉันทนา " แต่ก็ไม่ประสบความสำเร็จมากนัก ปี 2550 รักชาติ ได้ปรับเปลี่ยนภาพลักษณ์ครั้งใหญ่ ด้วยการสลัดเครื่องแต่งกายแบบลูกทุ่ง หันไปออกผลงานเพลงแนวเพื่อชีวิต ชื่อชุด " รักชาติเพื่อชีวิต 1 " ในขณะที่เนื้อหาของเพลงก็เป็นสำเนียงปักษ์ใต้เสียเป็นหลักเกียรติยศเกียรติยศ. - แผ่นเสียงทองคำพระราชทาน เพลงยอดนิยมลูกทุ่งชาย พ.ศ. 2522 - โล่ห์พระราชทาน งานกึ่งศควรรษลูกทุ่งไทย ครั้งที่ 1</doc>
