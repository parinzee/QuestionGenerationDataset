<doc id="715655" url="https://th.wikipedia.org/wiki?curid=715655" title="พันธุ์ทิพา ศกุณต์ไชย">พันธุ์ทิพา ศกุณต์ไชย พันธุ์ทิพา ศกุณต์ไชย หรือรู้จักในชื่อ ติ๋ม ทีวีพูล เป็นนักธุรกิจชาวไทย พันธุ์ทิพาจบการศึกษาม.ศ.5 จากโรงเรียนสายน้ำผึ้ง ระดับปริญญาตรีจากมหาวิทยาลัยอัสสัมชัญบริหารธุรกิจ สาขาการเงินการธนาคาร ทำงานเป็นเลขากรรมการผู้จัดการใหญ่ บริษัท เควสเตอร์ (ประเทศไทย) จำกัด ได้ 1 ปี แล้วรับตำแหน่งเป็นผู้จัดการฝ่ายโฆษณาดิสเพลย์ หนังสือพิมพ์เดอะเนชั่น ระหว่างปี พ.ศ. 2521-2523 และเป็นผู้จัดการฝ่ายบริการลูกค้า บริษัท สปา แอดเวอร์ไทซิ่ง จำกัด ระหว่างปี พ.ศ. 2523-2526 เริ่มอาชีพในวงการบันเทิงจากการทำรายการวิทยุในนามบริษัท ซาวด์ โปรเจกต์ จำกัด ผลิตเพลงประกอบละคร ต่อมาได้รู้จักและแต่งงานกับเกรียงศักดิ์ สกุลชัย หรือ ต้อย แอ๊คเนอร์ และได้มาทำนิตยสารบันเทิง ทีวีพูล ด้วยกัน และก่อตั้งบริษัทที่ชื่อโน้ต พับลิชชิ่ง จำกัด ในปี พ.ศ. 2533 หลังจากนั้นเปิดนิตยสารอีก 2 เล่ม คือ สไปซี และนิตยสาร สตาร์นิวส์ โดยนิตยสารทีวีพูล และสไปซี มียอดขายรวมกันกว่า 2.5 แสนฉบับต่อสัปดาห์ จนในปี พ.ศ. 2548 ได้ทำรายการโทรทัศน์ที่ชื่อ ทีวีพูล ทูไนท์ และ ทีวีพูล ไลฟ์ ที่ออกอากาศทางช่อง 5 และได้หันมาทำธุรกิจโทรทัศน์ดาวเทียม ที่กำลังนิยมในขณะนั้น โดยเปิดช่อง ทีวีพูล แชนแนล จากนั้นตัดสินใจประมูลโทรทัศน์ดิจิตัล 2 ช่อง ในนามบริษัท ไทยทีวี จำกัด คือ ช่องข่าว ไทยทีวี และช่องเด็ก โลกา ด้านชีวิตส่วนตัว สมรสกับเกรียงศักดิ์ สกุลชัย หรือ ต้อย แอ๊คเนอร์ มีบุตรชาย 3 คน หลังจากนั้นหย่าร้างกับเกรียงศักดิ์ และสมรสกับ พล.อ.นพดล อินทปัญญา อดีตผู้ทรงคุณวุฒิพิเศษกองทัพบก และเป็นที่ปรึกษาคณะรักษาความสงบแห่งชาติ (คสช.)</doc>
