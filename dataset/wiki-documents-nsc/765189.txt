<doc id="765189" url="https://th.wikipedia.org/wiki?curid=765189" title="แคท เรดิโอ">แคท เรดิโอ แคท เรดิโอ เป็นสถานีวิทยุออนไลน์ ที่เน้นเปิดเพลงไทยสากล และเพลงสากลนอกกระแส กระจายเสียงเป็นหลักผ่านทางเว็บไซต์ และผ่านแอปพลิเคชัน Cat Radio ในระบบปฏิบัติการโทรศัพท์มือถือไอโอเอสและแอนดรอยด์ ตลอด 24 ชั่วโมง ดำเนินการโดยบริษัท ทัฟ โรดิเอ (TAF RODI A) จำกัด นำโดย "จ๋อง" พงศ์นรินทร์ อุลิศ ผู้บริหารจากอดีตคลื่นแฟต เรดิโอที่ยุติการกระจายเสียงไปตั้งแต่วันที่ 25 ตุลาคม พ.ศ. 2556 และมี "บูม" บรกรณ์ หลงสวาสดิ์ อดีตโปรแกรมไดเรคเตอร์จากแฟต เรดิโอ เป็นโปรดิวเซอร์คลื่น แคท เรดิโอ เริ่มกระจายเสียงเป็นครั้งแรกเมื่อวันที่ 1 เมษายน พ.ศ. 2557 และได้จัดกิจกรรมต่างๆ ให้กับผู้ฟังอาทิ Cat Expo (เทศกาลดนตรีที่ใหญ่ที่สุดประจำปีของคลื่น สืบทอดมาจากแฟตเฟสติวัล), Cat to the Future (คอนเสิร์ตรวมศิลปินเพลงนอกกระแส ยุค 90s) และ Cat T-Shirt (เทศกาลขายเสื้อยืดที่มีการแสดงดนตรี) เป็นต้น ในบริเวณกรุงเทพมหานครและปริมณฑล รวมทั้งยังจัดกิจกรรมให้กับผู้ฟังในต่างจังหวัดอีกด้วย เช่น งานมัน เนื้อ เหนือ ที่จังหวัดเชียงใหม่ และงานแมวถึงแก่น ที่จังหวัดขอนแก่น เป็นต้นประวัติ ประวัติ. แคท เรดิโอ สืบทอดจาก แฟต เรดิโอ ของบริษัท คลิก เรดิโอ (และบริษัทวีอาร์วัน เรดิโอ ในภายหลัง) ที่เคยกระจายเสียงผ่านคลื่นเอฟเอ็ม 104.5 เมกะเฮิรตซ์ ของกองพลทหารปืนใหญ่ต่อสู้อากาศยาน (พล. ป.ต.อ.) ก่อนจะย้ายคลื่นมา FM 98.0 MHz ของกองพลที่ 1 รักษาพระองค์ (พล. 1 รอ.) ก่อนจะยุติการออกอากาศในวันที่ 25 ตุลาคม พ.ศ. 2556 เนื่องจากคลื่นประสบกับภาวะขาดทุนอย่างต่อเนื่อง หลังจากออกอากาศมา 13 ปี ต่อมา ทีมงานเก่าบางส่วนของแฟต เรดิโอ นำโดย "จ๋อง" พงศ์นรินทร์ อุลิศ ได้จัดตั้งบริษัท แทฟ โรดิเอ จำกัด ในวันที่ 1 เมษายน พ.ศ. 2557 และเปิดรายการวิทยุออนไลน์ที่มีชื่อว่า "แคท เรดิโอ" และกระจายเสียงจากสำนักงานใหม่ที่ทาว์นอินทาว์นซอย 5 และมี "บูม" บรกรณ์ หลงสวาสดิ์ อดีตโปรแกรมไดเรคเตอร์จากแฟต เรดิโอ มาเป็นโปรดิวเซอร์คลื่นใหม่ โดยในช่วงแรกนอกจากการกระจายเสียงผ่านวิทยุออนไลน์ www.thisiscat.com ยังมีการออกอากาศผ่านทางคลื่นวิทยุ FM 94.5 MHz ทุกวันตั้งแต่ 20.00-24.00 น. (ควบคู่กับรายการวิทยุลูกทุ่งอีซี่ ในเครือเดียวกัน) จนกระทั่งยุติการกระจายเสียงทางวิทยุเมื่อวันที่ 19 กันยายน พ.ศ. 2558 และการกระจายเสียงผ่านวิทยุออนไลน์เพียงอย่างเดียวมาจนถึงปัจจุบัน ในบทสัมภาษณ์ที่ จ๋อง พงศ์นรินทร์ให้ไว้กับ บทความในมติชนออนไลน์เมื่อวันที่ 5 สิงหาคม พ.ศ. 2557 โดยอาศัยรายได้จากโฆษณาวิทยุ เว็บไซต์ และการจัดกิจกรรม จ๋องยอมรับว่าด้วยความเป็นวิทยุนอกกระแส จึงต้องอาศัยรายได้จากการจัดกิจกรรมเป็นหลัก ซึ่งต่างจากวิทยุกระแสหลักๆ อื่นๆ ที่อาศัยรายได้จากโฆษณาทางวิทยุเป็นส่วนใหญ่ นอกจากการฟังผ่านเว็บไซต์แล้ว ผู้ใช้โทรศัพท์มือถือในระบบปฏิบัติการไอโอเอสและแอนดรอยด์ ยังสามารถฟังแคท เรดิโอผ่านแอปพลิเคชันโดยดาว์นโหลดแอปพลิเคชันในแอปเปิลแอพสโตร์และกูเกิล เพลย์ตามลำดับกิจกรรมที่เคยจัดกิจกรรมที่เคยจัด. - แคท เอ็กซ์โป (Cat Expo): เทศกาลดนตรีประจำปีของสถานี ที่รวบรวมศิลปินทั้งในกระแสและนอกกระแสมาแสดงในงาน เป็นงานที่ใหญ่ที่สุดของปี - แคท ทีเชิ้ต (Cat T-Shirt): เทศกาลขายเสื้อยืดประจำปี พร้อมศิลปินต่างๆ มาแสดงดนตรีอะคูสติกภายในงาน - แคท ฟู้ดดิวัล (Cat Foodival): เทศกาลขายอาหารประจำปี พร้อมศิลปินต่างๆ มาแสดงดนตรีภายในงาน - แคทไลฟ์ (Catlive)/แคทกิ๊ก (Cat GIG): คอนเสิร์ตที่นำเสนอศิลปินหลัก เช่นวงฟรายเดย์, โพลีแคต และเยลโล่แฟง เป็นต้น พร้อมด้วยแขกรับเชิญ - แคท ทู เดอะ ฟิวเจอร์ (Cat to the Future): คอนเสิร์ตรวมศิลปินอินดี้ของไทยสมัย 90s เช่นวงพราว, ทูเดย์ อะโก คิดส์ และสยามซีเคร็ทเซอร์วิส เป็นต้น</doc>
