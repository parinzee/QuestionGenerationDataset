<doc id="158303" url="https://th.wikipedia.org/wiki?curid=158303" title="ร็อค ฮัดสัน">ร็อค ฮัดสัน ร็อค ฮัดสัน (17 พฤศจิกายน ค.ศ. 1925 - 2 ตุลาคม ค.ศ. 1985) นักแสดงชาวอเมริกัน มีผลงานแสดงภาพยนตร์ และโทรทัศน์ ระหว่างช่วงทศวรรษ 1950 - 1960 มีผลงานแสดงภาพยนตร์ประมาณ 70 เรื่อง ตลอดช่วงอายุการแสดงประมาณ 40 ปี ร็อค ฮัดสัน มีชื่อจริงว่า รอย แฮโรลด์ เชอร์เรอร์ จูเนียร์ หลังจบไฮสกูล เขาเข้าร่วมรบในสงครามโลกครั้งที่สอง ที่ฟิลิปปินส์ เป็นช่างซ่อมเครื่องบินในกองทัพเรือสหรัฐ หลังสงคราม สมัครเข้าเรียนการแสดงในมหาวิทยาลัย แต่เรียนไม่จบ และเริ่มอาชีพการแสดงในปี ค.ศ. 1948 โดยเริ่มรับบทเล็กๆ ในภาพยนตร์ โดยใช้ชื่อว่า ร็อค ฮัดสัน ซึ่ง เฮนรี วิลสัน ตัวแทนผู้ชักนำเข้าสู่วงการ เป็นผู้ตั้งชื่อให้ มาจากชื่อ "Rock of Gibraltar" ที่ยิบรอลตาร์ และ "แม่น้ำฮัดสัน" ที่ไหลผ่านรัฐนิวยอร์กและนิวเจอร์ซีย์ ร็อค ฮัดสัน เริ่มมีชื่อเสียงจากภาพยนตร์ปี ค.ศ. 1954 เรื่อง Magnificent Obsession คู่กับ เจน ไวย์แมน และมีชื่อเสียงสูงสุดขณะแสดงภาพยนตร์เรื่อง Giant ในปี 1956 คู่กับ เอลิซาเบท เทย์เลอร์ และเจมส์ ดีน โดยทั้ง ฮัดสัน และ ดีน ต่างได้รับการเสนอชื่อเข้าชิงรางวัลออสการ์ สาขานักแสดงนำชาย ในปีนั้น ในระยะหลัง ร็อค ฮัดสัน หันมาแสดงภาพยนตร์โทรทัศน์ หลายเรื่องแสดงคู่กับนักร้อง ดอริส เดย์ ซึ่งกลายเป็นเพื่อนที่ดีต่อกัน ร็อค ฮัดสัน ยังได้ร่วมแสดงภาพยนตร์ซีรีส์ Dynasty ซึ่งมีชื่อเสียงระหว่างปี ค.ศ. 1981-1985 ชีวิตส่วนตัว ร็อค ฮัดสัน สมรสกับ ฟิลิส เกตส์ เลขานุการของเอเยนต์ส่วนตัว โดยรสนิยมทางเพศส่วนตัวเป็นชายรักร่วมเพศ ในบั้นปลายชีวิต เขาป่วยด้วยโรคมะเร็งปอด และติดเชื้อเอชไอวี ซึ่งอ้างว่าติดมาจากการถ่ายเลือด เนื่องจากในขณะนั้นยังไม่มีการตรวจไวรัสเอชไอวี ในโลหิตที่ได้มาจากการบริจาค ร็อค ฮัดสัน เสียชีวิตเมื่อวันที่ 2 ตุลาคม ค.ศ. 1985 ในวัย 59 ปี นับเป็นบุคคลที่มีชื่อเสียงคนแรก ที่เสียชีวิตด้วยโรคเอดส์เกร็ด เกร็ด. ภาพยนตร์เรื่อง The Undefeated (1969) ฮัดสันแสดงนำคู่กับ จอห์น เวย์น มีชื่อไทยว่า "สองสิงห์ตะลุยศึก" เข้าฉายที่โรงภาพยนตร์สกาล่า สยามสแควร์ เมื่อวันที่ 31 ธันวาคม พ.ศ. 2512 เป็นภาพยนตร์เรื่องแรกที่เข้าฉายที่โรงภาพยนตร์นี้</doc>
