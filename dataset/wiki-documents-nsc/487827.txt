<doc id="487827" url="https://th.wikipedia.org/wiki?curid=487827" title="ปูรณิมา มหโต">ปูรณิมา มหโต ปูรณิมา มหโต ( ปูรณิมา มหโต, ปูรณิมา มาหาโต) เป็นทั้งนักยิงธนูชาวอินเดีย และเป็นผู้ฝึกสอนยิงธนูจากชัมเศทปุระ ประเทศอินเดีย เธอเป็นผู้ชนะการแข่งขันยิงธนูชิงแชมป์ประเทศอินเดีย รวมถึงได้รับเหรียญเงินจากการแข่งขันกีฬาเครือจักรภพ 1998 และเป็นผู้ฝึกสอนให้แก่ทีมชาติอินเดียในโอลิมปิกฤดูร้อน 2008 รวมถึงเป็นได้รับเลือกให้เป็นผู้ฝึกสอนให้แก่ทีมในโอลิมปิกฤดูร้อน 2012ผลงานที่ผ่านมา ผลงานที่ผ่านมา. เมื่อครั้งเยาว์วัย ปูรณิมาได้ดูการยิงธนูในเทือกเขาไบแรทเนการ์ ชัมเศทปุระ เธอได้รับการฝึกฝน ณ ที่แห่งนั้นก่อนที่จะย้ายไปยังเบอร์มาไมน์สเมื่อครั้งที่ชัมเศทปุระได้ปิดไบแรทเนการ์ในครั้งหนึ่ง เธอได้เข้าร่วมทีมชาติอินเดียใน ค.ศ. 1992 และได้ย้ายไปเดลีเพื่อฝึกฝนร่วมกับทีม ในฐานะนักยิงธนู ปูรณิมาได้รับเหรียญรางวัลทั้งในระดับชาติและนานาชาติของการแข่งขันยิงธนู เธอยังเป็นแชมป์ของประเทศอินเดีย ในการแข่งขันยิงธนูชิงแชมป์นานาชาติ 1993 เธอได้รับเหรียญทองในการแข่งขันประเภททีม ส่วนในการแข่งขันปูเน่เนชันแนลเกมส์ 1994 เธอได้รับรางวัลหกเหรียญทองในการแข่งขันยิงธนู และเธอยังได้เข้าแข่งขันในเอเชียนเกมส์ 1994 แต่ไม่ได้รับเหรียญรางวัล จากนั้น ใน ค.ศ. 1997 ที่การแข่งขันชิงแชมป์แห่งชาติ เธอได้รับรางวัลสองเหรียญทองและทำสถิติของประเทศสองรายการ รวมทั้งได้รับรางวัลเหรียญเงินจากการแข่งขันกีฬาเครือจักรภพ 1998 ในการแข่งขันกีฬาแห่งชาติอินเดีย 1999 โดลา บาเนอร์จี ได้ทำลายสถิติของประเทศที่ปูรณิมาได้ทำไว้เมื่อสองปีก่อนในรายการแข่งขันยิงธนู 30 เมตรการฝึกสอน การฝึกสอน. ปูรณิมาเป็นผู้ฝึกสอนยิงธนู โดยเริ่มตั้งแต่ใน ค.ศ. 1994 เธอเป็นผู้ฝึกสอนที่โรงเรียนยิงธนูทาทา ซึ่งเธอได้รับการแต่งตั้งตำแหน่งใน ค.ศ. 2012 นักยิงธนูที่เธอฝึกสอนเป็นการส่วนตัว ประกอบด้วยนักยิงธนูโอลิมปิกฤดูร้อน 2012 อย่างทีปิกา กุมารี ปูรณิมาได้เป็นผู้ฝึกสอนทีมชาติอินเดียในหลายรายการ รวมทั้งยิงธนูอาวุโสกลางแจ้งชิงแชมป์โลก 2005 ที่ประเทศสเปน ที่ซึ่งทีมของเธอได้รับรางวัลเหรียญเงิน และเธอเป็นผู้ฝึกสอนให้แก่นักกีฬาอินเดียในยิงธนูเยาวชนชิงแชมป์เอเชีย 2007 ณ ประเทศจีน ที่ซึ่งทีมชายที่ได้รับการฝึกสอนจากเธอได้อันดับหนึ่งและทีมหญิงที่ได้รับการฝึกสอนจากเธอได้อันดับสาม รวมทั้งเป็นผู้ช่วยผู้ฝึกสอนให้แก่ทีมอินเดียในโอลิมปิกฤดูร้อน 2008 และยังเป็นผู้ฝึกสอนให้แก่นักกีฬาอินเดียในเวิลด์คัพ 2008 ที่ประเทศโครเอเชีย โดยนักธนูของเธอได้รับเหรียญเงินและเหรียญทองแดงจากการแข่งขัน รวมทั้งเป็นผู้ฝึกสอนให้แก่นักกีฬาอินเดียในยิงธนูเยาวชนชิงแชมป์โลก 2009 และเป็นผู้ฝึกสอนให้แก่นักยิงธนูอินเดียสามรายในยิงธนูเวิลด์คัพแกรนด์ 2010 ตลอดจนเป็นผู้ฝึกสอนแก่ทีมชาติอินเดียในเอเชียนเกมส์ 2010 ที่ซึ่งนักยิงธนูของเธอได้รับสองเหรียญทองแดงในประเภทบุคคล และเป็นผู้ฝึกสอนแก่ทีมชาติอินเดียในกีฬาเครือจักรภพ 2010 โดยเหล่านักกีฬาของเธอได้รับสามเหรียญทองกับสองเหรียญทองแดง ในการประชุมกีฬาระดับโลก TURF 2011 เธอได้รับการจารึกชื่อเป็นผู้ฝึกสอนแห่งปี เธอได้รับรางวัลราม ดายัล มันดา สาขาผู้ฝึกสอนยอดเยี่ยมแห่งปีจากรัฐบาลฌาร์ขัณฑ์ในวันฉลองมหกรรมเดิน-วิ่งโอลิมปิก เมื่อวันที่ 23 มิถุนายน ค.ศ. 2012 ที่รันจี ปูรณิมายังได้รับเลือกให้เป็นตัวแทนอินเดียในโอลิมปิกฤดูร้อน 2012 ในฐานะผู้ฝึกสอนทีมชาติด้วยเช่นกัน</doc>
