<doc id="330940" url="https://th.wikipedia.org/wiki?curid=330940" title="สวนยอดแขม">สวนยอดแขม สวนยอดแขม เป็นสวนสาธารณะขนาดเล็กในเขตพื้นที่กรุงเทพมหานคร ตั้งอยู่ในซอยเพชรเกษม 69 (คลองขวาง) แขวงหนองแขม เขตหนองแขมประวัติ ประวัติ. สวนยอดแขม เป็นสวนสาธารณะขนาดเล็กพื้นที่ 3 ไร่ 39 ตารางวา ตั้งอยู่บนที่ ๆ เคยเป็นสถานีสูบน้ำ เป็นจุดที่มีภูมิทัศน์สวยงาม โดยเป็นจุดที่คลองทวีวัฒนาเชื่อมต่อกับคลองภาษีเจริญ ต่อมาสถานีสูบน้ำแห่งนี้ได้ย้ายไปอยู่ที่สถานีสูบน้ำมหาสวัสดิ์ จึงกลายเป็นพื้นที่ว่างเปล่า ทางกรุงเทพมหานครจึงทำการปรับปรุงให้เป็นสวนสาธารณะ สวนสุขภาพ สวนนันทนาการ เพื่อให้ประชาชนทั่วไปได้ใช้พื้นที่ในการพักผ่อน ออกกำลังกาย รวมทั้งการจัดกิจกรรมต่าง ๆ โดยที่มาของชื่อสวนยอดแขมได้ตั้งขึ้นเพื่อเป็นเกียรติประวัติแก่นายยอด อ่อนโอภาส นายอำเภอคนแรกของเขตหนองแขม ประกอบกับชื่อเขตซึ่งแต่เดิมพื้นที่ในบริเวณนี้มีต้นแขม (Phragmites karka) ขึ้นอยู่ริมหนองน้ำเป็นจำนวนมากในอนาคต ในอนาคต. สวนยอดแขม ทำการเปิดอย่างเป็นทางการเมื่อวันพฤหัสบดีที่ 7 มกราคม พ.ศ. 2553 โดย หม่อมราชวงศ์สุขุมพันธุ์ บริพัตร ผู้ว่าราชการกรุงเทพมหานครเป็นประธาน ในอนาคต กรุงเทพมหานครมีแผนที่จะพัฒนาสวนยอดแขมให้เป็นแหล่งท่องเที่ยวแห่งใหม่ของฝั่งธนบุรี โดยจัดทำเป็นตลาดน้ำในวันเสาร์และอาทิตย์ เพื่อต้อนรับนักท่องเที่ยว ซึ่งเป็นการส่งเสริมการท่องเที่ยวตลอดจนช่วยกระตุ้นเศรษฐกิจในพื้นที่</doc>
