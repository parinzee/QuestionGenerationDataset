<doc id="301080" url="https://th.wikipedia.org/wiki?curid=301080" title="โจว ซวิ่น">โจว ซวิ่น โจว ซวิ่น () นักแสดงและนักร้องหญิงชาวจีน ได้รับการขนานนามให้เป็น "สี่นักแสดงหญิงรุ่นเยาว์แห่งจีน" (四小花旦) แห่งต้นปี ค.ศ. 2000 ซึ่งประกอบไปด้วย โจว ซวิ่น, เจ้า เวย, จาง จื่ออี๋ และสฺวี่ จิงเล่ย โจว ซวิ่น เกิดเมื่อวันที่ 18 ตุลาคม ค.ศ. 1974 ที่เมืองกูโจว ในมณฑลเจ้อเจียง มีความสูง 160 เซนติเมตร หนัก 48 กิโลกรัม กรุ๊ปเลือดโอ โจว ซวิ่น มาจากครอบครัวชนชั้นกลาง จบการศึกษาจากสถาบันศิลปะเจ้อเจียง (浙江省藝術學校) โดยที่ทั้งพ่อและแม่ไม่เห็นด้วย เนื่องจากอยากให้ลูกสาวได้เรียนจบมหาวิทยาลัยมากกว่า แต่เธอก็ต่อสู้เพื่อให้ได้ในสิ่งที่ต้องการและทำให้พ่อแม่ยอมรับได้ในที่สุด เธอเริ่มมีบทบาทการแสดงจากการรับตัวประกอบเล็ก ๆ ในปี ค.ศ. 1991 จนกระทั่งได้มีโอกาสแสดงในภาพยนตร์ใหญ่เรื่องแรก Strange Tales Amongst Old and Desolate Tombs ในปี ค.ศ. 1996 ต่อจากนั้นก็ได้แสดงอีกหลายเรื่อง เช่น Temptress Moon ในปี ค.ศ. 1996 และ The Emperor and the Assassin ในปี ค.ศ. 1999 ของผู้กำกับ เฉิน ข่ายเกอ โจว ซวิ่น เป็นที่รู้จักมากขึ้นและเป็นที่จดจำจากการรับบท อึ้งย้ง จากซีรีส์โทรทัศน์เรื่อง มังกรหยก ในปี ค.ศ. 2003 ซึ่งกล่าวกันว่าเป็นซีรีส์ที่มีคนจีนติดตามดูมากที่สุดแห่งปี 2003 ผลงานเรื่องอื่น ๆ ก็ได้แก่ Perhaps Love ภาพยนตร์เพลงของปีเตอร์ ชาน ในปี ค.ศ. 2006, Ming Ming ในปีเดียวกัน, The Banquet ซึ่งเธอได้ร้องเพลงประกอบในภาพยนตร์เรื่องนี้ด้วย จากความสำเร็จในเรื่อง Perhaps Love ผลงานก่อนหน้านี้ ผลงานในปัจจุบัน ได้แก่ Painted Skin ในปี ค.ศ. 2008, Confucius, True Legend ในปี ค.ศ. 2010, The Flying Swords of Dragon Gate ในปี ค.ศ. 2011, The Great Magician ในปี ค.ศ. 2012 และ Red Sorghum - ตำนานรักทุ่งสีเพลิง ในปี ค.ศ. 2014</doc>
