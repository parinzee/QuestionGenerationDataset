<doc id="717887" url="https://th.wikipedia.org/wiki?curid=717887" title="เวกกิงอัปอินเวกัส">เวกกิงอัปอินเวกัส "เวกกิงอัปอินเวกัส" () เป็นเพลงของเคที เพร์รี เป็นซิงเกิลที่สี่และซิงเกิลสุดท้ายจากสตูดิโออัลบั้ม วันออฟเดอะบอยส์ เพร์รีเขียนเพลงร่วมกับเดสมอนด์ ไชลด์ และแอนเดรส คาร์ลสัน ขณะที่เพร์รีและเกร็ก เวลส์ เป็นผู้ผลิตเพลง เวลส์มีชื่อในเครดิตในฐานะผู้เล่นดนตรีทั้งหมดในเพลง เพลงออกอากาศในวิทยุครั้งแรกในวันที่ 21 เมษายน ค.ศ. 2009 "เวกกิงอัปอินเวกัส" เป็นเพลงป็อปร็อกเกี่ยวกับคู่รักอายุน้อยกว่าเกณฑ์ดื่มจนเมาและใช้เงินจนหมดในลาสเวกัส เพลงทำขึ้นเพื่อล้อวลีที่ว่า "สิ่งที่เกิดขึ้นในเวกัส ก็จะอยู่ในเวกัส" (What happens in Vegas, stays in Vegas) เพลงได้รับคำวิจารณ์ทั่วไปแบบคละกัน บางกลุ่มมองว่าทำนอง "ฟังติดหู" (catchy) และยกย่องดนตรีกลิ่นอายร็อก แต่บางกลุ่มติเรื่องเนื้อเพลง เพลงติดสิบอันดับแรกในประเทศมากกว่า 8 ประเทศ ได้แก่ สหรัฐอเมริกา ขึ้นสูงสุดที่อันดับที่ 9 บนบิลบอร์ดฮอต 100 แคนาดา นิวซีแลนด์ ไอร์แลนด์ สโลวาเกีย และอื่น ๆ มิวสิกวิดีโอกำกับโดยโจเซฟ คาห์น นำเสนอเพร์รีและนักแสดง โจเอล เดวิด มัวร์ กำลังสังสรรค์และเล่นการพนันในเวกัส เพร์รีนำเพลงนี้ไปแสดงในทัวร์คอนเสิร์ต เฮลโลเคทีทัวร์ และแคลิฟอร์เนียดรีมส์ทัวร์</doc>
