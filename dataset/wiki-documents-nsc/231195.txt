<doc id="231195" url="https://th.wikipedia.org/wiki?curid=231195" title="สี่ดรุณี">สี่ดรุณี สี่ดรุณี () เป็นนวนิยายของนักเขียนชาวอเมริกัน ลุยซา เมย์ อัลคอตต์ (1832-1888) เขียนที่บ้านของอัลคอตต์ในเมืองคอนคอร์ด รัฐแมสซาชูเซตต์ สหรัฐอเมริกา และใช้สถานที่นี้เป็นฉากของเรื่องด้วย นิยายเรื่องนี้ตีพิมพ์เป็นสองตอน ในปี ค.ศ. 1868 และ 1869 ตามลำดับ เล่าเรื่องราวเกี่ยวกับชีวิตของหญิงสาวพี่น้อง 4 คน คือ เม็ก โจ เบธ และเอมี่ มาร์ช โดยใช้ประสบการณ์วัยเยาว์ของอัลคอตต์กับน้องสาวทั้งสามเป็นแรงบันดาลใจ หนังสือภาคแรกประสบความสำเร็จอย่างสูงทั้งยอดจำหน่ายและคำวิจารณ์ จึงได้มีการตีพิมพ์ภาคที่สองต่อมาในเวลาอันรวดเร็วและประสบความสำเร็จยิ่งกว่า เนื้อเรื่องทั้งสองตอนได้ตีพิมพ์รวมเป็นเล่มเดียวกันครั้งแรกในปี ค.ศ. 1880 หลังจากนั้นอัลคอตต์ได้เขียนนวนิยายภาคต่ออีก 2 เรื่องคือ Little Men (1871) และ Jo's Boys (1886) สี่ดรุณี ได้รับการดัดแปลงเป็นละครเวที ละครเพลง โอเปร่า ภาพยนตร์ และภาพยนตร์การ์ตูนหลายครั้ง</doc>
