<doc id="777929" url="https://th.wikipedia.org/wiki?curid=777929" title="แขนกล คนแปรธาตุ: พิชิตแดนปริศนาฝ่านครที่ถูกลืม">แขนกล คนแปรธาตุ: พิชิตแดนปริศนาฝ่านครที่ถูกลืม แขนกล คนแปรธาตุ: พิชิตแดนปริศนาฝ่านครที่ถูกลืม () เป็นภาพยนตร์อะนิเมะเรื่องที่สองของการ์ตูนชุด แขนกล คนแปรธาตุ โดยถือเป็นส่วนหนึ่งของภาค ภาพยนตร์เรื่องนี้ได้รับการประกาศภายหลังจากออกอากาศภาคบราเธอร์ฮูดตอนสุดท้ายเนื้อเรื่อง เนื้อเรื่อง. บริเวณชายแดนทางตะวันตกของประเทศอะเมสทริส ติดกับประเทศเครตา มีเมืองของอะเมสทริสที่ชื่อว่าเทเบิลซิตีตั้งอยู่ เมืองเทเบิลซิตีล้อมรอบไปด้วยหุบเขา ซึ่งเบื้องล่างหุบเขานั้นคือเขตแดนของเครตา โดยมีชนพื้นเมืองที่เรียกตนเองว่าชาว มิลอส ซึ่งเดิมเป็นเจ้าของพื้นที่แห่งนี้เมื่อสี่ร้อยปีก่อนและถูกรุกรานจากเครตาและถูกขับไล่ลงไปอยู่ก้นหุบเขาเพื่อค้นหาสสารที่เรียกว่า "ดวงดาวโลหิต" สสารในตำนานของศาสตร์การเล่นแร่แปรธาตุ ดังนั้นศาสตร์การเล่นแร่แปรธาตุสำหรับชาวมิลอสจึงสะท้อนประวัติศาสตร์ที่เจ็บปวด ถึงกระนั้นก็ยังมีครอบครัวชาวมิลอสครอบครัวหนึ่ง คือครอบครัวคริชตัน ได้ศึกษาศาสตร์เล่นแร่แปรธาตุ และถูกชาวมิลอสคนอื่นๆเกลียดชัง ด้วยความที่สองสามีภรรยามีพรสวรรค์จึงถูกกองทัพเครตาพาขึ้นจากหุบเขาและรับเข้าทำงานเป็นนักวิจัยการเล่นแร่แปรธาตุ สองสามีภรรยาคริชตันได้รู้ถึงความจริงเกี่ยวกับดวงดาวโลหิตและความลับของเมืองเทเบิลซิตี และทั้งสองถูกทหารเครตาฆ่าตายในบ้านพักเพื่อช่วงชิงบันทึกการวิจัยดวงดาวโลหิต ในขณะที่ลูกชายคนโตที่ชื่อ อัชเลย์ ถูกเชื่อว่าเสียชีวิตแล้ว บุตรสาวอย่างจูเลีย กลับรอดชีวิตและถูกจับกุม แต่เมื่อสอบสวนและพบว่าเธอไม่มีส่วนรู้เห็นใดๆกับการวิจัย เครตาก็ส่งตัวเธอลงไปที่ก้นหุบเขาที่เธอจากมา และเธอก็เติบโตขึ้นกลายเป็นผู้นำการเรียกร้องเอกราชให้แก่ชาวมิลอสและทวงคืนเทเบิลซิตีจากอะเมสทริส หลายปีต่อมาเกิดการแหกคุกขึ้นที่เมืองหลวงของอะเมสทริส เมื่อเจ้าหน้าที่สอบสวนแล้วพบว่าชายคนนั้นแหกคุกออกไปหลังจากที่อ่านข่าวการจับตัวจูเลีย คริชตัน แกนนำของชาวมิลอสที่ลักลอบเข้าอะเมสทริสจากในหนังสือพิมพ์ โดยพันเอกมัสแตงได้ส่งสองพี่น้องเอลริคไปทำการสืบสวนความเกี่ยวข้องที่เมืองเทเบิลซิตี</doc>
