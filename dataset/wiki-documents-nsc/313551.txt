<doc id="313551" url="https://th.wikipedia.org/wiki?curid=313551" title="ครุฑ เมืองสุรินทร์">ครุฑ เมืองสุรินทร์ ครุฑ เมืองสุรินทร์ (; ) เป็นนักมวยไทยชาวไทยจากการ์ตูนเรื่อง ลุยแหลกเกินหลักสูตร ซึ่งเขียนโดย มาโคโตะ นิวาโนะ ซึ่งเป็นนักเขียนการ์ตูนชาวญี่ปุ่น ที่มีการจัดพิมพ์ครั้งแรกในนิตยสารคอมิกเบรก (; ) ในประเทศญี่ปุ่น และปรากฏตัวครั้งแรกในประเทศไทย ในนิตยสาร C-KID เล่ม 44 ปีพ.ศ. 2540 ซึ่งจัดพิมพ์โดยสำนักพิมพ์สยามอินเตอร์คอมิกส์ เขาเป็นผู้ซึ่งเคยเอาชนะมาจิมะ เร ผู้ใช้วิชายิวยิตสูแห่งสำนักยินไนซึ่งเป็นตัวเอกของเรื่องมาแล้วครั้งหนึ่ง กล่าวกันว่า ผู้เขียนได้นำนามสกุลของนักมวยไทยที่มีชื่อว่า แสนศักดิ์ เมืองสุรินทร์ มาใช้เป็นนามสกุลให้กับครุฑ และชื่อของครุฑ มาจากวิหคศักดิ์สิทธิ์ในเทพนิยายของฮินดูประวัติตามท้องเรื่อง ประวัติตามท้องเรื่อง. ครุฑปรากฏตัวขึ้นครั้งแรกในการแข่งขันรายการ GIGA แบทเทิล ซึ่งเป็นการต่อสู้โดยไม่จำกัดศิลปะการต่อสู้ ที่จัดโดย "เดวิด ชาน" ครุฑไปป่วนเวทีการแข่งขันคิกบ็อกซิ่งที่โกรากุเอ็งฮอลล์ และล้มนักมวยคิกบ็อกซิ่งไปสองราย ส่งผลให้มาจิมะ เร ไม่พอใจจึงเข้ามาต่อสู้กัน เรได้โดนท่าไม้ตายของครุฑจนสลบไป จากนั้นทั้งสองก็มาพบกันอีกที่ฟุกุโอกะโดม ซึ่งเป็นสนามเบสบอลที่มีหลังคาเปิดได้แห่งแรกของญี่ปุ่น โดยตั้งอยู่ที่บริเวณอ่าวฮากาตะ ของคิวชิว สนามแห่งนี้ถือได้ว่าดัดแปลงมาจากโคลอสเซียมอันเป็นสนามแข่งขันสมัยโรมันเรืองอำนาจ ทั้งคู่ต่อสู้กันอย่างดุเดือด ในท้ายที่สุด แม้ว่าครุฑจะเป็นฝ่ายพ่ายให้กับเร แต่เรก็ชนะครุฑด้วยความยากลำบาก ในภายหลังครุฑได้ปรากฏตัวอีกครั้งในช่วงสุดท้ายของภาคแรกพร้อมกับคิมมุนเซ กับคิมซังอู ซึ่งเป็นสองพี่น้องนักเทควันโด้จากเกาหลี โดยทั้งสามได้ช่วยเรต่อสู้กับศัตรูจนได้รับชัยชนะในที่สุดลักษณะตัวละคร ลักษณะตัวละคร. ครุฑ เมืองสุรินทร์ เป็นนักมวยไทยที่มีรอยสักรูป "ปีกนก" อยู่ที่กลางหลัง ซึ่งเป็นสัญลักษณ์ที่สื่อถึงตัวละคร ครุฑ ในเทพนิยายที่มีปีกเช่นเดียวกัน ซึ่งเป็นรอยสักที่ผู้ฝึกสอนซึ่งมีชื่อว่า มนต์สวรรค์ สักให้ทุกครั้งสำหรับการสักขนทีละหนึ่งอันสำหรับชัยชนะแต่ละครั้ง และเมื่อรอยสักรูปปีกนกปรากฏที่กลางหลังอย่างสมบูรณ์ก็จะถือว่าครุฑเป็นผู้มีอิสรเสรี เขาเริ่มการแข่งขันมวยไทยครั้งแรกในสนามมวยเวทีลุมพินีตั้งแต่อายุ 13 ปี ซึ่งปกติแล้วกำหนดไว้สำหรับผู้ที่มีอายุตั้งแต่ 16 ปีขึ้นไปจึงจะมีสิทธิ์แข่งได้ แต่เนื่องด้วยร่างกายที่ใหญ่โตของเขาจึงสามารถเข้าร่วมแข่งขันกับนักมวยรายอื่นได้ ครุฑเป็นนักมวยไทยที่แลดูเป็นมิตรกับคนรอบกาย แต่แทบไม่มีใครรู้มาก่อนเลยว่ารอยยิ้มที่เป็นมิตรของครุฑนั้นมีที่มาอันน่าขมขื่น</doc>
