<doc id="517987" url="https://th.wikipedia.org/wiki?curid=517987" title="โง ดิ่ญ เสี่ยม">โง ดิ่ญ เสี่ยม โง ดิ่ญ เสี่ยม (; ในอดีตนิยมทับศัพท์ว่า โง ดินห์ เดียม) เป็นประธานาธิบดีคนแรกของเวียดนามใต้ตั้งแต่วันที่ 26 ตุลาคม พ.ศ. 2498 จนกระทั่งถูกสังหารเมื่อ 2 พฤศจิกายน พ.ศ. 2506ประวัติ ประวัติ. เสี่ยมเกิดเมื่อ 3 มกราคม พ.ศ. 2444 ที่จังหวัดกว๋างบิ่ญ ในประเทศเวียดนามสมัยราชวงศ์เหงียน ซึ่งเป็นรัฐในอารักขาของจักรวรรดิฝรั่งเศส ครอบครัวของเขานับถือศาสนาคริสต์นิกายโรมันคาทอลิกและเป็นข้าราชการ เสี่ยมจบการศึกษาทางด้านกฎหมายจากมหาวิทยาลัยฮานอย จากนั้นเข้ารับราชการจนสมเด็จพระจักรพรรดิบ๋าว ดั่ย ตั้งให้เป็นรัฐมนตรีว่าการกระทรวงมหาดไทยเมื่อ พ.ศ. 2476 แต่ต่อมาได้ลาออกเพื่อประท้วงจักรวรรดิฝรั่งเศส โดยออกจากราชการและไปช่วยงานโบสถ์คาทอลิก เขามีแนวคิดชาตินิยมและต่อต้านคอมมิวนิสต์อย่างรุนแรง เพราะพี่ชายของเขาคือโง ดิ่ญ โคย ผู้ว่าราชการจังหวัดกว๋างหงายที่ถูกฝ่ายคอมมิวนิสต์สังหาร หลังสงคราม เขาปฏิเสธการเข้าร่วมรัฐบาลของจักรพรรดิบ๋าว ดั่ย เขาได้เดินทางไปยังประเทศต่าง ๆ ใน พ.ศ. 2493 และได้รับการต้อนรับจากชาวคาทอลิก และสุดท้ายได้เดินทางไปยังฝรั่งเศสใน พ.ศ. 2496 ในปีถัดมา เขาได้รับเชิญจากรัฐบาลของสมเด็จพระจักรพรรดิบ๋าว ดั่ย ให้เป็นนายกรัฐมนตรี เสี่ยมสร้างฐานะทางการเมืองด้วยการสนับสนุนของสหรัฐอเมริกา เขาได้ปราบปรามองค์กรอาชญากรรมบิ่ญเซวียนและนิกายทางศาสนาสองนิกายในเวียดนามใต้ ก่อนจะจัดให้มีการลงประชามติใน พ.ศ. 2498 ซึ่งส่งผลให้สมเด็จพระจักรพรรดิบ๋าว ดั่ย ถูกปลดออกจากประมุขรัฐ และเขาได้เป็นประธานาธิบดีคนแรก แต่เนื่องจากเขาตกอยู่ใต้อิทธิพลของน้องชายที่เป็นรัฐมนตรีว่าการกระทรวงมหาดไทยและเข้มงวดกับผู้ที่ไม่ใช่คาทอลิก ทำให้กลุ่มคอมมิวนิสต์ฟื้นตัวขึ้น ชาวพุทธออกมาประท้วงอย่างต่อเนื่อง พระภิกษุหลายรูปเผาตัวตายประท้วง ในที่สุด สหรัฐหันไปสนับสนุนการรัฐประหารโดยทหารบกเมื่อ 1 พฤศจิกายน พ.ศ. 2506 ทำให้เสี่ยมถูกจับพร้อมกับน้องชายของเขา และถูกประหารชีวิตในที่สุด</doc>
