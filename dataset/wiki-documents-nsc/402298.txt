<doc id="402298" url="https://th.wikipedia.org/wiki?curid=402298" title="เจ้าหญิงอิซาเบลลาแห่งเดนมาร์ก">เจ้าหญิงอิซาเบลลาแห่งเดนมาร์ก เจ้าหญิงอิซาเบลลา เฮนเรียตตา อิงกริด มาร์เกรเธอแห่งเดนมาร์ก, เคาน์เตสแห่งมงเปอซา (21 เมษายน พ.ศ. 2550) พระธิดาพระองค์แรกในเจ้าชายเฟรเดอริก มกุฎราชกุมารแห่งเดนมาร์ก กับเจ้าหญิงแมรี มกุฎราชกุมารีแห่งเดนมาร์ก เป็นพระราชนัดดาองค์ที่สี่ และเป็นพระราชนัดดาหญิงพระองค์แรกในสมเด็จพระราชินีนาถมาร์เกรเธอที่ 2 แห่งเดนมาร์ก ทั้งยังเป็นพระภาคิไนยในสมเด็จพระราชินีอันเนอ-มารีแห่งกรีซ ทรงมีสิทธิในการสืบราชบัลลังก์ลำดับที่สามต่อจากพระบิดาและพระเชษฐา คือ เจ้าชายคริสเตียน จนเมื่อพิธีบัพติศมา ได้มีการขนานพระนามโดยพระชนกชนนี และสื่อของเดนมาร์กว่า "Lillepigen" ซึ่งมีความหมายว่า เด็กหญิงตัวน้อยอันเป็นที่รักไคร่พระประวัติ พระประวัติ. เจ้าหญิงอิซาเบลลา ประสูติเมื่อวันที่ 21 เมษายน พ.ศ. 2550 ณ โรงพยาบาลมหาวิทยาลัยโคเปนเฮเกน กรุงโคเปนเฮเกน ประเทศเดนมาร์ก เมื่อเวลา 16.02 นาฬิกา เป็นพระบุตรองค์ที่สอง และเป็นพระธิดาองค์แรกในเจ้าชายเฟรเดอริก มกุฎราชกุมารแห่งเดนมาร์ก กับเจ้าหญิงแมรี มกุฎราชกุมารีแห่งเดนมาร์ก เมื่อแรกประสูติทรงมีน้ำหนัก 3.35 กิโลกรัม (7.4 ปอนด์) มีความยาวของพระวรกาย 50 เซนติเมตร (19.6 นิ้ว) ต่อมาในช่วงเที่ยงของวันที่ 22 เมษายน ได้มีการยิงสลุตสดุดีที่ฐานทัพเรือโคเปนเฮเกน และปราสาทครอนบอร์กที่ซีแลนด์เหนือ ทรงมีพ่อทูนหัวและแม่ทูนหัวคือ สมเด็จพระราชินีมาตีลด์แห่งเบลเยียม, เจ้าหญิงอเล็กเซียแห่งกรีซและเดนมาร์ก, นาดีน จอห์นสัน, คริสเตียน บุชวัลด์, ปีเตอร์ เฮียร์ริง และมารี หลุยส์ สคีล วันที่ 1 กรกฎาคม พ.ศ. 2550 ได้มีพระราชพิธีบัพติศมา ณ โบสถ์น้อยภายในพระราชวังเฟรเดินบอร์ก พระองค์สวมฉลองพระองค์เดียวกับพระเชษฐาที่เคยทำพิธีดังกล่าวเมื่อปีที่แล้ว และการสวมฉลองพระองค์ดังกล่าวเป็นพระราชประเพณีของราชวงศ์กลึคสบวร์กสายหลักปฏิบัติมาตั้งแต่ในรัชกาลของสมเด็จพระราชาธิบดีคริสเตียนที่ 10 แห่งเดนมาร์ก ซึ่งพระนามของพระองค์ที่ได้รับการขนานพระนามคือ อิซาเบลลา เฮนเรียตตา อิงกริด มาร์เกรเธอ เจ้าหญิงพร้อมด้วยพระชนกและพระชนนี ได้เสด็จไปยังนิวยอร์ก เพื่อสนับสนุนและส่งเสริมเดนมาร์กในนิทรรศการ "Creative Nation" เมื่อวันที่ 17-21 กันยายน พ.ศ. 2550 จากการริเริ่มของโฆษกหญิง ลิส เฟรเดอริกเซน เพราะมกุฎราชกุมารีทรงเลี้ยงพระบุตรด้วยน้ำนมของพระองค์เอง วันที่ 20 ธันวาคมปีเดียวกันนั้นเอง สติก เมอลเลอร์ รัฐมนตรีว่าการกระทรวงการต่างประเทศของเดนมาร์ก ได้ลงนามและลงลายมือชื่อลงในเอกสารอย่างเป็นทางการในการเพิ่มพระนามของเจ้าหญิงอิซาเบลลา เป็นรัชทายาทในการสืบราชบัลลังก์ ซึ่งรวมไปถึงข้อมูลปลีกย่อยต่างๆ ได้ถูกบันทึกตามกฎมนเทียรบาล ปี พ.ศ. 2342พระอิสริยยศพระอิสริยยศ. - เฮอร์รอยัลไฮนิส เจ้าหญิงอิซาเบลลาแห่งเดนมาร์ก (21 เมษายน พ.ศ. 2550 - 29 เมษายน พ.ศ. 2551) - เฮอร์รอยัลไฮนิส เจ้าหญิงอิซาเบลลาแห่งเดนมาร์ก, เคาน์เตสแห่งมงเปอซา (29 เมษายน พ.ศ. 2551 - ปัจจุบัน)พงศาวลี</doc>
