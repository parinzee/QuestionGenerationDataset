<doc id="444019" url="https://th.wikipedia.org/wiki?curid=444019" title="สตาดเดอฟร็องส์">สตาดเดอฟร็องส์ สตาดเดอฟร็องส์ () เป็นสนามกีฬาแห่งชาติของฝรั่งเศส ตั้งอยู่ในย่านแซ็งเดอนี ตอนเหนือของกรุงปารีส ทำให้เป็นสนามกีฬาที่ใหญ่เป็นอันดับ 8 ของยุโรป โดยใช้เป็นสนามเหย้าในการแข่งขันระหว่างประเทศทั้งของฟุตบอลทีมชาติฝรั่งเศสและรักบี้ทีมชาติฝรั่งเศส สนามกีฬาแห่งนี้เป็นสนามกีฬาประเภทที่ 4 จัดโดยยูฟ่า สนามแห่งนี้ใช้จัดการแข่งขันฟุตบอลโลก 1998 ที่ฝรั่งเศสเป็นเจ้าภาพ และในนัดรองชิงชนะเลิศ ฝรั่งเศสเป็นฝ่ายเอาชนะบราซิล ไปได้ 3–0 อย่างเหนือความคาดหมาย ได้แชมป์โลกไปครองเป็นสมัยแรกในที่สุด สตาดเดอฟร็องส์ เปิดใช้ในวันที่ 28 มกราคม ค.ศ. 1998 ก่อนหน้าที่ฟุตบอลโลก 1998 จะเริ่มขึ้นไม่นาน ใช้เวลาสร้างประมาณ 3 ปี โดยมีความจุเต็มที่ 81,338 คน ในฟุตบอลชิงแชมป์แห่งชาติยุโรป 2016 ซึ่งฝรั่งเศสเป็นเจ้าภาพ สตาดเดอฟร็องส์ก็ใช้เป็นสนามจัดการแข่งขันนัดเปิดสนามระหว่างฝรั่งเศสและโรมาเนีย ซึ่งเป็นการแข่งขันในรอบแรกกลุ่มเอ และนัดชิงชนะเลิศอีกด้วย นอกจากฟุตบอลแล้ว สตลาดเดอฟร็องส์ยังใช้สนามจัดแข่งขันรักบี้ชิงแชมป์โลก 1999, กรีฑาชิงแชมป์โลก 2003 และรักบี้ชิงแชมป์โลก 2007 และใช้เป็นสถานที่จัดคอนเสิร์ตของนักร้องชื่อดังระดับโลกหลายคน เช่น จัสติน ทิมเบอร์เลก, เลดี้กาก้า, มาดอนน่า หรือริฮันน่า ในเหตุการณ์วินาศกรรมกรุงปารีสเมื่อวันที่ 13 พฤศจิกายน ค.ศ. 2015 ก็มีเหตุระเบิดเกิดขึ้นใกล้ ๆ กับสตาดเดอฟรองส์ โดยขณะนั้นใช้จัดแข่งขันนัดกระชับมิตรระหว่างฝรั่งเศสกับเยอรมนี มีผู้ชมประมาณ 70,000 คน ในนาทีที่ 17 ก็เกิดระเบิดได้ยินชัดถึงในสนามถึง 2 ครั้ง แต่การแข่งขันก็ยังไม่ยุติลง โดยที่ประธานาธิบดีฟร็องซัว ออล็องด์ ก็ได้นั่งชมการแข่งขันอยู่ด้วย เมื่อได้ทราบเหตุก็ได้ลุกออกจากสนามทันทีโดยมีเจ้าหน้าที่คอยอารักขา แต่การแข่งขันยังคงดำเนินต่อไปจนจบ เมื่อจบการแข่งขัน โฆษกสนามได้ประกาศให้ผู้ชมทราบเหตุการณ์และให้ทยอยออกจากสนามทางประตูฝั่งตะวันตกโดยไม่แตกตื่นและเป็นไปด้วยความเป็นระเบียบ โดยสตาดเดอฟรองส์เชื่อว่าเป็นเป้าหมายหนึ่งที่ผู้ก่อการร้ายเล็งไว้ให้เกิดเหตุโกลาหลจลาจลถึงขั้นเหยียบกันตาย</doc>
