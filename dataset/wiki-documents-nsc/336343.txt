<doc id="336343" url="https://th.wikipedia.org/wiki?curid=336343" title="เดอะเวลล์-เทมเพิร์ดคลาเวียร์">เดอะเวลล์-เทมเพิร์ดคลาเวียร์ เดอะเวลล์-เทมเพิร์ดคลาเวียร์ (; ), BWV 846–893 เป็นหนังสือรวมผลงานประพันธ์สำหรับบรรเลงเดี่ยวด้วยเครื่องลิ่มนิ้วของโยฮันน์ เซบาสเตียน บาค ประกอบด้วยเพรลูดและฟิวก์ใน 24 บันไดเสียงหลักทั้งไมเนอร์และเมเจอร์ บาคได้ระบุไว้ในหนังสือฉบับเผยแพร่ครั้งแรกเมื่อปี ค.ศ. 1722 ว่าหนังสือเล่มนี้ใช้ "เพื่อประโยชน์สำหรับผู้ที่ต้องการศึกษา แต่ก็สามารถใช้เพื่อความบันเทิงของผู้ที่มีประสบการณ์ในการเล่น" ต่อมาในปี ค.ศ. 1742 บาคได้เผยแพร่หนังสือเล่มที่สอง ซึ่งตั้งชื่อไว้สั้น ๆ ว่า "ยี่สิบสี่เพรลูดและฟิวก์" แต่ในปัจจุบันนิยมเรียกชื่อหนังสือทั้งสองเล่มรวมกันว่า "The Well-Tempered Clavier" เล่ม 1 และ เล่ม 2 หนังสือเล่มแรกเผยแพร่ในปี ค.ศ. 1722 ขณะบาคอาศัยอยู่ที่เมืองโคเทน รัฐซัคเซิน-อันฮัลท์ เล่มที่สองเผยแพร่ในยี่สิบปีต่อมา ในปี ค.ศ. 1742 ขณะบาคอาศัยอยู่ที่เมืองไลพ์ซิจ ต้นฉบับเผยแพร่ครั้งแรกในลักษณะการลอกด้วยลายมือ ส่วนฉบับตีพิมพ์ด้วยแท่นพิมพ์ ออกจำหน่ายครั้งแรกในปี ค.ศ. 1801 โดยผู้จัดพิมพ์สามรายพร้อมกันที่เมืองบอนน์ ไลพ์ซิจ และซูริก ถึงแม้ว่าผลงานของบาคจะเสื่อมความนิยมลงหลังการเสียชีวิตของเขา ต่อเนื่องมาจนถึงต้นยุคคลาสสิก แต่ต่อมากลับมีอิทธิพลเป็นอย่างสูงต่องานประพันธ์ในช่วงทศวรรษ 1770 ของไฮเดินและโมซาร์ท ซึ่งศึกษาผลงานของบาคอย่างจริงจัง ในหนังสือแต่ละเล่ม ประกอบด้วยงานประพันธ์ 24 คู่ (เพรลูดและฟิวก์) รวม 48 ชิ้น เรียงลำดับจาก ซี เมเจอร์, ซี ไมเนอร์, ซี-ชาร์ป เมเจอร์, ซี-ชาร์ป ไมเนอร์ ตามลำดับไปเรื่อย ๆ จนสิ้นสุดที่ บี ไมเนอร์ ฟิวก์ รวมทั้งสองเล่มประกอบด้วยผลงานดนตรี 96 ชิ้น ในขณะที่บาคตีพิมพ์หนังสือเล่มนี้ คลาเวียร์ ซึ่งเป็นเครื่องดนตรีสำหรับเล่นผลงานเหล่านี้ หมายถึงฮาร์ปซิคอร์ด, แคลฟวิคอร์ด และรวมไปถึงออร์แกน แต่ในปัจจุบัน ผลงานเหล่านี้นิยมนำมาบรรเลงด้วยเปียโนและฮาร์ปซิคอร์ดมีเดีย</doc>
