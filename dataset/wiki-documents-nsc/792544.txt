<doc id="792544" url="https://th.wikipedia.org/wiki?curid=792544" title="วันแดนซ์">วันแดนซ์ "วันแดนซ์" เป็นเพลงของแร็ปเปอร์ชาวแคนาดา เดรก จากสตูดิโออัลบั้มที่สี่ วิวส์ (2016) เพลงมีศิลปินรับเชิญคือ วิซคิด นักดนตรีแนวแอโฟรบีตชาวไนจีเรีย และไคลา นักร้องชาวบริติช ซิงเกิลได้ใส่ตัวอย่างเพลง "ดูยูไมนด์" ปี ค.ศ. 2008 ของเครซีคัสซินส์และไคลาด้วย "วันแดนซ์" ผลิตโดยไนน์ทีน85 ดีเจ มาฟอริกา 40 วิซคิด และซาซ์ และเขียนโดยเดรก ไนน์ทีน85 โนอาห์ "40" เชบิบ วิซคิด แอร์รอล รีด และลู้ก รีด เพลงออกจำหน่ายทางดิจิทัลดาวน์โหลดในวันที่ 5 เมษายน ค.ศ. 2016 และเข้าคลื่นวิทยุในสหรัฐอเมริกาในวันที่ 12 เมษายน ค.ศ. 2016 "วันแดนซ์" ออกจำหน่ายไม่นานหลังประกาศวันวางจำหน่ายอัลบั้มวิวส์ พร้อมกับเพลง "ป็อปสไตล์" เพลง "วันแดนซ์" ขึ้นอันดับหนึ่งในสหรัฐอเมริกาและแคนาดา กลายเป็นซิงเกิลอันดับหนึ่งเพลงแรกของเดรกในฐานะนักร้องนำ "วันแดนซ์" ขึ้นอันดับหนึ่งในประเทศออสเตรเลีย แคนาดา ฝรั่งเศส เยอรมนี ไอร์แลนด์ เนเธอร์แลนด์ นิวซีแลนด์ สวิตเซอร์แลนด์ สหราชอาณาจักร และสหรัฐอเมริกา กลายเป็นซิงเกิลอันดับหนึ่งซิงเกิลแรกของเดรกในฐานะนักร้องนำทั้งสิบประเทศ เพลงขึ้นอันดับหนึ่งในชาร์ตเพลงแห่งสหราชอาณาจักรนาน 15 สัปดาห์ นานเป็นอันดับที่สองร่วมกับเพลง "เลิฟอิสออลอะราวด์" ของวงเวตเวตเวต ในวันที่ 7 กันยายน ค.ศ. 2016 นิตยสารบิลบอร์ดให้เพลง "วันแดนซ์" เป็นเพลงของฤดูร้อนปี ค.ศ. 2016 นับถึงเดือนกันยายน ค.ศ. 2016 เพลงขายได้ 1.8 ล้านซิงเกิลในสหรัฐอเมริกา ในวันที่ 15 ตุลาคม ค.ศ. 2016 "" เป็นเพลงที่ถูกเปิดมากที่สุดในบริการสื่อแบบส่งต่อเนื่อง สปอติฟาย ด้วยจำนวนสตรีม 950 ล้านครั้ง มากกว่าสถิติที่ทำไว้โดยเพลง "ลีนออน" ของเมเจอร์เลเซอร์ และดีเจสเนก</doc>
