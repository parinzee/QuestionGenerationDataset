<doc id="3651" url="https://th.wikipedia.org/wiki?curid=3651" title="รถไฟฟ้ามหานคร สายเฉลิมรัชมงคล">รถไฟฟ้ามหานคร สายเฉลิมรัชมงคล  รถไฟฟ้ามหานคร สายเฉลิมรัชมงคล (พุทธมณฑลสาย 4-หลักสอง-หัวลำโพง-บางซื่อ-เตาปูน-ท่าพระ) (Metropolitan Rapid Transit Chaloem Ratchamongkhon Line, MRT Blue Line) หรือ รถไฟฟ้ามหานคร สายสีน้ำเงิน ซึ่งเรียกตามสีที่กำหนดในแผนแม่บท โครงการระบบขนส่งมวลชนทางราง ใน กรุงเทพมหานครและปริมณฑล ประชาชนนิยมเรียกว่า "รถไฟฟ้าใต้ดิน" เนื่องมาจากช่วงเริ่มแรกให้บริการรถไฟฟ้าเส้นนี้ เส้นทางเป็นระบบใต้ดินแห่งแรกของประเทศไทย ดำเนินการโดย บริษัท ทางด่วนและรถไฟฟ้ากรุงเทพ จำกัด (มหาชน) (BEM) โดยได้รับสัมปทานจาก การรถไฟฟ้าขนส่งมวลชนแห่งประเทศไทย (รฟม. หรือ MRTA) เริ่มก่อสร้างในปี พ.ศ. 2542 และหลังจากที่เกิดความล่าช้าขึ้นหลายครั้ง ในที่สุดได้เปิดให้สาธารณชนทดลองใช้งานในวงจำกัดเมื่อวันที่ 13 เมษายน พ.ศ. 2547 และมีพิธีเปิดอย่างเป็นทางการในวันที่ 3 กรกฎาคม ปีเดียวกัน ปัจจุบันมีระยะทางรวมราว 21.2 กิโลเมตร เส้นทางเริ่มต้นจาก สถานีหัวลำโพง ถึงสถานีเตาปูน มีทั้งสิ้น 19 สถานี สามารถเชื่อมต่อกับรถไฟฟ้าบีทีเอสได้ที่สถานีสีลม, สถานีสุขุมวิท และสถานีสวนจตุจักร เชื่อมต่อกับรถไฟฟ้ามหานคร สายฉลองรัชธรรม ที่สถานีเตาปูน และเชื่อมต่อกับรถไฟฟ้าเชื่อมท่าอากาศยานสุวรรณภูมิ ที่สถานีเพชรบุรี สำหรับนาม "เฉลิมรัชมงคล" เป็นชื่อที่ พระบาทสมเด็จพระปรมินทรมหาภูมิพลอดุลยเดช ทรงพระกรุณาโปรดเกล้าฯ พระราชทานเพื่อเป็นชื่ออย่างเป็นทางการของโครงการรถไฟฟ้ามหานคร ระยะแรก สายหัวลำโพง-ศูนย์การประชุมแห่งชาติสิริกิติ์-บางซื่อ มีความหมายว่า "งานเฉลิมความเป็นมงคลแห่งความเป็นพระราชา" ปัจจุบัน เส้นทางสายสีน้ำเงินมีโครงการก่อสร้างส่วนต่อขยายทั้งเส้นทางใต้ดินและยกระดับ จากปลายทางด้านทิศเหนือ สถานีเตาปูน ไปยังถนนจรัญสนิทวงศ์ และแยกท่าพระ และจากปลายทางด้านทิศใต้ สถานีหัวลำโพง ไปยังท่าพระและบางแค ซึ่งทั้ง 2 เส้นทางจะเชื่อมต่อกันที่ สถานีท่าพระ ก่อให้เกิดเป็นเส้นทางรถไฟฟ้าวงแหวน โดยโครงการได้มีการเปิดให้บริการอย่างเป็นทางการในช่วงบางซื่อ-เตาปูน เมื่อวันที่ 11 สิงหาคม พ.ศ. 2560 และจะเปิดบริการต่อไปในช่วงหัวลำโพง-หลักสอง ในเดือนกันยายน พ.ศ. 2562 และช่วงเตาปูน-ท่าพระ ในช่วงต้นปี พ.ศ. 2563 ตามลำดับภาพรวม ภาพรวม. รถไฟฟ้ามหานคร สายเฉลิมรัชมงคล เป็นระบบรถไฟฟ้าที่มีโครงสร้างทั้งทางยกระดับเหนือพื้นดินและเป็นอุโมงค์ใต้ดินเป็นสายแรกของประเทศไทย ดำเนินการโดย บริษัท ทางด่วนและรถไฟฟ้ากรุงเทพ จำกัด (มหาชน) หรือ บริษัท รถไฟฟ้ากรุงเทพ จำกัด (มหาชน) ในอดิต ซึ่งเป็นบริษัทลูกของ บริษัท ช.การช่าง จำกัด (มหาชน) ที่ได้รับสัมปทานโครงการในการร่วมทุนและดำเนินการเชิงพาณิชย์ หรือ PPP-Net Cost ภายในกรอบระยะเวลา 27 ปี จากการรถไฟฟ้าขนส่งมวลชนแห่งประเทศไทย มีแนวเส้นทางเป็นแนววงกลมภายในพื้นที่เขตกรุงเทพมหานครชั้นใน เริ่มต้นเส้นทางจากบริเวณหน้าห้างเดอะมอลล์บางแค ตามแนวถนนเพชรเกษม วิ่งผ่านแยกท่าพระ แล้วลดระดับลงเป็นเส้นทางใต้ดิน ลอดแม่น้ำเจ้าพระยาเข้าสู่ฝั่งพระนครภายในอาณาบริเวณเกาะรัตนโกสินทร์เข้าสู่พื้นที่ใจกลางกรุงเทพมหานคร ผ่านสถานที่สำคัญหลายแห่ง อาทิ สถานีรถไฟกรุงเทพ (หัวลำโพง), จุฬาลงกรณ์มหาวิทยาลัย, สวนลุมพินี, ศูนย์การประชุมแห่งชาติสิริกิติ์, ศูนย์วัฒนธรรมแห่งประเทศไทย, สวนจตุจักร และศูนย์คมนาคมกลางบางซื่อ แนวเส้นทางจะยกระดับกลับเป็นเส้นทางลอยฟ้าข้ามแม่น้ำเจ้าพระยากลับสู่ฝั่งธนบุรี และกลับมาสิ้นสุดเส้นทางทั้งหมดที่แยกท่าพระ รวมระยะทางประมาณ 47.8 กิโลเมตร เป็นเส้นทางที่เน้นการขนส่งผู้โดยสารระหว่างสายด้วยการเดินรถเป็นวงกลมรอบๆ กรุงเทพมหานครชั้นในพื้นที่เส้นทางผ่านพื้นที่เส้นทางผ่าน. - จังหวัดสมุทรสาคร- อำเภอกระทุ่มแบน (เขตเทศบาลนครอ้อมน้อย) - กรุงเทพมหานคร- เขตหนองแขม - เขตบางแค - เขตภาษีเจริญ - เขตบางกอกใหญ่ - เขตพระนคร - เขตสัมพันธวงศ์ - เขตปทุมวัน - เขตบางรัก - เขตสาทร - เขตคลองเตย - เขตวัฒนา - เขตราชเทวี - เขตห้วยขวาง - เขตดินแดง - เขตจตุจักร - เขตบางซื่อ - เขตบางพลัด - เขตบางกอกน้อยแนวเส้นทาง แนวเส้นทาง. แนวเส้นทางส่วนใหญ่เป็นเส้นทางใต้ดิน มีจุดเริ่มต้นจากสถานีหัวลำโพง ที่บริเวณถนนพระรามที่ 4 ด้านหน้าสถานีรถไฟกรุงเทพ มุ่งหน้าไปทางทิศตะวันออกเฉียงใต้ ผ่านจุดตัดรถไฟฟ้าบีทีเอส สายสีลม ที่สถานีสีลม จนถึงบริเวณย่านบ่อนไก่ - ตลาดคลองเตย แนวเส้นทางจะเลี้ยวซ้ายมุ่งหน้าไปทางเหนือตามแนวถนนรัชดาภิเษก ผ่านจุดตัดรถไฟฟ้าบีทีเอส สายสุขุมวิท ที่สถานีสุขุมวิท และผ่านจุดตัดรถไฟฟ้าเชื่อมท่าอากาศยานสุวรรณภูมิ และทางรถไฟสายตะวันออก ที่สถานีเพชรบุรี เชื่อมต่อกับแนวเส้นทาง รถไฟฟ้ามหานคร สายสีส้ม ที่สถานีศูนย์วัฒนธรรมแห่งประเทศไทย มุ่งหน้าไปทางทิศเหนือจนถึงบริเวณสี่แยกรัชดา-ลาดพร้าว แนวเส้นทางจะเลี้ยวขวาเข้าถนนลาดพร้าว มุ่งหน้าไปทางทิศตะวันตกเฉียงเหนือเข้าถนนพหลโยธิน ลอดใต้ถนนวิภาวดีรังสิต ผ่านจุดตัดรถไฟฟ้าบีทีเอส สายสุขุมวิท ที่สถานีหมอชิต เลี้ยวขวาเข้าสู่ศูนย์คมนาคมกลางบางซื่อ และยกระดับกลับไปเชื่อมต่อกับรถไฟฟ้ามหานคร สายฉลองรัชธรรม ที่จุดเชื่อมต่อสถานีเตาปูนอันเป็นจุดสิ้นสุดเส้นทาง รวมระยะทาง 21 กิโลเมตร ในปี พ.ศ. 2562 แนวเส้นทางจะขยายต่อจากจุดเริ่มต้นบริเวณสถานีหัวลำโพง ไปตามแนวถนนเจริญกรุง เข้าสู่อาณาบริเวณเกาะรัตนโกสินทร์ก่อนลอดใต้แม่น้ำเจ้าพระยาเข้าสู่พื้นที่ฝั่งธนบุรี และยกระดับกลับไปสิ้นสุดเส้นทางที่จุดตัดถนนกาญจนาภิเษก บริเวณหน้าห้างสรรพสินค้าเดอะมอลล์ สาขาบางแค รวมระยะทางในช่วงที่สาม 13.8 กิโลเมตร และในปี พ.ศ. 2563 แนวเส้นทางจะขยายต่อจากจุดเริ่มต้นบริเวณสถานีเตาปูน ยกระดับข้ามแม่น้ำเจ้าพระยาเข้าสู่พื้นที่ฝั่งธนบุรี มาสิ้นสุดเส้นทางที่แยกท่าพระ รวมระยะทางในช่วงที่สี่ 13 กิโลเมตร ซึ่งจะก่อให้เกิดเป็นแนวเส้นทางวงแหวนในที่สุดรายชื่อสถานีการเชื่อมต่อรถไฟฟ้ามหานคร การเชื่อมต่อ. รถไฟฟ้ามหานคร. ผู้โดยสารสามารถเปลี่ยนเส้นทางไปยังเส้นทางอื่นๆ ในระบบรถไฟฟ้ามหานครได้ที่สถานีดังต่อไปนี้- สถานีสามยอด : รถไฟฟ้ามหานคร สายฉลองรัชธรรม - สถานีศูนย์วัฒนธรรมแห่งประเทศไทย : รถไฟฟ้ามหานคร สายสีส้ม - สถานีลาดพร้าว : รถไฟฟ้าสายสีเหลือง - สถานีเตาปูน : รถไฟฟ้ามหานคร สายฉลองรัชธรรม - สถานีบางขุนนนท์ : รถไฟฟ้ามหานคร สายสีส้มรถไฟฟ้าบีทีเอส รถไฟฟ้าบีทีเอส. ผู้โดยสารสามารถเปลี่ยนเส้นทางไปยังรถไฟฟ้าบีทีเอส ได้ที่สถานีดังต่อไปนี้- สถานีบางหว้า เชื่อมต่อโดยตรงกับสถานีบางหว้าของรถไฟฟ้าบีทีเอส สายสีลม - สถานีสีลม เชื่อมต่อกับสถานีศาลาแดง ของรถไฟฟ้าบีทีเอส สายสีลม ด้วยสะพานเชื่อม - สถานีสุขุมวิท เชื่อมต่อโดยตรงกับสถานีอโศก ของรถไฟฟ้าบีทีเอส สายสุขุมวิท - สถานีพหลโยธิน เชื่อมต่อกับสถานีห้าแยกลาดพร้าว ของรถไฟฟ้าบีทีเอส สายสุขุมวิท ส่วนต่อขยาย ช่วงหมอชิต-สะพานใหม่-คูคต ด้วยสะพานเชื่อม - สถานีสวนจตุจักร เชื่อมต่อโดยตรงกับสถานีหมอชิต ของรถไฟฟ้าบีทีเอส สายสุขุมวิทรถไฟฟ้าชานเมืองและรถไฟฟ้าเชื่อมท่าอากาศยาน รถไฟฟ้าชานเมืองและรถไฟฟ้าเชื่อมท่าอากาศยาน. ผู้โดยสารสามารถเปลี่ยนเส้นทางไปยังรถไฟฟ้าชานเมืองหรือรถไฟฟ้าเชื่อมท่าอากาศยานได้ที่สถานีดังต่อไปนี้- สถานีหัวลำโพง เชื่อมต่อโดยตรงกับสถานีหัวลำโพง ของรถไฟฟ้าชานเมืองสายสีแดงเข้ม ช่วงบางซื่อ-มหาชัย - สถานีเพชรบุรี เชื่อมต่อกับสถานีมักกะสัน ของรถไฟฟ้าชานเมืองสายสีแดงอ่อน ช่วงบางซื่อ-หัวหมาก และสถานีมักกะสัน ของรถไฟฟ้าเชื่อมท่าอากาศยานสุวรรณภูมิ ผ่านสะพานเชื่อม - สถานีบางซื่อ เชื่อมต่อโดยตรงกับระบบรถไฟฟ้าชานเมืองสายสีแดง ที่ชั้นใต้ดินของสถานีกลางบางซื่อ - สถานีสิรินธร เชื่อมต่อกับสถานีสิรินธร ของรถไฟฟ้าชานเมืองสายสีแดงอ่อน ช่วงบางบำหรุ-มักกะสัน - สถานีบางขุนนนท์ เชื่อมต่อกับสถานีบางขุนนนท์ ของรถไฟฟ้าชานเมืองสายสีแดงอ่อน ช่วงตลิ่งชัน-ศิริราชเส้นทางสายรองนอกระบบรถไฟฟ้ามหานคร เส้นทางสายรองนอกระบบรถไฟฟ้ามหานคร. ผู้โดยสารสามารถเปลี่ยนเส้นทางไปยังเส้นทางรถไฟฟ้าสายรองนอกเหนือจากที่กำหนดไว้ในระบบรถไฟฟ้ามหานครได้ที่สถานีดังต่อไปนี้- สถานีสามย่าน : สายจุฬาลงกรณ์มหาวิทยาลัย-สามย่าน-สยามสแควร์ - สถานีลุมพินี : รถไฟฟ้าสายสีเทาแผนที่แสดงการเชื่อมต่อกับระบบขนส่งมวลชนอื่นทางเดินเข้าอาคารข้างเคียง ทางเดินเข้าอาคารข้างเคียง. ในบางสถานี ผู้โดยสารสามารถเดินเข้าสู่อาคารข้างเคียงผ่านทางเชื่อมได้ดังนี้- สถานีหลักสอง : เดอะมอลล์ บางแค - สถานีภาษีเจริญ : ซีคอนบางแค - สถานีสามย่าน : จัตุรัสจามจุรี, สามย่านมิตรทาวน์ (โครงการ) - สถานีสีลม : ดุสิต เซ็นทรัล พาร์ค (โรงแรมดุสิตธานีเดิม) (โครงการ เปิดทั้งโครงการ พ.ศ. 2567) - สถานีลุมพินี : วัน แบงค็อก (โครงการ) - สถานีสุขุมวิท : อาคารอินเตอร์เชนจ์ 21 (ซิตี้แบงก์) (โครงการ) - สถานีเพชรบุรี : สิงห์คอมเพล็กซ์ (โครงการ) - สถานีพระราม 9 : เซ็นทรัลพลาซา แกรนด์ พระราม 9, จี ทาวเวอร์ แกรนด์ พระราม 9 - สถานีศูนย์วัฒนธรรมแห่งประเทศไทย : เอสพลานาด รัชดาภิเษก (โครงการ) - สถานีบางโพ : เกตเวย์ บางโพรายละเอียดปลีกย่อยรายละเอียดปลีกย่อย. - "โครงสร้างทางวิ่ง" : อุโมงค์คู่วางตามแนวราบ และตามแนวดิ่ง เส้นผ่าศูนย์กลางภายในอุโมงค์ 5.7 เมตร ความลึกของอุโมงค์ 15-25 เมตรจากระดับพื้นดิน ทางเดินฉุกเฉินกว้าง 0.6 เมตร สูง 2.0 เมตร มีจำนวนสถานีทั้งสิ้น 19 สถานี รูปแบบของชานชาลามีทั้งชานชาลาแบบกลาง และชานชาลาด้านข้าง ยาวประมาณ 150 เมตร กว้าง 22-23 เมตร (สถานีมาตรฐาน) มีประตูกันคนตก (Screen Door) - "ระบบราง" : รางคู่ขนาดมาตรฐานยุโรป (European Standard Gauge) กว้าง 1,435 มิลลิเมตร ใช้รางที่ 3 วางขนานกันไปกับรางวิ่งสำหรับจ่ายกระแสไฟฟ้าให้กับตัวรถ - "ระบบรถ" : ใช้รถรุ่น Modular Metro ของบริษัท ซีเมนส์ โดยเป็นรถไฟฟ้าขนาดใหญ่ (Heavy Rail) ขนาดกว้าง 3.2 เมตร ยาว 19.23 เมตร และสูงประมาณ 3.8 เมตร ใช้ล้อเหล็กวิ่งบนรางเหล็ก ตัวรถมีระบบปรับอากาศ สามารถจุผู้โดยสารได้ 320 คนต่อคัน จำนวนตู้โดยสาร 3-6 คันต่อขบวน ใช้ไฟฟ้ากระแสตรง 750 โวลต์ ป้อนระบบขับเคลื่อนรถ ใช้มอเตอร์ไฟฟ้ากระแสสลับขับเคลื่อนตัวรถ ควบคุมการเดินรถด้วยระบบอัตโนมัติจากศูนย์ควบคุม ความเร็วสูงสุด 80 กิโลเมตรต่อชั่วโมง มีจำนวนขบวนรถไฟฟ้าทั้งสิ้น 19 ขบวน และอยู่ในระหว่างการสั่งซื้อรถรุ่น Inspiro เพิ่มอีก 35 ขบวน โดยจัดส่ง 7 ขบวนแรกภายในปี พ.ศ. 2562 เพื่อเพิ่มความถี่ของระบบ และทั้งหมดภายใน พ.ศ. 2563 โดยรถรุ่นใหม่จะยังเป็นแบบสามตู่ต่อหนึ่งขบวน แต่เพิ่มความจุขบวนละ 100-200 คน - "ระบบเก็บค่าโดยสาร" : ใช้ระบบเก็บและตรวจตั๋วอัตโนมัติ และสามารถใช้ตั๋วร่วมกับระบบอื่นได้ค่าโดยสารเก็บตามระยะทาง อัตราค่าโดยสารแรกเข้า 14 บาท คิดเพิ่มกิโลเมตรละ 1-2 บาท สูงสุดไม่เกิน 42 บาท - "ความถี่ต่อขบวนรถในการให้บริการ" : ชั่วโมงเร่งด่วน 2-4 นาทีต่อขบวน ชั่วโมงปกติ 4-6 นาทีต่อขบวน - "ความเร็วเฉลี่ยในการให้บริการ" : ความเร็วในการเดินทางเฉลี่ย 35 กิโลเมตรต่อชั่วโมง - "อัตราการบรรทุกผู้โดยสาร" : ให้บริการได้มากกว่า 40,000 คนต่อชั่วโมงต่อทิศทางไป-กลับ - "เวลาเปิดและปิดในแต่ละสถานี" : เวลาเปิดเริ่มต้นที่ สถานีเตาปูน 06.00 น. สิ้นสุดที่สถานีหัวลำโพง 24.00 น. ดังนั้นเวลาเปิดและปิดแท้จริงจึงจำเป็นต้องบวกไปทุก 5 นาทีต่อหนึ่งสถานีและเวลาปิดให้ลบ 5 นาทีต่อ 1 สถานีเช่นเดียวกัน โดยเริ่มจากสถานีดังกล่าว กล่าวคือเวลาเปิดคำนวณบวกจาก สถานีเตาปูน เวลาปิดคำนวณลบจาก สถานีหัวลำโพง - "สิ่งอำนวยความสะดวก" : ลิฟท์, บันไดเลื่อน, ห้องน้ำ, ร้านค้าย่อย และสิ่งอำนวยความสะดวกสำหรับผู้พิการ - สถานีรถไฟฟ้าใต้ดินทุกสถานีจะยกพื้นทางเข้าออกสูงจากระดับพื้นดิน เพื่อหลีกเลี่ยงเหตุการณ์น้ำท่วมที่อาจเกิดขึ้นในอนาคต โดยความสูงที่ยกขึ้นมา คือสถิติความสูงที่สูงที่สุดของเหตุการณ์น้ำท่วมในกรุงเทพมหานครความปลอดภัยในการเดินรถ ความปลอดภัยในการเดินรถ. ในการเดินรถไฟฟ้า จะนำระบบอาณัติสัญญาณที่เป็นระบบคอมพิวเตอร์มาใช้ในการควบคุมการเดินรถโดยอัตโนมัติ เพื่อให้การบริการมีประสิทธิภาพ, สะดวกรวดเร็ว และปลอดภัยสูงสุด แบ่งเป็น 3 ระบบย่อย คือ1. "ระบบควบคุมการเดินรถอัตโนมัติ" เรียกว่า ATO (Automatic Train Operation) เป็นระบบที่ทำหน้าที่ควบคุมการทำงานต่างๆ ของขบวนรถไฟฟ้า เช่น การขับเคลื่อนรถไฟฟ้า, การควบคุมความเร็วของรถไฟฟ้า, การควบคุมการห้ามล้อ, การจอดรถไฟฟ้า และการรายงานสถานะของอุปกรณ์ต่างๆ ในตัวรถไฟฟ้าไปยังศูนย์ควบคุม 2. "ระบบป้องกันอัตโนมัติ" เรียกว่า ATP (Automatic Train Protection) เป็นระบบที่คอยควบคุมไม่ให้รถไฟฟ้าใช้ความเร็วเกินกำหนด ควบคุมความเร็วรถให้อยู่ในพิกัดความเร็วที่สัมพันธ์กับระยะห่างระหว่างรถไฟฟ้าข้างหน้า หากเกิดเหตุผิดปกติ ระบบ ATP จะสั่งการห้ามล้ออัตโนมัติ นอกจากนี้ยังควบคุมการเคลื่อนตัวของรถไฟฟ้าจากสถานีรถไฟฟ้า โดยหากประตูรถไฟฟ้าและประตูกั้นชานชาลายังปิดไม่เรียบร้อย ระบบ ATP จะไม่อนุญาตให้รถไฟฟ้าเคลื่อนตัวออกจากสถานี ต่างจากระบบ ATO ตรงที่มีความอิสระต่างกัน กรณีที่ระบบ ATO ขัดข้อง ต้องใช้คนควบคุมการเดินรถ ระบบ ATP จะยังคอยควบคุมการเดินรถต่อไป 3. "ระบบกำกับการเดินรถอัตโนมัติ" เรียกว่า ATS (Automatic Train Supervision) เป็นระบบที่คอยควบคุมการเดินรถไฟฟ้าทั้งระบบให้เป็นไปตามตารางการเดินรถ โดยจะส่งข้อมูลต่างๆ เช่น ความเร็วของรถไฟฟ้าแต่ละขบวน ติดตามและแสดงตำแหน่งของรถไฟฟ้าทุกขบวนที่อยู่ในระบบ และจัดเตรียมขั้นตอนต่างๆ ในการควบคุมการเดินรถ เมื่อระบบการเดินรถมีเหตุขัดข้องเหตุการณ์สำคัญอุบัติเหตุเหตุการณ์สำคัญ. อุบัติเหตุ. - วันที่ 17 มกราคม พ.ศ. 2548 หลังจากเปิดบริการได้ 7 เดือน ได้เกิดอุบัติเหตุรถไฟใต้ดินชนกันใน สถานีศูนย์วัฒนธรรมแห่งประเทศไทย มีผู้ได้รับบาดเจ็บเป็นจำนวนมาก แต่ไม่มีผู้เสียชีวิต สาเหตุเกิดจากรถไฟฟ้าใต้ดินขบวนหนึ่งได้เคลื่อนขึ้นไปที่ศูนย์ซ่อมบำรุงบนระดับพื้นดิน (ศูนย์ช่อมบำรุงอยู่ระหว่าง สถานีศูนย์วัฒนธรรมแห่งประเทศไทย และสถานีพระราม 9 แต่เกิดปัญหารถเสียที่บริเวณทางโค้ง (เป็นบริเวณที่สับราง) ก่อนถึงด้านบน ทางศูนย์ฯ ได้ส่งรถไฟฟ้าอีกขบวนหนึ่งมาช่วยลากรถ แต่เนื่องจากรถเสียอยู่บริเวณที่สับราง จึงไม่สามารถลากรถได้ ทางศูนย์ได้สั่งให้พนักงานขับปล่อยเบรกลมออกเพื่อให้รถออกไปจากบริเวณที่สับราง ปรากฏว่าตัวรถไหลกลับลงไปใน สถานีศูนย์วัฒนธรรมแห่งประเทศไทย อีกครั้ง ในขณะเดียวกับที่มีรถไฟฟ้าอีกขบวนหนึ่งจอดรับผู้โดยสารอยู่ในสถานีกำลังมุ่งหน้าไป สถานีพระราม 9 รถไฟฟ้าที่มีผู้โดยสารจึงถูกรถไฟฟ้าที่ไหลมาจากด้านบนชน ทำให้มีผู้บาดเจ็บหลายคน หลังจากเหตุการณ์นั้นทาง บริษัท รถไฟฟ้ากรุงเทพ จำกัด (มหาชน) ได้ออกคำสั่งให้หยุดบริการรถไฟฟ้าใต้ดินถึง 1 สัปดาห์ เพื่อนำขบวนรถที่ชนกันกลับไปซ่อมแซมที่โรงงานบริษัทซีเมนส์ และฟื้นฟูสภาพชานชาลาของสถานี - วันที่ 19 พฤษภาคม พ.ศ. 2553 สถานีคลองเตย, สถานีศูนย์การประชุมแห่งชาติสิริกิติ์, สถานีหัวลำโพง และ สถานีสามย่าน เกิดการลักลอบวางเพลิง ทำลายทรัพย์สินภายในสถานีของบริเวณทางเข้าสถานี ,เจ้าหน้าที่ตรวจพบระเบิดภายในสถานี อย่างไรก็ตามความเสียหายที่พบจะอยู่เพียงแค่ชั้นจำหน่ายตั๋วเท่านั้น ไม่ลุกลามถึงชั้นชานชาลา - วันที่ 19 เมษายน พ.ศ. 2555 รถไฟฟ้ามหานคร สถานีพระราม 9, สถานีศูนย์วัฒนธรรมแห่งประเทศไทย และสถานีพหลโยธิน ระบบเสียหายขัดข้องจำเป็นต้องทำการซ่อมบำรุงซึ่งแม้ว่าจะทำการซ่อมบำรุงแล้วตั้งแต่ก่อนเปิดใช้งานแต่งานซ่อมบำรุงไม่สามารถเสร็จได้ทันเวลาใช้งานของผู้โดยสาร 06.00 น.จึงทำให้เกิดเหตุรถไฟล่าช้าผู้โดยสารที่จะเดินทางจาก สถานีหัวลำโพง ไปยัง สถานีบางซื่อ ต้องเปลี่ยนขบวนรถถึง 3 สถานี ได้แก่ สถานีพระราม 9, สถานีศูนย์วัฒนธรรมแห่งประเทศไทย และสถานีพหลโยธิน และระยะเวลาเฉลี่ยต่อการต่อขบวนรถ 21 นาที งานทั้งหมดแล้วเสร็จ 09.34น.ภัยธรรมชาติ ภัยธรรมชาติ. ในช่วงเดือนกันยายน-เดือนตุลาคม พ.ศ. 2554 ได้เกิดเหตุน้ำท่วมขึ้นในหลายจังหวัดรวมไปถึงกรุงเทพมหานคร โดยเมื่อมวลน้ำเริ่มเข้ามาถึงบริเวณท่าอากาศยานดอนเมือง การรถไฟฟ้าขนส่งมวลชนแห่งประเทศไทย จึงดำเนินการติดตั้งผนังเหล็กกั้นน้ำ ความสูง 1.8 เมตรในทุกทางเข้าออกของสถานี รวมถึงปิดทางเข้า-ออกในบางจุดเพื่อติดตั้งผนังเหล็กกั้นน้ำเพิ่มเติม โดยขณะเดียวกันก็ยังคงเปิดให้บริการตามปกติ จนกระทั่งน้ำท่วมใน เขตบางเขน, เขตจตุจักร และ เขตดินแดง มีความรุนแรงมากขึ้น ทำให้ สถานีบางซื่อ, สถานีกำแพงเพชร, สถานีสวนจตุจักร, สถานีพหลโยธิน, สถานีลาดพร้าว และ สถานีรัชดาภิเษก กลายเป็นพื้นที่เสี่ยงน้ำท่วมระบบ ซึ่งในระหว่างนั้น การรถไฟฟ้าขนส่งมวลชนแห่งประเทศไทย ได้ส่งเจ้าหน้าที่รักษาความปลอดภัยเข้าตรวจสอบระดับน้ำบริเวณผิวถนนทุกวัน โดยถ้าหากน้ำมีความสูงเกิน 2 ขั้นบันไดจากพื้นถนน เจ้าหน้าที่ก็จะลงมาสั่งให้บริษัท รถไฟฟ้ากรุงเทพ จำกัด (มหาชน) ปิดสถานีและงดการให้บริการในสถานีดังกล่าวทันที ทั้งนี้สถานการณ์ไม่ได้เลวร้ายลงถึงขั้นต้องยุติการให้บริการชั่วคราว เนื่องจากกรุงเทพมหานครได้ลงตรวจสอบพื้นที่และพบว่าบริเวณคลองบางเขนมีเสาหินที่เกิดจากการรุกล้ำที่ดินขวางทางระบายน้ำลงอุโมงค์ระบายน้ำใต้ดินออกสู่อ่าวไทย ทางกรุงเทพมหานครจึงได้ดำเนินการรื้อถอนเสาหินออกทั้งหมด ทำให้มวลน้ำไม่กระจายเข้าพื้นที่ตัวเมืองชั้นใน และทำระดับน้ำเริ่มลดลงจนแห้งสนิทในวันที่ 15 พฤศจิกายน พ.ศ. 2554 ซึ่งหลังจากเหตุการณ์สงบลง การรถไฟฟ้าขนส่งมวลชนแห่งประเทศไทย จึงเริ่มดำเนินการรื้อผนังกั้นน้ำออก และเปิดทางเข้าออกตามปกติเหตุการณ์อื่นๆเหตุการณ์อื่นๆ. - วันที่ 9 ตุลาคม พ.ศ. 2554 รถไฟฟ้ามหานคร สายเฉลิมรัชมงคล ประกาศปิดทางเข้าออกในบางทางที่ สถานีพระราม 9 และ สถานีบางซื่อ เพื่อทำผนังกั้นน้ำสำหรับเตรียมพร้อมหากเกิดอุทกภัยในกรุงเทพมหานครซึ่งคาดว่าจะเกิดขึ้น - วันที่ 4 เมษายน พ.ศ. 2555 รถไฟฟ้ามหานคร สายเฉลิมรัชมงคล ประกาศใช้มาตรการการรักษาความปลอดภัยขั้นสูงสุดอาทิเช่นการตรวจกระเป๋าทุกใบโดยไม่มีข้อยกเว้น การตรวจรถยนต์อย่างละเอียดทุกคันและตรวจสิ่งของภายในฝากระโปรงรถที่เข้าสู่อาคารจอดรถทุดคัน ภายหลังเหตุการณ์ความรุนแรงจากระเบิดติดรถที่โรงแรมลีการ์เด้นส์ พลาซ่า อำเภอหาดใหญ่ จังหวัดสงขลา และสี่แยกจงรักษ์ ถนนสายรวมมิตร เขตเทศบาลนครยะลา - วันที่ 13 มกราคม พ.ศ. 2557 รถไฟฟ้ามหานคร สายเฉลิมรัชมงคล ประกาศใช้มาตรการรองรับจำนวนผู้โดยสารจำหน่ายคูปองแทนเหรียญโดยสารเพิ่มเติมเนื่องจากผู้โดยสารมีจำนวนมากจากเหตุการณ์วันนัดชุมนุมครั้งใหญ่ของกลุ่ม กปปส.ส่วนต่อขยายส่วนต่อขยายด้านเหนือ (บางซื่อ-ท่าพระ)ส่วนต่อขยาย. ส่วนต่อขยายด้านเหนือ (บางซื่อ-ท่าพระ). - พื้นที่ที่เส้นทางผ่าน- กรุงเทพมหานคร- เขตจตุจักร - เขตบางซื่อ - เขตบางพลัด - เขตบางกอกน้อย - เขตบางกอกใหญ่ - เส้นทาง เป็นเส้นทางยกระดับทั้งหมด เริ่มต้นจากปลายทางโครงการระยะแรกที่สถานีบางซื่อ ยกระดับจากอุโมงค์บริเวณสะพานสูงบางซื่อ หน้าบริษัท ปูนซิเมนต์ไทย จำกัด (มหาชน) เข้าสู่ถนนประชาราษฎร์ สาย 2 เชื่อมต่อกับรถไฟฟ้ามหานคร สายสีม่วงที่สถานีเตาปูนบริเวณแยกเตาปูน ผ่านแยกบางโพ, ข้ามแม่น้ำเจ้าพระยาที่ท่าน้ำบางโพ เลี้ยวซ้ายเข้าสู่ถนนจรัญสนิทวงศ์ เชื่อมต่อกับรถไฟฟ้าชานเมืองสายสีแดงอ่อน โครงข่ายในเมือง ที่สถานีสิรินธรบริเวณแยกบางพลัด ผ่านคลองบางยี่ขัน, แยกบรมราชชนนี, คลองบางกอกน้อย, แยกบางขุนนนท์ เชื่อมต่อรถไฟฟ้ามหานคร สายสีส้ม ที่สถานีบางขุนนนท์ ผ่านย่านตลาดบางขุนศรี แยกไฟฉาย, คลองมอญ, วัดท่าพระ และไปสิ้นสุดเส้นทางโดยบรรจบกับส่วนต่อขยายสายสีน้ำเงิน ช่วงหัวลำโพง-บางแค ที่แยกท่าพระ จุดตัดถนนเพชรเกษม และถนนรัชดาภิเษก รวมระยะทางประมาณ 13 กิโลเมตร - สถานี เป็นสถานียกระดับทั้งหมด 9 สถานี (ไม่รวมสถานีบางซื่อ และสถานีเตาปูน)ส่วนต่อขยายด้านใต้ (หัวลำโพง-บางแค-พุทธมณฑลสาย 4)ส่วนต่อขยายด้านใต้ (หัวลำโพง-บางแค-พุทธมณฑลสาย 4). - พื้นที่ที่เส้นทางผ่าน- กรุงเทพมหานคร- เขตปทุมวัน - เขตป้อมปราบศัตรูพ่าย - เขตสัมพันธวงศ์ - เขตพระนคร - เขตบางกอกใหญ่ - เขตภาษีเจริญ - เขตบางแค - เขตหนองแขม - จังหวัดสมุทรสาคร- อำเภอกระทุ่มแบน (เขตเทศบาลนครอ้อมน้อย) - เส้นทาง ประกอบด้วยทางวิ่งทั้งอุโมงค์ใต้ดินและทางยกระดับ เริ่มต้นจากอุโมงค์ใต้ดินปลายเส้นทางโครงการระยะแรกที่สถานีหัวลำโพง ไปตามถนนพระรามที่ 4 ผ่านแยกหัวลำโพงเข้าสู่ถนนเจริญกรุง (ใกล้ถนนเยาวราช) ผ่านวัดมังกรกมลาวาส, ย่านคลองถม, วังบูรพา, เฉลิมกรุง, วังสราญรมย์ เลี้ยวซ้ายที่วงเวียน รด. หน้าวัดพระเชตุพนฯ เข้าสู่ถนนสนามไชย ผ่านมิวเซียมสยาม ลอดใต้แม่น้ำเจ้าพระยาที่ปากคลองตลาด ผ่านบริเวณวัดกัลยาณมิตร ลอดใต้คลองบางกอกใหญ่ และถนนอิสรภาพ ย่านบางกอกใหญ่ แล้วยกระดับเข้าสู่แยกท่าพระ ไปบรรจบกับส่วนต่อขยายสายสีน้ำเงิน ช่วงบางซื่อ-ท่าพระ จากนั้นยกระดับไปตามถนนเพชรเกษม ผ่านบางไผ่, บางหว้า, ภาษีเจริญ, ตลาดบางแค และไปสิ้นสุดเส้นทางที่ทางแยกต่างระดับบางแค จุดตัดถนนกาญจนาภิเษก (วงแหวนรอบนอกด้านตะวันตก) รวมระยะทางช่วงหัวลำโพง-บางแค ประมาณ 13.8 กิโลเมตร เป็นทางวิ่งใต้ดินระยะทางประมาณ 4.9 กิโลเมตร และทางวิ่งยกระดับ 8.9 กิโลเมตร (กำลังดำเนินการก่อสร้าง) ส่วนเส้นทางช่วงบางแค-พุทธมณฑลสาย 4 เป็นโครงสร้างยกระดับตามแนวเกาะกลางถนนเพชรเกษม ต่อเนื่องจากเส้นทางช่วงแรกที่ทางแยกต่างระดับบางแค มุ่งหน้าไปทางทิศตะวันตก ผ่านเขตหนองแขม และไปสิ้นสุดที่แยกสาครเกษม รวมระยะทาง 8 กิโลเมตร- สถานี จำนวน 15 สถานี (ไม่รวมสถานีหัวลำโพง) โดยเป็นสถานีใต้ดิน 4 สถานี สถานียกระดับช่วงท่าพระ-หลักสอง 7 สถานี และสถานียกระดับช่วงหลักสอง-พุทธมณฑลสาย 4 อีก 4 สถานี - อาคารจอดแล้วจร อยู่บริเวณสองฝั่งถนนเพชรเกษมที่สถานีหลักสอง มีทางเดินและทางรถยนต์ยกระดับข้ามถนนเชื่อมต่อระหว่างอาคาร ประกอบด้วยอาคาร 7 ชั้น ใกล้กับซอยเพชรเกษม 80 และอาคาร 10 ชั้น ระหว่างซอยเพชรเกษม 47 และซอยเพชรเกษม 47/1 และอาคารจอดรถสถานีพุทธมณฑลสาย 4 ตั้งอยู่ใกล้กับหมู่บ้านพรทิพา - ศูนย์ซ่อมบำรุงรถไฟฟ้า (Depot) มีพื้นที่ประมาณ 79 ไร่ อยู่บริเวณรอยต่อพื้นที่แขวงบางหว้า เขตภาษีเจริญ และแขวงบางขุนเทียน เขตจอมทอง มีโครงสร้างทางวิ่งยกระดับสำหรับรถไฟฟ้าเข้า-ออกบริเวณด้านทิศตะวันออกเฉียงใต้ของสถานีเพชรเกษม 48 ประกอบด้วยศูนย์ควบคุมการเดินรถ, กลุ่มอาคารซ่อมบำรุง, อาคารสำหรับพนักงานขับ และรางทดสอบ (test track) - รถไฟฟ้า รถไฟฟ้าที่จะเอามาเสริมในรถไฟฟ้าสายสีนำเงินส่วนต่อขยาย จะใช้ 105 ตู้ 35 ขบวน ขบวนละ 3 ตู้รายชื่อสถานีส่วนต่อขยายความคืบหน้าความคืบหน้า. - การรถไฟฟ้าขนส่งมวลชนแห่งประเทศไทย (รฟม.) พิจารณาข้อเสนอประกวดราคาจ้างงานโยธาโครงการรถไฟฟ้าส่วนต่อขยายสายสีน้ำเงิน ช่วงบางซื่อ-ท่าพระ กับ หัวลำโพง-บางแค กล่าวถึงความคืบหน้าในการเสนอราคาประมูลจำนวน 5 สัญญา โดยระบุว่า บอร์ดได้ข้อสรุปผลการสอบราคาสายสีน้ำเงินทุกสัญญาแล้ว โดยการตรวจผลเสนอราคาสัญญาที่ 5 ปรากฏว่า บริษัท ช.การช่าง จำกัด (มหาชน) หรือ CK เป็นผู้เสนอราคาต่ำสุด ซึ่งเป็นไปตามผลการเปิดข้อเสนอราคาเมื่อวันที่ 24 สิงหาคม พ.ศ. 2553 และในวันที่ 10 กันยายน พ.ศ. 2553 รฟม.จะเสนอผลการตรวจสอบราคาต่อที่ประชุมคณะกรรมการ (บอร์ด) รฟม. - สุพจน์ ทรัพย์ล้อม ปลัดกระทรวงคมนาคม ในฐานะประธานกรรมการการรถไฟฟ้าขนส่งมวลชนแห่งประเทศไทย (รฟม.) กล่าวถึงผลการเจราจาต่อรองราคางานโยธาโครงการรถไฟฟ้าส่วนต่อขยายสายสีน้ำเงิน ช่วงหัวลำโพง-บางแค และบางซื่อ-ท่าพระ รวม 5 สัญญา รวมมูลค่า 51,800 ล้านบาท ซึ่งต่ำกว่ากรอบวงเงินงบประมาณ 646 ล้านบาท โดยกรอบวงเงินงบประมาณ 52,400 ล้านบาท และต่ำกว่าราคากลาง 441 ล้านบาท นอกจากนี้ที่ประชุมได้แต่งตั้งคณะกรรมการตรวจสอบราคา เพื่อทำหน้าที่ตรวจสอบความเหมาะสมของราคาค่าก่อสร้าง รวมทั้งตรวจสอบรายละเอียดราคาในแต่ละรายการ เพราะหากพบว่าสูงเกินไปก็สามารถดำเนินการเจรจาต่อรองราคา ขณะเดียวกันยังต้องตรวจสอบกรณีสัญญาที่ 1 ที่เกิดปัญหาการคำนวณรายละเอียดของราคาผิด ทำให้เปลี่ยนจาก ช.การช่าง มาเป็น อิตาเลียนไทย ซึ่งต้องพิจารณาถึงระเบียบในการประกวดราคาที่เกี่ยวข้องด้วย ทั้งนี้ คาดว่าจะสามารถลงนามสัญญาได้ในช่วงปลายปีนี้ โดยจะทยอยลงนามสัญญาที่ตรวจสอบ - 1 กรกฎาคม พ.ศ. 2553 - การรถไฟฟ้าขนส่งมวลชนแห่งประเทศไทย (รฟม.) เปิดเผยว่า รฟม.ได้เปิดซองประมูลโครงการก่อสร้างรถไฟฟ้าสายสีน้ำเงิน โดยบริษัทที่ชนะการประมูล ได้แก่ บริษัท ช.การช่าง จำกัด (มหาชน) หรือ CK เป็นผู้เสนอราคาต่ำสุดในการประมูลก่อสร้างโครงการรถไฟฟ้าสีน้ำเงิน สัญญา 1 โดยเสนอราคา 10,753 ล้านบาท (ไม่รวมภาษีมูลค่าเพิ่ม) ทั้งนี้ รฟม.คาดว่า จะสามารถลงนามในสัญญาว่าจ้างผู้รับเหมาทั้ง 2 สัญญาได้ ภายในเดือนตุลาคม พ.ศ. 2553 และเริ่มก่อสร้างภายในเดือนพฤษภาคม พ.ศ. 2554 - 13 พฤษภาคม พ.ศ. 2553 - สร้อยทิพย์ ไตรสุทธิ์ ผู้อำนวยการสำนักนโยบายและแผนการขนส่งและจราจร (สนข.) เปิดเผยว่า ความคืบหน้าโครงการรถไฟฟ้าสายสีน้ำเงินช่วงหัวลำโพง-บางแค และช่วงบางซื่อ-ท่าพระ ทาง รฟม.ได้ขายเอกสารประกวดราคางานโยธาไปแล้ว ปรากฏว่ามีผู้สนใจซื้อเอกสารกว่า 20 ราย คาดจะได้เอกชนปลายปี พ.ศ. 2553 และเริ่มก่อสร้างเดือน พ.ย. 2553 - 2 มิถุนายน พ.ศ. 2553 - "ยูนิค"-"ซิโน-ไทยฯ"คว้างานรถไฟฟ้าสีน้ำเงิน ชงครม. อนุมัติ กรกฎาคม ปีเดียวกันและเซ็นสัญญาสิงหาคมปีเดียวกัน ในสัญญาที่ 3 (สัญญาการจ้างก่อสร้างโครงสร้างยกระดับ ช่วงเตาปูน-ท่าพระ) และสัญญาที่ 4 (สัญญาการจ้างก่อสร้างโครงสร้างยกระดับ ช่วงท่าพระ-หลักสอง) - 2 กุมภาพันธ์ พ.ศ. 2554 - รถไฟฟ้ามหานคร สายสีน้ำเงิน ช่วงบางซื่อ-ท่าพระ และช่วงหัวลำโพง-บางแค ระยะทาง 27 กิโลเมตร เซ็นสัญญาก่อสร้างแล้ว 7 สัญญา คาดว่าจะเปิดให้บริการในเดือนกุมภาพันธ์ พ.ศ. 2562 - ส่วนเส้นทางช่วงบางแค-พุทธมณฑล สาย 4 ยังมีการศึกษาความเหมาะสมหรือออกแบบรายละเอียด โดยอยู่ในแผนโครงข่ายการต่อขยายเส้นทางระยะ 10 ปี (เปิดให้บริการภายในปี พ.ศ. 2564) - เนื่องจากเหตุการณ์อุทกภัยในประเทศไทย พ.ศ. 2554 ทำให้พื้นที่ฝั่งตะวันตก ซึ่งเป็นสถานที่ก่อสร้างส่วนต่อขยายสายเฉลิมรัชมงคลเกิดน้ำท่วมเกือบทั้งโครงการ ทำให้โครงการต้องหยุดการก่อสร้างตั้งแต่วันที่ 24 ตุลาคมที่ผ่านมา การรถไฟฟ้าขนส่งมวลชนแห่งประเทศไทยเผยว่า อาจจะต้องเลื่อนกำหนดเปิดใช้บริการภายในปี พ.ศ. 2562 - พล.อ.อ.ประจิน จั่นตอง รักษาการรัฐมนตรีว่าการกระทรวงคมนาคมและผู้บัญชาการทหารอากาศ (ผบ.ทอ.) เปิดเผยว่า การคัดเลือกเอกชนเข้ามาบริหารโครงการเดินรถไฟฟ้า สายสีน้ำเงิน ส่วนต่อขยายช่วงหัวลำโพง-บางแค และบางซื่อ-ท่าพระ ระยะทาง 27 กิโลเมตร ขึ้นอยู่กับการพิจารณาตัดสินใจของคณะกรรมการ - คณะกรรมการนโยบายการให้เอกชนร่วมลงทุนในกิจการของรัฐ มีมติเร่งด่วนให้ รฟม. จัดทำเอกสารเพื่อเปิดประมูลในสัญญาที่ 6 งานระบบรถไฟฟ้า ของโครงการส่วนต่อขยายรถไฟฟ้ามหานคร สายเฉลิมรัชมงคล โดยกำหนดกรอบวงเงินไว้ที่ 8.4 หมื่นล้านบาท ซึ่งเอกชนมีหน้าที่ในการจัดหาระบบรถไฟฟ้า เชื่อมระบบรถไฟฟ้าเข้ากับระบบเดิม และให้บริการรถไฟฟ้าแก่ประชาชน โดยที่เอกชนสามารถเดินรถในระบบได้อย่างต่อเนื่อง (Through Operation) รวมถึงให้เอกชนรับผลประโยชน์ทั้งหมดที่เกิดขึ้นจากโครงการ ให้รับผลประโยชน์และความเสี่ยงที่จะเกิดขึ้นกับค่าโดยสาร และบริหารโครงการรวมถึงการซ่อมบำรุงในระยะเวลา 33 ปี - 31 มีนาคม พ.ศ. 2560 - คณะรัฐมนตรีได้อนุมัติแผนการดำเนินงานส่วนต่อขยายของโครงการรถไฟฟ้าสายสีน้ำเงิน ด้วยการมอบสัมปทานแบบ PPP-Net Cost ระยะเวลา 33 ปี ให้แก่ บริษัท ทางด่วนและรถไฟฟ้ากรุงเทพ จำกัด (มหาชน) พร้อมทั้งขยายระยะเวลาสัมปทานโครงการรถไฟฟ้ามหานคร สายเฉลิมรัชมงคลเดิมออกไปอีก 15 ปี เพื่อให้สัญญาหมดพร้อมกันใน พ.ศ. 2593 โดยบีอีเอ็มระบุว่าจะแบ่งการดำเนินงานออกเป็นสามส่วน คือระยะที่ 1 ส่วนต่อขยายบางซื่อ-เตาปูน คาดว่าจะเปิดดำเนินการได้ในเดือนสิงหาคม พ.ศ. 2560 ระยะที่ 2 ส่วนต่อขยายหัวลำโพง-หลักสอง คาดว่าจะเปิดดำเนินการได้ใน พ.ศ. 2562 และระยะสุดท้าย ส่วนต่อขยายเตาปูน-ท่าพระ คาดว่าจะเปิดดำเนินการได้ใน พ.ศ. 2563 - 11 สิงหาคม พ.ศ. 2560 - เปิดดำเนินการส่วนต่อขยายระยะที่ 1 บางซื่อ-เตาปูน โดยมีพลเอกประยุทธ์ จันทร์โอชา นายกรัฐมนตรี เป็นประธานเปิดการเดินรถในเส้นทางเตาปูน-บางซื่อ ซึ่งเป็นการดำเนินการอย่างรวดเร็วภายในระยะเวลา 5 เดือน นับจากวันที่ได้รับอนุมัติจากคณะรัฐมนตรีสัญญาการก่อสร้างสัญญาการก่อสร้าง. - หมายเหตุ - สัญญาที่ 2 มีงานบางส่วนต้องรอทดสอบพร้อมกับสัญญาที่ 6 งานผลิต ติดตั้งระบบรถไฟฟ้า และทดลองเดินรถบริการอัตราค่าโดยสารบริการ. อัตราค่าโดยสาร. 1. อัตราค่าโดยสารสำหรับเหรียญโดยสาร- บุคคลทั่วไป เริ่มต้น 16 บาท สูงสุด 42 บาท กรณีเดินทางในสาย และ 70 บาท กรณีเดินทางข้ามสาย - เด็ก/ผู้สูงอายุ เริ่มต้น 8 บาท สูงสุด 21 บาท กรณีเดินทางในสาย และ 35 บาท กรณีเดินทางข้ามสาย 2. อัตราค่าโดยสารสำหรับบัตร M และ MRT Plus+- บุคคลทั่วไป- แบบเติมเงิน เริ่มต้น 16 บาทสูงสุด 42 บาท กรณีเดินทางในสาย และ 70 บาท กรณีเดินทางข้ามสาย - แบบเที่ยวเดินทาง ผู้โดยสารสามารถเติมเที่ยวเดินทางเพื่อเดินทางในสายเฉลิมรัชมงคล (หัวลำโพง-เดาปูน) โดยมีราคาดังต่อไปนี้- 15 เที่ยว 450 บาท เฉลี่ย 30 บาท/เที่ยว - 25 เที่ยว 700 บาท เฉลี่ย 28 บาท/เที่ยว - 40 เที่ยว 1,040 บาท เฉลี่ย 26 บาท/เที่ยว - 50 เที่ยว 1,250 บาท เฉลี่ย 25 บาท/เที่ยว - เที่ยวเดินทางดังกล่าว สามารถใช้ได้เฉพาะการเดินทางภายในสายเฉลิมรัชมงคลเท่านั้น การเดินทางข้ามไปสายฉลองรัชธรรมจะต้องมีเงินคงเหลือในบัตรขั้นต่ำ 15 บาท คิดค่าโดยสารตามระยะทางโดยหักค่าแรกเข้า 14 บาท - เที่ยวเดินทางมีอายุ 45 วัน นับจากวันที่เติมเที่ยวลงบัตรโดยสาร และมี 30 วัน นับจากวันที่ใช้งานครั้งแรก - กรณีบัตรมีเที่ยวเดินทาง ระบบจะตัดเที่ยวเดินทางก่อนเป็นลำดับแรก ไม่สามารถตัดเงินสดก่อนได้ - กรณีคืนบัตรโดยสาร จะได้รับคืนเฉพาะยอดเงินคงเหลือในบัตร เที่ยวเดินทางไม่สามารถคืนเป็นเงินสดได้ - อนึ่ง เที่ยวเดินทางถูกระงับการจำหน่ายชั่วคราวตั้งแต่วันที่ 1 ตุลาคม พ.ศ. 2560 ไปจนกว่าจะมีประกาศเปลี่ยนแปลงจากการรถไฟฟ้าขนส่งมวลชนแห่งประเทศไทย - นักเรียน นักศึกษา เริ่มต้น 13 บาท สูงสุด 38 บาทกรณีเดินทางในสาย และ 63 บาท กรณีเดินทางข้ามสาย - เด็ก/ผู้สูงอายุ เริ่มต้น 8 บาท สูงสุด 21 บาทกรณีเดินทางในสาย และ 35 บาท กรณีเดินทางข้ามสาย - อัตราค่าโดยสารพิเศษ ใช้จนกว่าจะมีประกาศเปลี่ยนแปลงจากการรถไฟฟ้าขนส่งมวลชนแห่งประเทศไทย 3. อัตราค่าโดยสารสำหรับบัตรแมงมุม- บุคคลทั่วไป เริ่มต้น 16 บาทสูงสุด 42 บาท กรณีเดินทางในสาย และ 70 บาท กรณีเดินทางข้ามสาย - นักเรียน นักศึกษา เริ่มต้น 13 บาท สูงสุด 38 บาทกรณีเดินทางในสาย และ 63 บาท กรณีเดินทางข้ามสาย - ผู้สูงอายุ เริ่มต้น 8 บาท สูงสุด 21 บาทกรณีเดินทางในสาย และ 35 บาท กรณีเดินทางข้ามสาย - บัตรสวัสดิการแห่งรัฐฯ เริ่มต้น 16 บาทสูงสุด 42 บาท กรณีเดินทางในสาย และ 70 บาท กรณีเดินทางข้ามสาย โดยมีงบค่าโดยสารในบัตรให้เดือนละ 500 บาท 4. เงื่อนไขการใช้บัตรนักเรียน นักศึกษา- ผู้ที่มีสิทธิ์ใช้บัตรนักเรียน นักศึกษา จะต้องมีอายุไม่เกิน 23 ปี และ/หรือไม่เกินวันเกิดอายุครบ 23 ปี ในสังกัดสถาบันการศึกษา ขอสงวนสิทธิ์ให้ใช้ร่วมกับบัตรนักเรียน/นักศึกษาและบัตรประชาชน หรือบัตรอื่นที่แสดงอายุได้ กรณีที่ไม่สามารถแสดงหลักฐานดังกล่าวเมื่อได้รับการร้องขอจากเจ้าหน้าที่ หรือใช้บัตรโดยสารผิดประเภทบริษัทขอสงวนสิทธิ์ในการเรียกเก็บค่าธรรมเนียมจากผู้โดยสารในอัตราไม่เกิน 20 เท่าของอัตราค่าโดยสารสูงสุดที่ บริษัทเรียกเก็บ ณ เวลานั้นๆสิทธิประโยชน์เพิ่มเติมสิทธิประโยชน์เพิ่มเติม. 1. สำหรับเด็กที่มีอายุไม่เกิน 14 ปี และ/หรือ ไม่เกินวันเกิดอายุครบ 14 ปี และมีช่วงความสูงไม่เกิน 90 ซม. ได้รับการยกเว้นค่าโดยสาร 2. ผู้สูงอายุที่มีอายุตั้งแต่ 60 ปีขึ้นไป และ/หรือตั้งแต่วันเกิดอายุครบ 60 ปี จะได้รับสิทธิลดหย่อนค่าโดยสารเช่นเดียวกับผู้สูงอายุทั้งนี้ ตั้งแต่วันที่ 3 กรกฎาคม พ.ศ. 2553 ถึง 2 กรกฎาคม พ.ศ. 2555 3. สำหรับประชาชนทุกคนในโอกาสวันสำคัญทางราชการเช่นการเลือกตั้งสมาชิกสภาผู้แทนราษฎรในประเทศไทย พ.ศ. 2554 ฯลฯ โดยสารรถไฟฟ้าโดย ได้รับการยกเว้นค่าโดยสาร ตามเวลา ที่ประกาศกำหนด 4. สำหรับประชาชนทุกคนในพิธีการสำคัญระดับประเทศ เช่น พระราชพิธีพระราชทานเพลิงพระศพ พระบาทสมเด็จพระปรมินทรมหาภูมิพลอดุลยเดช ฯลฯ โดยสารรถไฟฟ้าโดย ได้รับการยกเว้นค่าโดยสาร ตามเวลา ที่ประกาศกำหนด 5. สำหรับประชาชนที่เป็นบิดาหรือมารดาในวันพ่อแห่งชาติ และ วันแม่แห่งชาติ 6. ผู้สูงอายุที่มีอายุตั้งแต่ 60 ปีขึ้นไปๆด้รับการยกเว้นค่าโดยสารช่วงวันสงกรานต์ 13-15 เมษายนมาตรการความปลอดภัยและเวลาเร่งด่วน มาตรการความปลอดภัยและเวลาเร่งด่วน. ข้อกำหนด ออกตามกฎกระทรวงกำหนดหลักเกณฑ์ว่าด้วยความปลอดภัยในชีวิตร่างกายและทรัพย์สิน การรักษาความสงบเรียบร้อยความสะอาดและความเป็นระเบียบเรียบร้อยภายในเขตระบบรถไฟฟ้า พ.ศ. 2547 รถไฟฟ้ามหานคร สายเฉลิมรัชมงคลด้วยปรากฏว่ามีการโดยสารที่แออัดในเวลาเช้าทางรถไฟฟ้ามหานคร สายเฉลิมรัชมงคลจึงประกาศข้อกำหนดดังต่อไปนี้1. ผู้โดยสารทุกคนมีความจำเป็นต้องเปลี่ยนรถไฟฟ้ามหานคร สายเฉลิมรัชมงคล ณ สถานีจตุจักร เฉพาะผู้เดินทางไปยังปลายทางสถานีบางซื่อ ในเวลา 6.50-9.15 ในบางขบวนผู้โดยสารกรุณาให้ความร่วมมือลงจากรถ ณ สถานีดังกล่าว และผู้โดยสารที่จะเดินทางไปปลายทางหัวลำโพงจากสถานีบางซื่อ, กำแพงเพชร และสถานีจตุจักร จะต้องรอรถโดยสารประมาณ 7 นาที 2. เฉพาะสถานีบางซื่อและสถานีหัวลำโพงจะไม่อนุญาตให้ผู้โดยสารเข้าไปในตัวรถโดยสารโดยเด็ดขาดจนกว่าจะได้รับอนุญาตจากพนักงานเจ้าหน้าที่ 3. อาศัยอำนาจตาม กฎกระทรวงกำหนดหลักเกณฑ์ว่าด้วยความปลอดภัยในชีวิตร่างกายและทรัพย์สิน การรักษาความสงบเรียบร้อยความสะอาดและความเป็นระเบียบเรียบร้อยภายในเขตระบบรถไฟฟ้า พ.ศ. 2547 มาตรา ๓ ที่กำหนดไว้คนโดยสารหรือบุคคลอื่นในเขตระบบรถไฟฟ้ามีหน้าที่ปฏิบัติตามเครื่องหมาย, ประกาศ, ป้าย หรือสัญญาณอื่นใด ตลอดจนคำแนะนำและคำตักเตือนของพนักงานเจ้าหน้าที่ เป็นการบังคับตามข้อกำหนดนี้ 4. ผู้ใดฝ่าฝืนหรือไม่ปฏิบัติตามข้อกำหนดซึ่งออกตามกฎกระทรวงกำหนดหลักเกณฑ์ว่าด้วยความปลอดภัยในชีวิตร่างกายและทรัพย์สิน การรักษาความสงบเรียบร้อยความสะอาดและความเป็นระเบียบเรียบร้อยภายในเขตระบบรถไฟฟ้า พ.ศ. 2547 มาตรา 3 ต้องระวางโทษจำคุกไม่เกิน 1 เดือน หรือปรับไม่เกิน 1,000 บาท หรือทั้งจำทั้งปรับทั้งนี้อาศัยอำนาจตาม มาตรา 62 มาตรา 77 พรบ.การรถไฟฟ้าขนส่งมวลชนแห่งประเทศไทย พ.ศ. 2543 บัญญัติให้สามารถกระทำได้ ข้อกำหนดต่างๆมีเพื่อให้เกิดประโยชน์สูงสุดแก่ผู้โดยสารอาทิเช่นมีการวิจัยว่าผู้โดยสารตั้งแต่สถานีจตุจักรไปยังสถานีหัวลำโพงมีจำนวนในช่วงเช้าจึงจำเป็นต้องให้ผู้โดยสารในสถานีต้นสาย เสียสละเวลาเล็กน้อย เพื่อลดความหนาแน่นในขบวนรถไฟในช่วงเช้าและจะได้มีความปลอดภัยในทรัพย์สินมากขึ้นเนื่องจากมักมีการปล้นทรัพย์โดยอาศัยความหนาแน่นของจำนวนผู้โดยสารซึ่งเป็นที่ยอมรับโดยทั่วไปว่ามีโอกาสเกิดได้มากกว่ากรณีที่ผู้โดยสารเบาบาง เจ้าหน้าที่จำเป็นต้องให้ผู้โดยสารออกนอกตัวรถเนื่องจากรถจะทำการกลับไปยังสถานีเดิม จึงต้องทำการตรวจรถโดยสารแต่ไม่ตรวจผู้โดยสาร และเชิญผู้โดยสารออกนอกรถด้วยวาจาสุภาพ อย่างไรก็ตามหากผู้โดยสารไม่ให้ความร่วมมืออาจมีความผิดฐานขัดขวางการปฏิบัติงานของเจ้าหน้าที่มีโทษจำคุก 1 ปี ปรับ 2,000 บาท และผู้โดยสารมีสิทธิฟ้องร้องเจ้าหน้าที่ที่ดำเนินการด้วยวาจาไม่สุภาพ, ข่มขู่, ทำร้าย หรือคุกคามได้ เฉพาะข้อหนึ่งของประกาศมีผลบังคับใช้ ตั้งแต่ 14 สิงหาคม พ.ศ. 2555 เป็นต้นไปการสนับสนุนภาครัฐการสนับสนุนภาครัฐ. - คนพิการขึ้นรถไฟฟ้าฟรี รถไฟฟ้ามหานคร สายเฉลิมรัชมงคล เป็นเพียงรถไฟฟ้าบริษัทเดียวเท่านั้นที่ สนับสนุนโยบายภาครัฐในการลดค่าใช้จ่ายในการเดินทางของผู้ถือบัตรผู้พิการ โดยไม่คิดค่าโดยสารกับผู้ถือบัตรผู้พิการและไม่จำกัดการใช้งานและระยะทางรวมถึงระยะเวลาในการใช้สิทธิ หรือตลอดชีวิตจนกว่าผู้พิการจะถึงแก่ความตาย รวมถึงสนับสนุนการใช้ลิฟต์เพื่อผู้พิการ การลัดคิว ในกรณีเร่งเด่น ทั้งนี้ผู้พิการจำเป็นต้องแสดงบัตรทุกครั้งก่อนใช้สิทธิเหล่านี้ เพื่อให้พนักงานจดบันทึกและบอกสถานีปลายทาง อย่างไรก็ตามหากประสงค์จะเปลี่ยนสถานีกะทันหันก็สามารถกระทำได้ ผู้พิการจะมีผู้ดูแลหรือไม่ดูแลมาด้วยหรือไม่ก็ได้เพียงแต่สิทธิจะให้เพียงแต่ผู้ถือบัตรผู้พิการที่ ออกโดยกระทรวงการพัฒนาสังคมและความมั่นคงของมนุษย์เท่านั้น ทั้งนี้อาศัยอำนาจตามประมวลกฎหมายอาญามาตรา 269/1 ผู้ใดทำบัตรอิเล็กทรอนิกส์ปลอมขึ้นทั้งฉบับหรือแต่ส่วนหนึ่งส่วนใด เติมหรือตัดทอนข้อความ หรือแก้ไขด้วยประการใดๆ ในบัตรอิเล็กทรอนิกส์ที่แท้จริง โดยประการที่น่าจะเกิดความเสียหายแก่ผู้อื่นหรือประชาชน ถ้าได้กระทำเพื่อให้ผู้หนึ่งผู้ใดหลงเชื่อว่าเป็นบัตรอิเล็กทรอนิกส์ที่แท้จริงหรือเพื่อใช้ประโยชน์อย่างหนึ่งอย่างใด ผู้นั้นกระทำความผิดฐานปลอมบัตรอิเล็กทรอนิกส์ ต้องระวางโทษจำคุกตั้งแต่ 1-5 ปี และปรับตั้งแต่ 20,000-100,000 บาท มาตรา 269/4 ผู้ใดใช้หรือมีไว้เพื่อใช้ซึ่งสิ่งใดๆ ตาม มาตรา 269/1 อันได้มาโดยรู้ว่าเป็นของที่ทำปลอมหรือแปลงขึ้น ต้องระวางโทษจำคุกตั้งแต่ 1-7 ปี หรือปรับตั้งแต่ 20,000-140,000 บาท หรือทั้งจำทั้งปรับ ผู้ใดจำหน่ายหรือมีไว้เพื่อจำหน่ายซึ่งสิ่งใดๆ ที่ทำปลอมหรือแปลงขึ้นตาม มาตรา 269/1 ต้องระวางโทษจำคุกตั้งแต่ 1-10 ปี หรือปรับตั้งแต่ 20,000-200,000 บาท หรือทั้งจำทั้งปรับ ถ้าผู้กระทำความผิดตามวรรคแรกหรือวรรคสองเป็นผู้ปลอมซึ่งบัตรอิเล็กทรอนิกส์ตาม มาตรา 269/1 ให้ลงโทษตามมาตรานี้แต่กระทงเดียวทั้งนี้ตั้งแต่ 1 มีนาคม พ.ศ. 2552 เป็นต้นไป- ผู้ถือบัตรสวัสดิการแห่งรัฐฯ ขึ้นรถไฟฟ้าฟรี ตามนโยบายของภาครัฐฯ ที่ต้องการสนับสนุนสวัสดิการในการเดินทางด้วยระบบขนส่งมวลชนทุกประเภทโดยไม่คิดค่าโดยสารกับผู้ถือบัตรสวัสดิการแห่งรัฐ ธนาคารกรุงไทยจึงได้ผนวกบัตรแมงมุมเข้าไปในบัตรสวัสดิการแห่งรัฐของประชาชนในพื้นที่กรุงเทพมหานครและปริมมณฑล รวมถึงจังหวัดบริวารโดยรอบ และกำหนดให้มีงบค่าโดยสารในบัตรเดือนละ 500 บาท โดยผู้ถือบัตรสามารถนำบัตรไปใช้งานที่สถานีรถไฟฟ้ามหานคร สถานีรถไฟฟ้าแอร์พอร์ตเรลลิงก์ และสถานีรถไฟฟ้าชานเมืองได้ทันทีเมื่อเปิดใช้บริการ ทั้งนี้ตั้งแต่ 22 มิถุนายน พ.ศ. 2561 เป็นต้นไป บัตรสวัสดิการแห่งรัฐสามารถใช้งานได้เฉพาะการเดินทางในสายเฉลิมรัชมงคล และสายฉลองรัชธรรมเท่านั้น- การช่วยเหลือคนที่มีความต้องการพิเศษ พนักงานของรถไฟฟ้ามหานคร สายเฉลิมรัชมงคล รวมถึงพนักงานรักษาความปลอดภัยมีความเต็มใจที่จะช่วยเหลือผู้มีความพิการ อาทิการจูงผู้พิการทางสายตาไปยังสถานี การให้บริการติดตามผู้โดยสารที่ต้องการการดูแลเป็นพิเศษโดยให้พนักงานเดินทางไปด้วย เช่นผู้โดยสารที่เดินทางครั้งแรก ฯลฯ เพียงท่านแจ้งให้พนักงานสถานีทราบเท่านั้น- การรักษาความปลอดภัยให้ประชาชน รถไฟฟ้ามหานคร สายเฉลิมรัชมงคลในทุกสถานีมีบริการเพื่อการรักษาความปลอดภัยให้ประชาชนดังต่อไปนี้ 1.บริการปุ่มหยุดฉุกเฉินบันไดเลื่อน 2.บริการปุ่มแจ้งเหตุไฟไหม้ 3.บริการโทรศัพท์แจ้งเหตุด่วนเหตุร้าย 4.บริการทางออกฉุกเฉินในสถานี 5.บริการแจ้งเหตุกับตำรวจผ่านตู้รับเรื่องร้องเรียน 6.บริการคันโยกฉุกเฉินภายในรถไฟฟ้าเพื่อเปิดประตูรถกรณีฉุกเฉิน 7.บริการอุปกรณ์ดับเพลิง 8.บริการกล้องวงจรปิดเพื่อความปลอดภัยของผู้โดยสาร- พระราชพิธีมหามงคลเฉลิมพระชนมพรรษา 7 รอบ 5 ธันวาคม 2554 รถไฟฟ้ามหานคร สายเฉลิมรัชมงคล จัดบริการสารคดี พระราชอารมณ์ขัน ให้แก่ผู้โดยสารชมฟรี ทุกขบวนรถ และสนับสนุนการประชาสัมพันธ์ พระราชพิธีมหามงคลเฉลิมพระชนมพรรษา 7 รอบ 5 ธันวาคม 2554ด้วยการติดสติ๊กเกอร์ ตราสัญลักษณ์ งานเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 7 รอบ 5 ธันวาคม 2554 ที่บริเวณกระจกกั้นชานชาลาทุกสถานี- การรักษาความสะอาด รถไฟฟ้ามหานคร สายเฉลิมรัชมงคล อยู่ภายใต้กฎกระทรวงกำหนดหลักเกณฑ์ว่าด้วยความปลอดภัยในชีวิตร่างกายและทรัพย์สิน การรักษาความสงบเรียบร้อยความสะอาดและความเป็นระเบียบเรียบร้อยภายในเขตระบบรถไฟฟ้า พ.ศ. 2547 หากผู้ใดฝ่าฝืนมีโทษจำคุก 1 เดือน ปรับ 1,000 บาทพันธมิตรธุรกิจ พันธมิตรธุรกิจ. รถไฟฟ้ามหานคร สายเฉลิมรัชมงคล ร่วมกับสหพัฒนพิบูล จัดรายการ ให้ผู้โดยสารได้มีโอกาสรับประทานมาม่าฟรีตลอดทั้งปี โดยเริ่มครั้งแรกเมื่อ ปี พ.ศ. 2553 และยังคงมีจัดปีละครั้งนอกจากนั้นยังมีพันธมิตรธุรกิจลดราคาค่าโดยสารโดยมีเงื่อนไขเช่นเติมเงินทุก 300 บาท ฯลฯ หรือลดราคาให้ลูกค้าที่ใช้บริการกับพันธมิตรธุรกิจของบริษัท ทางด่วนและรถไฟฟ้ากรุงเทพ จำกัด (มหาชน)การตรวจค้นกระเป๋า การตรวจค้นกระเป๋า. อาศัยอำนาจตาม พ.ร.บ.การรถไฟฟ้าขนส่งมวลชนแห่งประเทศไทย พ.ศ. 2543 มาตรา 63 ให้พนักงานเจ้าหน้าที่เป็นเจ้าพนักงานตามประมวลกฎหมายอาญามีหน้าที่รักษาความปลอดภัยและความสงบเรียบร้อยในเขตระบบไฟฟ้าตามกฎกระทรวงหรือตามที่ผู้ว่าการมอบหมาย และให้มีอำนาจดังต่อไปนี้ 1.ค้นหรือจับกุมผู้กระทำความผิดซึ่งหน้าตามพระราชบัญญัตินี้ เพื่อส่งให้พนักงานฝ่ายปกครองหรือตำรวจดำเนินคดีตามกฎหมายพนักงานเจ้าหน้าที่รถไฟฟ้ามหานคร สายเฉลิมรัชมงคล จึงมีอำนาจตามกฎหมายดังกล่าว ทั้งนี้อาศัยอำนาจตาม ประมวลกฎหมายวิธีพิจารณาความอาญา มาตรา 93 การตรวจค้นสิ่งของในความครอบครองของบุคคลในที่สาธารณะจะกระทำไม่ได้เลย เว้นแต่เจ้าพนักงานปกครองหรือตำรวจเป็นผู้ค้นเมื่อมีเหตุอันควรสงสัยว่าบุคคลนั้นมีสิ่งของในความครอบครองเพื่อจะใช้ในการกระทำความผิด หรือซึ่งได้มาโดยการกระทำความผิดหรือซึ่งมีไว้เป็นความผิดเจ้าหน้าที่ รถไฟฟ้ามหานคร สายเฉลิมรัชมงคล ซึ่งเป็นเจ้าพนักงานตามประมวลกฎหมายอาญาจึงอาศัยอำนาจตามมาตรา 93 ตรวจค้นบุคคลที่เครื่องตรวจจับโลหะชนิดเดินผ่านส่งสัญญาณเนื่องจากเจ้าหน้าที่มีความเห็นว่า มีเหตุอันควรสงสัยว่าบุคคลนั้นมีสิ่งของในความครอบครองเพื่อจะใช้ในการกระทำความผิด หรือซึ่งได้มาโดยการกระทำความผิดหรือซึ่งมีไว้เป็นความผิดบริการอื่นๆบริการอื่นๆ. - ที่จอดรถสำหรับผู้โดยสาร มีพื้นที่จอดรถสำหรับการจอดรถรายวันให้ทุกสถานี ยกเว้นสถานีหัวลำโพง, สถานีสีลม, สถานีลุมพินี, สถานีคลองเตย, สถานีสุขุมวิท, สถานีพระราม 9, สถานีสุทธิสาร, สถานีพหลโยธิน, สถานีบางซื่อ และสถานีกำแพงเพชร จำเป็นจะต้องใช้ที่จอดรถของอาคารข้างเคียง และนอกจากนี้ยังมีพื้นที่พิเศษซึ่งเตรียมไว้สำหรับการจอดรถเป็นจำนวนมาก คือสถานีสวนจตุจักร บริเวณขนส่งหมอชิตเดิม หรือหน้าศูนย์ซ่อมบำรุงรถไฟฟ้าบีทีเอส สามารถจอดได้ถึง 1,250 คัน และสถานีเพชรบุรี ที่บริเวณใต้ทางพิเศษศรีรัช (ด่านอโศก 1) ของการทางพิเศษแห่งประเทศไทย สามารถจอดได้ 300 คัน และพื้นที่ภายในสถานีรับส่งผู้โดยสารอากาศยานกรุงเทพมหานคร ของการรถไฟแห่งประเทศไทย ซึ่งสามารถจอดได้ประมาณ 500 คัน - อาคารจอดแล้วจร รถไฟฟ้ามหานคร สายเฉลิมรัชมงคลมีบริการอาคารจอดรถและจุดจอดรถจักรยนต์ได้แก่อาคาร Park&Ride 3 แห่งคือบริเวณสถานีลาดพร้าว สถานีศูนย์วัฒนธรรมแห่งประเทศไทย และภายในโครงการแอชตัน อโศก สถานีสุขุมวิท ซึ่งบริการที่จอดรถทั้งแบบรายวัน และรายเดือน ทั้งนี้ผู้ที่ใช้บริการจะได้รับบัตรส่วนลดค่าใช้บริการอาคารจอดรถ หากทำบัตรหายจะมีโทษปรับ 300 บาทไม่เว้นทุกกรณี พร้อมทั้งต้องแสดงหลักฐานยืนยันว่าท่านเป็นเจ้าของรถมาแสดงต่อเจ้าหน้าที่ก่อนจึงจะนำรถออกไปได้ ผู้โดยสารจำเป็นที่จะต้องทำการแตะบัตรที่สถานีปลายทางเพื่อเป็นส่วนลดในการใช้บริการอาคารจอดรถ ผู้ไม่ลืมแตะบัตรบริษัทจะคิดค่าบริการ 10 บาทต่อชั่วโมง หากลืมบริษัทจะคิดในราคาเท่ากับผู้ไม่ใช้บริการรถไฟฟ้ามหานคร สายเฉลิมรัชมงคล คือ 40 บาทต่อชั่วโมง ยกเว้น ที่ลานจอดรถ สถานีเพชรบุรี ลานจอดรถสถานีศูนย์การประชุมแห่งชาติสิริกิติ์ และ ลานจอดรถสถานีสุขุมวิท คิดค่าจอดรถ 50 บาท ต่อชั่วโมง อย่างไรก็ตามบริษัทไม่รับผิดชอบทุกกรณีที่รถยนต์หรือรถจักรยานต์หายรวมถึงทรัพย์สินอื่นใดภายในตัวรถ บริษัทให้บริการจอดรถเฉพาะเวลา 05.00-01.00 เท่านั้น การจอดรถนานเกินช่วงเวลาดังกล่าว จะมีอัตราโทษปรับตามเกณฑ์ที่บริษัทกำหนดในขณะนั้นๆ ปัจจุบันคือผู้ใช้บริการรถไฟฟ้ามหานคร สายเฉลิมรัชมงคล ปรับ 300 บาท หากไม่ใช้บริการ ปรับ 1,000 บาท เนื่องจากบริษัทไม่รับฝากรถเพียงแค่รับฝากเฉพาะผู้ใช้บริการรถไฟฟ้ามหานคร สายเฉลิมรัชมงคล เท่านั้น - ศูนย์บริการนักท่องเที่ยว มีบริการศูนย์บริการนักท่องเที่ยวและซื้อสินค้าที่สถานีกำแพงเพชร เปิดวันเสาร์และอาทิตย์เท่านั้น - ศูนย์การค้า มีบริการศูนย์การค้าเมโทรมอลล์ที่ สถานีคลองเตย, สถานีสุขุมวิท, สถานีพระราม 9, สถานีศูนย์วัฒนธรรมแห่งประเทศไทย, สถานีพหลโยธิน และสถานีสวนจตุจักร ซึ่งรวมทั้งร้านค้าบริการ และร้านจำหน่ายอาหารและเครื่องดื่มภายในสถานี และมีบริการซูเปอร์มาร์เก็ต กูร์เมต์ มาร์เก็ต ที่สถานีลาดพร้าว และ สถานีเพชรบุรี ซึ่งให้บริการซูเปอร์มาร์เก็ตและร้านอาหาร อย่างไรก็ตามไม่อนุญาตให้นำเข้าในบริเวณชั้นจำหน่ายตั๋วโดยสาร - ตู้ถอนเงิน มีบริการตู้ถอนเงินทุกสถานี จากหลากหลายธนาคาร ปัจจุบันมีถึง 8 ธนาคาร - โทรศัพท์ ในอดีตโครงการมีบริการโทรศัพท์และตู้ทำธุรกรรมทางการเงินจาก ทรู คอร์ปอเรชั่น ให้บริการแต่ปัจจุบันได้ยกเลิกทั้งหมด นอกจากนี้ยังได้ร่วมมือกับ เอไอเอส, ดีแทค และ ทรูมูฟ เอช ในการวางโครงข่ายโทรศัพท์มือถือทั้ง 3G และ 4G ตามแนวเส้นทางรถไฟฟ้า</doc>
