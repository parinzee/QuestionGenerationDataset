<doc id="462719" url="https://th.wikipedia.org/wiki?curid=462719" title="ศูนย์สื่อมวลชนโอลิมปิกลอนดอน">ศูนย์สื่อมวลชนโอลิมปิกลอนดอน ศูนย์สื่อมวลชนโอลิมปิกลอนดอน () เป็นสิ่งก่อสร้าง (Complex) ขนาดใหญ่ ตั้งอยู่ทางตะวันออกของกรุงลอนดอน ซึ่งจัดทำขึ้นเป็นพิเศษสำหรับโอลิมปิกฤดูร้อน 2012 อาคารหลังนี้เป็นศูนย์กลางของสื่อมวลชน ซึ่งเปิดทำการตลอด 24 ชั่วโมง และรองรับเจ้าหน้าที่ของผู้รับสิทธิกระจายเสียงแพร่ภาพการแข่งขัน ช่างภาพและนักข่าว จำนวนมากกว่า 20,000 คน เพื่ออำนวยความสะดวกในการถ่ายทอดวิทยุและโทรทัศน์ สู่ประชาชนทั่วโลกทั้ง 4,000 ล้านคน อาคารที่มีความยาวถึง 275 เมตรหลังนี้ ตั้งอยู่บริเวณหัวมุมทางตะวันตกเฉียงเหนือของอุทยานโอลิมปิกลอนดอน ใช้ทุนสำหรับการก่อสร้าง 355 ล้านปอนด์ การก่อสร้างเริ่มขึ้นเมื่อเดือนเมษายน พ.ศ. 2552 โครงการแล้วเสร็จสมบูรณ์ในเดือนกรกฎาคม พ.ศ. 2554 (ค.ศ. 2011) โดยมีพิธีเปิดศูนย์อย่างเป็นทางการ เมื่อวันที่ 27 มิถุนายน พ.ศ. 2555 (ค.ศ. 2012) นับเป็นสถานที่แรกซึ่งเปิดดำเนินงาน สำหรับกีฬาโอลิมปิกคราวนี้ และให้บริการอย่างต่อเนื่องเป็นเวลา 52 วันระหว่างการแข่งขันองค์ประกอบที่สำคัญองค์ประกอบที่สำคัญ. - ศูนย์กระจายเสียงแพร่ภาพนานาชาติ (International Broadcast Center; IBC) - แบ่งเป็นห้องส่งโทรทัศน์ 52,000 ตารางเมตร สำหรับผู้ได้รับสิทธิในการถ่ายทอด ร่วมกับพื้นที่สำนักงานอีก 8,000 ตารางเมตร และเพื่อรองรับการทำงานตลอดเวลาของสื่อมวลชนนานาชาติ อาคารแห่งนี้จึงมีที่พักรับรองชั่วคราว พร้อมทั้งห้องแถลงข่าวขนาด 800 ที่นั่ง - ศูนย์สื่อมวลชนหลัก (Main Press Center; MPC) - ประกอบด้วยพื้นที่ปฏิบัติงาน 31,000 ตารางเมตร ซึ่งมีความพร้อมรองรับผู้สื่อข่าวกับช่างภาพ 6,000 คนซึ่งผ่านการลงทะเบียน สำหรับองค์กรที่มิได้ถือสิทธิในการถ่ายทอดระหว่างการแข่งขัน ร่วมกับเจ้าหน้าที่ของไอโอซี และคณะกรรมการจัดการแข่งขันของลอนดอน ซึ่งแบ่งออกเป็น 4 ชั้น - สะพานลอยเชื่อมต่อศูนย์ทั้งสอง - มีความยาว 200 เมตร โดยมีร้านค้าต่างๆ ตั้งอยู่ตลอดแนวเส้นทาง เช่นธนาคาร สำนักข่าว ที่ทำการไปรษณีย์ บริการซักแห้ง ร้านขายยา เป็นต้น และยังมีศูนย์อาหารขนาด 4,000 ที่นั่ง และที่จอดรถจำนวนมาก ตั้งอยู่ในบริเวณพื้นที่ใต้สะพานลอย</doc>
