<doc id="560648" url="https://th.wikipedia.org/wiki?curid=560648" title="เล็ก บุนนาค">เล็ก บุนนาค คุณเล็ก บุนนาค เป็นธิดาของเจ้าพระยาสุรวงศ์ไวยวัฒน์ (วร บุนนาค) กับท้าวศรีสุนทรนาฏ (แก้ว พนมวัน ณ อยุธยา) และเป็นพระมารดาในพระนางเจ้าสุวัทนา พระวรราชเทวีในรัชกาลที่ 6ประวัติ ประวัติ. คุณเล็ก เป็นธิดาคนเล็กของเจ้าพระยาสุรวงศ์ไวยวัฒน์ (วร บุนนาค) ที่เกิดกับท้าวศรีสุนทรนาฏ (แก้ว พนมวัน ณ อยุธยา : สกุลเดิม อภัยวงศ์) ซึ่งทั้งบิดาและมารดามาจากตระกูลขุนนาง จำเดิม แก้ว อภัยวงศ์(ท้าวศรีสุนทรนาฏ) ผู้มารดาได้กำพร้าบิดามาแต่เยาว์วัยเพราะบิดาถูกทำร้ายจนถึงแก่ความตายขณะปฏิบัติหน้าที่ในกัมพูชา แก้ว อภัยวงศ์(ท้าวศรีสุนทรนาฏ)จึงเข้ามาอยู่ในอุปการะในสมเด็จเจ้าพระยาบรมมหาศรีสุริยวงศ์ (ช่วง บุนนาค) และได้ตกเป็นอนุภริยาของเจ้าพระยาสุรวงศ์ไวยวัฒน์ (วร บุนนาค) จนมีบุตรด้วยกันสองคน คุณเล็กจึงมีพี่สาวร่วมบิดามารดาคือคุณหญิงมณี พิพิธภัณฑ์วิจารณ์ ครั้นเวลาต่อมาหม่อมแก้ว(ท้าวศรีสุนทรนาฏ)ได้สมรสใหม่กับหม่อมอนุยันต์ศิริวงศ์ (หม่อมราชวงศ์ยันต์ พนมวัน) คุณเล็กจึงมีน้องชายต่างบิดาคือหม่อมหลวงต่อ พนมวัน แม้เธอจะเป็นธิดาที่เกิดแต่หม่อมอนุภริยาของท่านเจ้าพระยา แต่ก็ได้รับการศึกษาอย่างดีโดยสำเร็จการศึกษาจากโรงเรียนแห่งหนึ่งในเมืองปีนัง คุณเล็กถือเป็นดรุณีแรกรุ่นที่มีรูปลักษณ์สวยงาม ครั้นเวลาต่อมาได้เป็นภริยาของพระยาอภัยภูเบศร (เลื่อม อภัยวงศ์) ได้ไม่ช้านาน สามีก็สมรสกับสตรีตามความเห็นชอบของบิดามารดาขณะที่เล็กยังตั้งครรภ์ เมื่อการณ์เป็นเช่นนั้นเล็กจึงออกจากเคหาสน์ของสามีกลับมาอยู่กับนางแก้ว พนมวัน ณ อยุธยา(ท้าวศรีสุนทรนาฏ)ผู้มารดา และให้กำเนิดธิดา ณ บ้านคลองบางหลวงของมารดา นางแก้ว พนมวัน ณ อยุธยา(ท้าวศรีสุนทรนาฏ)จึงตั้งนามแก่ธิดาผู้เป็นหลานยาย นั้นว่า "เครือแก้ว" และเรียกโดยทั่วไปว่า "ติ๋ว" ที่ต่อมาได้รับการสถาปนาขึ้นเป็นพระนางเจ้าสุวัทนา พระวรราชเทวีในรัชกาลที่ 6 คุณเล็กสมรสหนที่สองกับหลวงบริหารยุคลบาท (แหวน จารุดุล) มีบุตร-ธิดาด้วยกัน 4 คน ได้แก่1. นายแพทย์สุประเกต จารุดุล สมรสกับคุณหญิงอรุณธดี จารุดุล (สกุลเดิม วิเศษกุล) 2. คุณหญิงสัตยวดี กุวานนท์ (นามเดิม กิ่งแก้ว จารุดุล) สมรสกับพลเอกประพัทธ์ กุวานนท์ 3. กาญจนีย์ จารุดุล 4. มณีพันธุ์ จารุดุล สมรสกับอุษา จารุดุล คุณเล็กเสียชีวิตปีใดไม่ปรากฏ ทราบแต่เพียงว่าขณะนั้นพระนางเจ้าสุวัทนา พระวรราชเทวียังเยาว์ชันษา นางแก้ว พนมวัน ณ อยุธยา(ท้าวศรีสุนทรนาฏ) ผู้เป็นยายจึงอุปการะหลานสาวสืบมา พระนางเจ้าสุวัทนา พระวรราชเทวีจึงเข้ามาประจำกับยายและเข้ารับราชการในราชสำนักพงศาวลี</doc>
