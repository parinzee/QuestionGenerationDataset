<doc id="289608" url="https://th.wikipedia.org/wiki?curid=289608" title="เดอนี ดีเดอโร">เดอนี ดีเดอโร เดอนี ดีเดอโร (; 5 ตุลาคม ค.ศ. 1713 - 31 กรกฎาคม ค.ศ. 1784) นักปรัชญาและนักวิจารณ์ศิลปะชาวฝรั่งเศส ประมาณกลางศตวรรษที่ 18 ได้มีการจัดงานแสดงนิทรรศการด้านจิตรกรรม ประติมากรรม การวาดภาพ และการแกะสลักที่ Salon Carré, Louvre โดยสมาชิกของ l’Académie royale de peinture ในกรุงปารีส ซึ่งงานแสดงผลงานเหล่านี้จัดขึ้นทุก 2 ปี ดีเดอโรซึ่งเป็นผู้ที่ให้ความสนใจต่อจิตรกรรมเป็นอย่างมากของยุคแห่งความรู้แจ้ง เขาจึงติดตามชมภาพเขียนต่าง ๆ ที่จิตรกรนำมาแสดงในงานแล้วเขียนเป็นบทวิจารณ์ลงในวารสาร La Correspondance littéraire ตามคำขอของเพื่อนสนิทของเขา Grimm ซึ่งบทวิจารณ์เหล่านั้นเรียกรวม ๆ ว่า “บทวิจารณ์ภาพเขียน” (Les Salons) ดีเดอโรเริ่มช่วยเขียนบทวิจารณ์ศิลปะตั้งแต่ปี ค.ศ. 1759 ถึงปี ค.ศ. 1781 ยกเว้นในปี ค.ศ. 1773, 1777 และ 1779 ซึ่งงานถูกจัดขึ้นในประเทศรัสเซีย แต่หลังจากปี ค.ศ. 1779 ความสนใจของเขาลดลงและความช่วยเหลือในการเขียนก็น้อยลงเช่นกัน อีกทั้งในระยะหลังสุขภาพของดีเดอโรไม่ค่อยดีด้วย อันเนื่องมาจากเขาเป็นโรคลมชัก ซึ่งทำให้มีข้อสันนิษฐานว่าบทวิจารณ์ภาพเขียนของดีเดอโรในปี ค.ศ. 1771, 1775 และปี ค.ศ. 1781 เขาไม่ได้เป็นคนเขียนเอง บทวิจารณ์ของดีเดอโรแสดงให้เห็นว่าเขามีความเข้าใจในศิลปะการเขียนภาพอย่างลึกซึ้ง และเขายังสามารถให้ข้อเสนอแนะที่น่าสนใจแก่จิตรกรด้วย อย่างไรก็ตาม บทวิจารณ์ภาพเขียนของดีเดอโรไม่ได้รับการตีพิมพ์ในประเทศฝรั่งเศส แต่ถูกส่งไปยังสมาชิกกลุ่มผู้อ่านอื่น ๆ ที่ได้รับการคัดเลือกไว้แล้วในชนชั้นสูงที่ประเทศต่าง ๆ ทางตอนเหนือของฝรั่งเศส ซึ่งบุคคลเหล่านั้นต้องการติดตามเหตุการณ์ความเป็นไปของกรุงปารีส บทวิจารณ์ภาพเขียนได้รับการตีพิมพ์หลังจากที่ดีเดอโรเสียชีวิตแล้วในช่วงศตวรรษที่ 19</doc>
