<doc id="320125" url="https://th.wikipedia.org/wiki?curid=320125" title="แพตตี เพจ">แพตตี เพจ คลารา แอน ฟาวเลอร์ () หรือเป็นที่รู้จักในชื่อ แพตตี เพจ () เกิดเมื่อวันที่ 8 พฤศจิกายน ค.ศ. 1927 เสียชีวิตวันที่ 1 มกราคม ค.ศ. 2013 เป็นนักร้องชาวอเมริกัน เป็นศิลปินหญิงในแนวเทรดิชันนอลป็อปที่เป็นที่รู้จักมากที่สุดคนหนึ่ง เธอเป็นศิลปินหญิงที่มียอดขายมากที่สุดในคริสต์ทศวรรษ 1950 มียอดขายมากกว่า 100 ล้านชุด เพจเซ็นสัญญากับค่ายเมอร์คิวรีเรเคิดส์ในปี ค.ศ. 1947 และกลายเป็นศิลปินหญิงคนแรกที่ประสบความสำเร็จ เริ่มด้วยเพลงในปี ค.ศ. 1948 ที่ชื่อเพลง "Confess" ในปี ค.ศ. 1950 เธอมีซิงเกิลแรกที่ขายได้เกิน 1 ล้านชุดที่ชื่อ "With My Eyes Wide Open, I'm Dreaming" และต่อมาก็ยังมีซิงเกิลที่มียอดขายเกินล้านอีก 14 แผ่น ในช่วงระหว่างปี 1950 ถึง 1965 เพลงที่เป็นเพลงสัญลักษณ์ของเธอคือเพลง "Tennessee Waltz" บันทึกเสียงในปี ค.ศ. 1950 เป็นหนึ่งในซิงเกิลที่ขายดีที่สุดในศตวรรษที่ 20 และยังเป็น 1 ใน 2 เพลงอย่างเป็นทางการของรัฐเทนเนสซี เพลง "Tennessee Waltz" ติดอันดับ 1 บนนิตยสารบิลบอร์ดนาน 13 สัปดาห์ในชาร์ตยอดขาย ในปี 1950 เพจยังมีซิงเกิลอันดับ 1 อีก 3 ซิงเกิลในระหว่างปี 1950 ถึง 1953 กับซิงเกิล "All My Love (Bolero)", "I Went to Your Wedding," และ "(How Much Is That) Doggie in the Window" แตกต่างจากนักร้องเพลงป็อปคนอื่น เพจได้รวมแนวเพลงอย่างเพลงคันทรีเข้ากับเพลงป็อปในรูปแบบของเธอ เหตุนี้เองเป็นผลทำให้เธอมีซิงเกิลติดบนชาร์ตบิลบอร์ดคันทรีชาร์ตด้วย และตั้งแต่คริสต์ทศวรรษ 1970 เพจเริ่มหันก้าวเข้าสู่วงการเพลงคันทรี เธอมีเพลงติดชาร์ตคันทรีจนถึงปี 1982 เพจเป็นหนึ่งในศิลปินเพียงไม่กี่คนที่มีเพลงติดชาร์ตคันทรีใน 5 ทศวรรษ เมื่อเพลงแนวร็อกแอนด์โรลได้รับความนิยมในครึ่งหลังของคริสต์ทศวรรษ 1950 เพลงแนวเทรดิชันนอลป็อปก็เสื่อมความนิยมไป เพจเป็นหนึ่งในนักร้องเพลงเทรดิชันนอลป็อปเพียงไม่กี่คนที่สามารถประสบความสำเร็จในช่วงเวลานั้น เธอยังมีเพลงฮิตในช่วงกลางคริสต์ทศวรรษ 1960 อย่างเช่นเพลง "Old Cape Cod," "Allegheny Moon," "A Poor Man's Roses (Or a Rich Man's Gold)," และ "Hush, Hush, Sweet Charlotte" ในปี 1997 แพตตี เพจมีชื่ออยู่ในหอเกียรติยศดนตรีโอคลาโฮมา</doc>
