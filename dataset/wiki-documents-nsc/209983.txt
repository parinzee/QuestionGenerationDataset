<doc id="209983" url="https://th.wikipedia.org/wiki?curid=209983" title="วีล่า">วีล่า วีล่า เป็นวิญญาณตามธรรมชาติชนิดหนึ่งตามเทพนิยายของชาวยุโรป มีรูปร่างเป็นหญิงสาวงดงาม ผิวส่องสว่าง เธอมีอำนาจทำให้ชายหลงรักอย่างถอนตัวไม่ขึ้น หากวีล่าโกรธขึ้นมาเธอจะกลายร่างเป็นปีศาจที่น่าสยดสยอง แต่ตำนานบางเรื่องกล่าวว่าคือปีศาจที่วิญญาณไม่อาจจากโลกนี้ไปได้ ชาวเซอร์เบียนมีนิทานอยู่เรื่องหนึ่งชื่อว่า เจ้าชายมาร์โก กับวีล่า เป็นเรื่องราวความอิจฉาของวีล่าที่ชื่อว่า ลาวิออยล่า เรื่องมีอยู่ว่า มีพี่น้องสองคนคือ เจ้าชายมาร์โก และดุคมิโรช ขี่ม้ามาด้วยกัน ตามเทือกเขามิโรช เจ้าชายมาร์โกง่วงนอนเป็นกำลังจึงสั่งน้องชายเขาว่า มิโรชเอ๋ย ข้าง่วงเสียเหลือเกิน ช่วยร้องเพลงเป็นเพื่อนข้าไม่ให้หลับทีเถิด ฝ่ายน้องชายคือดุคมิโรช ก็ตอบว่า พี่ท่าน ข้าเกรงว่าจะไม่สามารถร้องเพลงให้ท่านฟังได้เนื่องจาก เมื่อคืนนี้มีวีล่านางหนึ่งชื่อ ลาวิออยล่า มาร่วมดื่มสุรากับข้า ข้าเมามาก จึงตะโกนร้องเพลงเสียงดัง นางไม่พอใจและขู่ว่า หากได้ยินเสียงร้องเพลงของข้าอีก นางจะเอาลูกศรมายิงใส่ข้าให้ตาย เจ้าชายมาร์โกได้ยินดังนั้น จึงพูดว่า โธ่เอ๋ย เจ้าน้องชายไม่ต้องกลัววีล่าไปหรอก ตราบใดที่ข้ายังอยู่ ขวานวิเศษของข้าจะป้องกันอันตรายทั้งปวงได้ เมื่อฟังคำจากพี่ชายแล้ว ดุคมิโรช จึงร้องขับลำนำเพลง เกี่ยวกับเรื่องราวของพระราชาและความรุ่งเรืองแห่งอาณาจักรต่างๆ ทว่า เจ้าชายมาร์โก ช่างง่วงนอนมากยิ่งนักจึงเผลอหลับไป ขณะนั้น วีล่า ลาวิออยล่า ซึ่งได้ยินเสียงเพลงของดุคมิโรช เธอจึงร้องเพลงตอบกลับด้วยสำเนียงอันไพเราะ ดุคมิโรชก็ร้องตอบเธอมาด้วยสำเนียงอันไพเราะยิ่งกว่า วีล่าตนนี้จึงเกิดความริษยาในน้ำเสียงของเขา เธอจึงใช้ลูกดอกยิงใส่ดุคมิโรช2ดอก ดอกแรกยิงเข้าที่ลิ้นเพื่อไม่ให้เขาร้องเพลงต่อไปได้อีก ดอกที่สองยิงเข้าที่หัวใจเพื่อให้เขาตาย เมื่อม้าหยุดเดินชายมาร์โกก็ตื่น เห็นน้องชายตนเองถูกยิงด้วยลูกดอก ก็พยายามจะช่วยชีวิต ก่อนตายน้องชายของเขาก็พูดว่า พี่ท่าน ข้าโดนวีล่าชื่อ ลาวิออยล่า สังหาร เนื่องจากร้องเพลงบนภูเขามิโรช แต่สุดท้ายวีล่า ลาวิออยล่า ก็มาช่วยชุบชีวิตให้แก่ดุคมิโรช พร้อมทั้งบอกแก่วีล่าตนอื่นๆไม่ให้มารบกวนชายทั้งสองอีกต่อไป จากนิทานเรื่องนี้ แสดงว่า วีล่านอกจากจะมีความสวยงามแล้ว ( และมีนิสัยขี้อิจฉา ) ยังมีความสามารถในการรักษาพยาบาลอีกด้วย ตามตำนานกล่าวว่าการที่วีล่าทำดีกับชายใด ก็เพราะเธออยากแต่งงานกับชายหนุ่มผู้นั้นนั่นเอง วีล่ามีบทบาทในนิยายของเจ. เค. โรว์ลิ่งเรื่องแฮร์รี่ พอตเตอร์ที่กล่าวไว้ในเล่มที่ 4 ว่าเฟลอร์ เดอลากูร์เป็นลูกครึ่งวีล่า</doc>
