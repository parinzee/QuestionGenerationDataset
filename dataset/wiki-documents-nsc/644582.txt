<doc id="644582" url="https://th.wikipedia.org/wiki?curid=644582" title="คิงเพาเวอร์สเตเดียม">คิงเพาเวอร์สเตเดียม คิง เพาเวอร์ สเตเดี้ยม () หรือที่เรียกกันว่า เลสเตอร์ ซิตี สเตเดี้ยม (Leicester City Stadium ) เป็นสนามเหย้าของเลสเตอร์ซิตี ในพรีเมียร์ลีกอังกฤษ ตั้งอยู่ในเมืองเลสเตอร์ ประเทศอังกฤษ เปิดใช้ในเดือนกรกฎาคมปี ค.ศ. 2002 มีความจุ 32,500 ที่นั่ง สนามกีฬานี้ตั้งชื่อตามบริษัท คิง เพาเวอร์ ซึ่งเป็นผู้สนับสนุนหลักของทีมในปัจจุบัน เดิมสนามแห่งนี้มีชื่อว่า เดอะวอร์กเกอส์ สเตเดี้ยม (The Walkers Stadium) เป็นชื่อที่ใช้ในระหว่างปี ค.ศ. 2002–ค.ศ. 2011 ตามชื่อของสินค้าผู้สนับสนุนในสมัยนั้น ที่สนามแห่งนี้ ได้ชื่อว่าเป็นสนามที่สวยงาม มีสิ่งอำนวยความสะดวกครบครัน แต่ในห้องแต่งตัวของทีมเยือนมีสิ่งก่อสร้างที่สร้างสงครามจิตวิทยา เช่น เสาปลอมที่ไม่ได้มีไว้สำหรับพยุงโครงสร้างของสนามที่กลางห้อง แต่มีไว้สำหรับบังสายตาไม่ให้ทีมฝ่ายตรงข้ามมองเห็นการประชุมแก้เกมการแข่งขันของเลสเตอร์ ซิตี้ หรือน้ำประปาที่ห้องนี้ก็มีความเย็นกว่าที่อื่น ๆ ซึ่งเป็นเรื่องปกติของห้องแต่งตัวของทีมคู่แข่งในสนามฟุตบอลที่มักจะไม่ได้รับความสะดวกสบาย ประวัติสนามแข่งขันของทีมเลสเตอร์ ซิตี้ สนามเหย้าของทีมเลสเตอร์ เดิมตั้งอยู่บนถนนฟิลเบิร์ต ซึ่งใช้งานมาตั้งแต่ปี 1891 และมีการต่อเติมเพิ่มจำนวนที่นั่งมาหลายต่อหลายครั้ง ทว่าในปี 1989 ก็เกิดโศกนาฏกรรมฮิลส์โบโรขึ้น ส่งผลให้ในปีถัดมามีการสืบสวนหาข้อเท็จจริงถึงต้นเหตุของการสูญเสียครั้งดังกล่าว โดยมีรายงานจากเทย์เลอร์ รีพอร์ตว่า ต้นเหตุมาจากการที่สนามที่เกิดเหตุนั้นมีผู้ชมมากเกินความจุและยังเป็นอัฒจรรย์แบบยืนทำให้สุ่มเสี่ยงต่อการเกิดอุบัติเหตุขึ้นได้ จึงทำให้เกิดข้อบังคับให้ยกเลิกตั๋วเข้าชมแบบยืนและผู้เข้าชมทุกคนจะต้องมีที่นั่งเป็นของตนเอง ส่งผลให้ทางสโมสรเลสเตอร์ ซิตี้ เริ่มมองหาสถานที่เพื่อสร้างสนามแห่งใหม่ขึ้น เนื่องมาจากสนามแห่งเดิมที่ตั้งอยู่บนถนนฟิลเบิร์ตนั้นมีความจุลดลงอย่างมาก โดยเหลือเพียงแค่ 21,500 ที่นั่งเท่านั้นแม้ว่าจะมีการต่อเติมเพิ่มขึ้นแล้วก็ตาม ประจวบเหมาะกับในฤดูกาล 1994-1995 เลสเตอร์ ซิตี้ ยังทำผลงานได้ยอดเยี่ยมจนสามารถกลับขึ้นไปเล่นในลีกสูงสุดได้อีกครั้ง ทำให้ความนิยมของแฟนบอลมีมากขึ้น และต้องการเข้ามาชมในสนามเมื่อทีมลงแข่งขันจนตั๋วขายหมดเกลี้ยงแทบทุกนัด ความจุจำนวน 21,500 ที่นั่งจึงดูเหมือนจะไม่เพียงพอต่อไปอีกแล้ว ทำให้ผู้บริหารของทีมต้องกลับมารื้อแผนสร้างสนามขึ้นใหม่อีกครั้ง ตามหลังทีมในระดับเดียวกันอย่างสโต๊ค ซิตี้ และดาร์บี้ เคาท์ตี้ ที่เพิ่งย้ายสนามเหย้าแห่งใหม่ไปก่อนหน้านี้ จนกระทั่งในปี 2001 เป็นฤกษ์งามยามดีที่ทางสโมสรริเริ่มโครงการก่อสร้างสนามแห่งใหม่ขึ้นบ้าง โดยใช้เวลาประมาณ 2 ปี กว่าจะแล้วเสร็จและเปิดใช้อย่างเป็นทางการในซีซั่น 2002-2003 พิธีเปิด ในวันที่ 23 กรกฎาคม ปี 2002 แกรี่ ลินิเกอร์ อดีตดาวเตะชื่อดังของสโมสร เปิดตัวด้วยรถบรรทุกยี่ห้อ Walkers ซึ่งขณะนั้นยังเป็นสปอนเซอร์หลักของสโมสร ก่อนที่จะใช้กรรไกรขนาดยักษ์ตัดริบบิ้นเพื่อเป็นสัญลักษณ์ว่าสนามแห่งนี้ได้ถูกเปิดใช้อย่างเป็นทางการแล้ว ส่วนการแข่งขันนัดแรกในสนามดังกล่าวนั้นมีขึ้นในอีก 12 วันถัดมา โดยเป็นการแข่งขันกระชับมิตรกับทีมดังจากสเปนอย่างแอธเลติก บิลเบา (Athletic Bilbao) และแข่งขันแมตช์ที่มีการนับผลการแข่งขันนัดแรกกับทีมวัตฟอร์ด โดยมีผู้เข้าชมจำนวน 31,022 คน ซึ่งเลสเตอร์ เอาชนะไป 2-0 นอกจากนี้ในฤดูกาลดังกล่าวทีมจิ้งจอกสยาม ยังทำผลงานได้ยอดเยี่ยมจนสามารถกลับขึ้นไปเล่นในพรีเมียร์ลีกอีกครั้ง ความเป็นเจ้าของ ในปัจจุบันสนามกีฬาแห่งนี้ถูกแฟนบอลที่ยอดเยี่ยมของทีมจิ้งจอกสยาม รวมไปถึงผู้คลั่งไคล้ในกีฬาลูกหนังเรียกขานกันว่า “คิง เพาเวอร์ สเตเดี้ยม” ซึ่งชื่อดังกล่าวถูกใช้มาตั้งแต่เดือนกรกฎาคมปี 2011 ระยะเวลาเกือบหนึ่งปีหลังจากที่คุณวิชัย ศรีวัฒนประภา นักธุรกิจชาวไทยผู้มีชื่อเสียง ซึ่งเป็นประธานกลุ่มธุรกิจคิง เพาเวอร์ ดิวตี้ ฟรี เข้าซื้อสโมสร นอกจากนี้ในปี 2013 เพื่อการเป็นเจ้าของกิจการของเลสเตอร์ ซิตี้โดยสมบูรณ์ ทางคิง เพาเวอร์จึงเข้าซื้อสินทรัพย์ทั้งหมดของสโมสรผ่าน K Power Holdings Co., Ltd. ต่อจากกลุ่มธุรกิจสัญชาติอเมริกาอย่าง American Pension Fund Manager ชื่อของสนาม หลังจากที่สโมสรหมดสัญญากับทาง Walkers ซึ่งเป็นสปอนเซอร์หลักและได้สิทธิ์ในชื่อสนามมาตั้งแต่ปี 2002 ส่งผลให้ในฤดูกาล 2011-2012 ทางคิง เพาเวอร์ ได้สิทธิ์นั้นไปครองและเปลี่ยนชื่อเป็นคิง เพาเวอร์ สเตเดี้ยม</doc>
