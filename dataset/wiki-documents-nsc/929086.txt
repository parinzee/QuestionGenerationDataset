<doc id="929086" url="https://th.wikipedia.org/wiki?curid=929086" title="แยกนพวงศ์ (กรุงเทพมหานคร)">แยกนพวงศ์ (กรุงเทพมหานคร) แยกนพวงศ์ () เป็นทางแยกหนึ่งในพื้นที่กรุงเทพมหานคร ตั้งอยู่ในแขวงวัดเทพศิรินทร์ เขตป้อมปราบศัตรูพ่าย มีลักษณะเป็นห้าแยกตัดกันระหว่างถนนหลวง, ถนนกรุงเกษม และถนนมิตรพันธ์ โดยชื่อ "นพวงศ์" นั้นมาจากสะพานนพวงศ์ที่อยู่ใกล้เคียงบนถนนหลวง (ซึ่งตัวสะพานอยู่ในแขวงรองเมือง เขตปทุมวัน) อันเป็นสะพานข้ามคลองผดุงกรุงเกษม สะพานแห่งนี้สร้างขึ้นเมื่อปี พ.ศ. 2440 ภายหลังจากการสร้างถนนหลวงได้ไม่นาน เนื่องด้วยพระบาทสมเด็จพระจุลจอมเกล้าเจ้าอยู่หัว ทรงมีพระอนุสรณ์คำนึงถึงพระเจ้าพี่ยาเธอ กรมหมื่นมเหศวรศิววิลาส (พระองค์เจ้านพวงศ์) อันเป็นพระเชษฐา ซึ่งทรงเป็นพระราชโอรสพระองค์แรกในพระบาทสมเด็จพระจอมเกล้าเจ้าอยู่หัว และทรงเป็นต้นราชสกุลนพวงศ์ เนื่องในวโรกาสที่ทรงมีพระชนมพรรษาเสมอเท่ากัน จึงทรงพระราชทรัพย์จำนวน 3,118 บาท ให้กระทรวงโยธาธิการจัดสร้างสะพานแห่งนี้ขึ้นเพื่อเชื่อมกับถนนหลวง สำหรับประโยชน์ในการสัญจรไปมาสู่สถานีรถไฟหัวลำโพงอันเป็นการรองรับความเจริญของบ้านเมืองที่พัฒนาขึ้นเป็นลำดับ เมื่อแรกสร้างสะพานนพวงศ์ สะกดชื่อว่า "สพานนภวงษ์" เป็นสะพานเหล็กขนาดใหญ่ มีพิธีเปิดทรงนิมนต์พระสงฆ์จำนวน 38 รูป โดยมีพระเจ้าน้องยาเธอ กรมหมื่นวชิรญาณวโรรส เป็นองค์ประธาน โดยสะพานนพวงศ์ ปัจจุบันอยู่ตรงข้ามกับกองบังคับการตำรวจรถไฟ และใกล้กับการรถไฟแห่งประเทศไทย รวมถึงโรงเรียนวัดเทพศิรินทร์ นอกจากนี้แล้วในรัชสมัยพระบาทสมเด็จพระจอมเกล้าเจ้าอยู่หัว ยังมีป้อมปราบศัตรูพ่าย อันเป็นหนึ่งในเจ็ดป้อมปราการป้องกันพระนครที่ถูกสร้างขึ้นในช่วงเวลานั้น ตั้งอยู่ใต้ตลาดนางเลิ้งบ้านญวน บริเวณใกล้กับสะพานนพวงศ์ ต่อมาได้ถูกรื้อออก ซึ่งชื่อของป้อม ได้กลายมาเป็นชื่อของเขตป้อมปราบศัตรูพ่ายอีกด้วย</doc>
