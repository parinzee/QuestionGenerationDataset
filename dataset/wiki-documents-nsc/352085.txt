<doc id="352085" url="https://th.wikipedia.org/wiki?curid=352085" title="ราชดำเนิน เรดบูล กรุงเทพ 2010">ราชดำเนิน เรดบูล กรุงเทพ 2010 ถนนแห่งประวัติศาสตร์ ราชดำเนิน เรดบูล กรุงเทพ 2010 () เป็นกิจกรรมการแสดงการขับรถสูตรหนึ่ง ของทีมเรดบูลเรซซิง ทีมชนะเลิศการแข่งขันรถสูตรหนึ่งฤดูกาล 2010 โดยมาร์ก เว็บเบอร์ นักขับรถระดับโลกชาวออสเตรเลีย บนถนนราชดำเนิน กิจกรรมดังกล่าวจัดโดย กระทิงแดง ร่วมกับกรุงเทพมหานคร เมื่อวันเสาร์ที่ 18 ธันวาคม พ.ศ. 2553 การจัดการแสดงครั้งนี้ เป็นส่วนหนึ่งของการเฉลิมพระเกียรติพระบาทสมเด็จพระเจ้าอยู่หัว เนื่องในวโรกาสเจริญพระชนมพรรษา 84 พรรษา ใน พ.ศ. 2554 และเป็นการตามรอยพระวรวงศ์เธอ พระองค์เจ้าพีรพงศ์ภาณุเดช (พระองค์เจ้าพีระ/เจ้าดาราทอง) นักแข่งรถสูตรหนึ่งชาวไทยพระองค์แรก ที่ทรงเคยมีพระประสงค์ในการจัดกรุงเทพกรังด์ปรีซ์ ซึ่งมีแนวเส้นทางในบริเวณใกล้เคียงกับถนนสายนี้ แต่ได้ล้มเลิกไปเนื่องจากเกิดสงครามโลกครั้งที่สอง ทีมงานเรดบูลเรซซิงเดินทางมาถึงประเทศไทยในวันที่ 17 ธันวาคม และได้เข้าพัก ณ โรงแรมดุสิตธานี โดยโรงแรมได้จัดการต้อนรับเลียนแบบการเข้าพิตในการแข่งขันรถสูตรหนึ่ง ในการนี้ คณะได้เข้าลงนามถวายพระพรพระบาทสมเด็จพระเจ้าอยู่หัวในช่วงเช้า ณ โรงพยาบาลศิริราช ต่อมาในเวลา 18.00 น. วันเดียวกัน พระบาทสมเด็จพระเจ้าอยู่หัว เสด็จพระราชดำเนินลง ณ ลานทางเชื่อมอาคารเฉลิมพระเกียรติ พร้อมด้วยท่านผู้หญิงทัศนาวลัย ศรสงคราม พระราชทานพระบรมราชวโรกาสให้ นายเฉลิม อยู่วิทยา ประธานกรรมการบริหารบริษัท เรดบูล จำกัด นายสราวุฒิ อยู่วิทยา กรรมการผู้จัดการบริษัท หม่อมหลวงปิยาภัสร์ ภิรมย์ภักดี มาร์ก เว็บเบอร์ พร้อมสมาชิกทีมจำนวน 4 คน เฝ้าทูลละอองธุลีพระบาท พร้อมรถสูตรหนึ่งรุ่น RB 6 ที่ใช้ในการขับจริง พระบาทสมเด็จพระเจ้าอยู่หัวทอดพระเนตรรถสูตรหนึ่งคันดังกล่าวด้วยความสนพระราชหฤทัย นอกจากนี้ เว็บเบอร์ได้ทูลเกล้าฯ ถวายรถสูตรหนึ่งรุ่น RB 6 จำลองด้วย พระบาทสมเด็จพระเจ้าอยู่หัว ยังทรงพระกรุณาโปรดเกล้าฯ ให้สมเด็จพระเจ้าลูกเธอ เจ้าฟ้าจุฬาภรณวลัยลักษณ์ อัครราชกุมารี เสด็จพระราชดำเนินทรงเปิดงานและทอดพระเนตรการแสดง ณ ลานพลับพลามหาเจษฎาบดินทร์ ในเวลา 15.00 น. โดยก่อนหน้าการแสดง มีการแสดงขบวนพาเหรดโดยทีมเรดบูลเรซซิงร่วมกับดาราและนักดนตรีที่มีชื่อเสียงของไทย ได้แก่ โก้ มิสเตอร์แซกแมน ปกรณ์ ลัม อนันดา เอเวอร์ริ่งแฮม พัชราภา ไชยเชื้อ และเฌอมาลย์ บุญยศักดิ์ รวมถึงเรดบูลดริฟท์ทีม นำโดย ศักดิ์ นานา เส้นทางการแสดงนั้นเริ่มจากจุดพิตการาจบริเวณพระบรมบรรพต (ภูเขาทอง) แล่นไปตามถนน ผ่านสะพานผ่านฟ้าลีลาศ อนุสาวรีย์ประชาธิปไตย และกลับรถที่แยกคอกวัว รวม 4 รอบ โดยเมื่อจบรอบสุดท้าย มาร์กได้นำธงชาติไทยโบกสบัดด้วย เมื่อเสร็จการแสดงแล้ว สมเด็จพระเจ้าลูกเธอ เจ้าฟ้าจุฬาภรณวลัยลักษณ์ อัครราชกุมารี มีพระราชปฏิสันถารด้วยมาร์กและทีมงาน ก่อนเสด็จพระราชดำเนินกลับ ซึ่งงานในครั้งนี้ได้รับความสนใจจากประชาชนทั้งไทยและต่างประเทศเข้าชมจนแน่นขนัดทั้งสองฝั่งถนน</doc>
