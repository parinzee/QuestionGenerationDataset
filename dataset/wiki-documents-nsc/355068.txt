<doc id="355068" url="https://th.wikipedia.org/wiki?curid=355068" title="สำนักงานอัตราเบี้ยประกันวินาศภัย">สำนักงานอัตราเบี้ยประกันวินาศภัย สำนักงานอัตราเบี้ยประกันวินาศภัย ( - IPRB) เป็นหน่วยงานอิสระที่สมาคมประกันวินาศภัยของไทยได้จัดตั้งขึ้นตามมติที่ประชุมเชิงปฏิบัติการ “การกำหนดยุทธศาสตร์การประกันภัยแห่งชาติ” ในปี พ.ศ. 2546 โดยได้รับความเห็นชอบจากกรมการประกันภัย (ซึ่งปัจจุบันนี้คือ สำนักงานคณะกรรมการกำกับและส่งเสริมการประกอบธุรกิจประกันภัย หรือ สำนักงาน คปภ.) ทั้งนี้ การจัดตั้ง IPRB ขึ้นนั้นมีวัตถุประสงค์เพื่อให้มีองค์กรอิสระหรือหน่วยงานกลางที่ทำหน้าที่เตรียมความพร้อมให้แก่ภาคธุรกิจประกันวินาศภัยของไทยในการเปิดเสรีอัตราเบี้ยประกันภัยและการเปิดเสรีธุรกิจประกันภัยที่กำลังจะมาถึงในอนาคตอันใกล้ ซึ่งเรื่องนี้ถือเป็นส่วนหนึ่งของแผนพัฒนาการประกันภัยของไทยโดยการสนับสนุนให้ภาคธุรกิจมีการกำกับดูแลกันเองมากขึ้น IPRB เป็นองค์กรที่บริหารงานและควบคุมโดยคณะกรรมการจากหน่วยงานต่าง ๆ ที่เกี่ยวข้องกับธุรกิจประกันวินาศภัยทั้งจากภาครัฐและเอกชน อาทิ ผู้แทนจากสำนักงาน คปภ., ผู้แทนจากภาคธุรกิจ รวมทั้งผู้ทรงคุณวุฒิจากองค์กรวิชาชีพและสถาบันการศึกษาต่าง ๆ ที่เกี่ยวข้องกับการประกันวินาศภัย โดยงบประมาณในการดำเนินงานของ IPRB นั้นได้รับสนับสนุนจากสมาคมประกันวินาศภัย วันที่ 4 เมษายน พ.ศ. 2548 เป็นวันแรกที่ IPRB เริ่มเปิดสำนักงานเพื่อดำเนินงานอย่างเป็นทางการ โดยวัตถุประสงค์หลักของการดำเนินงานเมื่อแรกเริ่มก่อตั้ง IPRB นั้นมีอยู่ด้วยกัน 2 ประการ นั่นคือ 1. เพื่อทำหน้าที่เป็นศูนย์ข้อมูล สารสนเทศ สถิติที่สำคัญ ๆ เกี่ยวกับการประกันวินาศภัยทุกประเภท และ 2. เพื่อทำหน้าที่วิเคราะห์และนำเสนอต้นทุนความเสียหาย (Loss Cost) ของการประกันวินาศภัยประเภทต่าง ๆ เพื่อช่วยให้การกำหนดอัตราเบี้ยประกันภัยมีความเหมาะสมและเป็นธรรมต่อทั้งผู้รับประกันภัยและผู้เอาประกันภัย อย่างไรก็ตาม นับตั้งแต่วันที่ 5 กุมภาพันธ์ พ.ศ. 2551 เป็นต้นมา พระราชบัญญัติประกันวินาศภัย (ฉบับที่ 2) พ.ศ. 2551 ได้มีผลบังคับใช้ ส่งผลให้ระบบการกำกับธุรกิจประกันวินาศภัยเกิดการเปลี่ยนแปลงอย่างมีนัยสำคัญ โดยเฉพาะอย่างยิ่ง การที่ภาคธุรกิจประกันวินาศภัยต้องนำกรอบการดำรงเงินกองทุนตามความเสี่ยง (Risk-Based Capital Framework) มาใช้ตั้งแต่ปี พ.ศ. 2554 จึงทำให้ IPRB เข้ามามีบทบาทมากขึ้นในการให้การสนับสนุนงานทางด้านเทคนิค ตลอดจนการวิเคราะห์ต่าง ๆ ต่อทั้งหน่วยงานที่ทำหน้าที่กำกับดูแลธุรกิจประกันวินาศภัยและภาคธุรกิจประกันวินาศภัย โดยปัจจุบัน IPRB ได้ให้บริการที่เกี่ยวข้องกับการคำนวณเงินสำรองประกันภัย การพัฒนาแบบจำลองในการคำนวณเงินกองทุนตามความเสี่ยง รวมไปถึงการพัฒนาบุคลากรด้านคณิตศาสตร์ประกันภัยให้แก่ภาคธุรกิจประกันวินาศภัยด้วย จึงอาจกล่าวอีกนัยหนึ่งได้ว่า ปัจจุบัน IPRB หรือสำนักงานอัตราเบี้ยประกันวินาศภัยนั้นเปรียบเสมือนศูนย์บริการด้านเทคนิคและคณิตศาสตร์ประกันภัย ซึ่งเข้ามาเป็นกลไกหนึ่งที่จะช่วยเสริมสร้างความมั่นคงเข้มแข็งให้แก่ธุรกิจประกันวินาศภัยไทย เพื่อให้สามารถเติบโตได้อย่างยั่งยืนและมั่นคงในระยะยาว อ้างอิงแหล่งที่มา: สำนักงานอัตราเบี้ยประกันวินาศภัย</doc>
