<doc id="234021" url="https://th.wikipedia.org/wiki?curid=234021" title="ยุทธการที่ทาวตัน">ยุทธการที่ทาวตัน ยุทธการที่ทาวตัน () เป็นยุทธการในสงครามดอกกุหลาบ ที่เกิดขึ้นเมื่อวันที่ 29 มีนาคม ค.ศ. 1461 ใกล้หมู่บ้านทาวตันในเทศมณฑลยอร์กเชอร์ในอังกฤษ เป็นการต่อสู้ระหว่างกองทัพของฝ่ายราชวงศ์แลงคัสเตอร์ที่นำโดยเฮนรี โบฟอร์ท ดยุคแห่งซัมเมอร์เซ็ทที่ 3 กับฝ่ายราชวงศ์ยอร์กที่นำโดยพระเจ้าเอ็ดเวิร์ดที่ 4 แห่งอังกฤษ ผลของยุทธการครั้งนี้ยอร์กเป็นฝ่ายได้รับชัยชนะอย่างเด็ดขาด ในด้านความเสียหาย ฝ่ายราชวงศ์แลงคัสเตอร์มีผู้เสียชีวิต 8,000-20,000 คน ส่วนฝ่ายราชวงศ์ยอร์กมีผู้เสียชีวิต 8,000-20,000 คน ซึ่งทำให้เป็นยุทธการนองเลือดใหญ่ยุทธการสุดท้ายเท่าที่เคยต่อสู้กันมาในสหราชอาณาจักร เชื่อกันว่าทั้งสองฝ่ายเสียทหารรวมกันราว 28,000 นาย มีแต่เพียงยุทธการที่วอตลิงสตรีต (Battle of Watling Street) ใน ค.ศ. 60 หรือ ค.ศ. 61 เท่านั้นที่อ้างว่ามีผู้เสียชีวิตมากกว่าโดยมีผู้เสียชีวิตทั้งสิ้น 80,000 คน ประมาณร้อยละ 1 ของประชากรอังกฤษเสียชีวิตในยุทธการที่ทาวตัน วันที่ต่อสู้กันเป็นวันที่มีหิมะตกวันที่ 29 มีนาคม ค.ศ. 1461 (วันอาทิตย์ใบปาล์ม) บนเนินระหว่างหมู่บ้านทาวตันและหมู่บ้านแซ็กซตันในยอร์กเชอร์ ราว 19 กิโลเมตรจากทางตะวันตกเฉียงใต้ของยอร์กและประมาณ 3.2 กิโลเมตรจากทางใต้ของแทดคาสเตอร์ เชื่อกันว่ามีผู้ต่อสู้ทั้งหมดด้วยกัน 50,000 คนหรืออาจจะถึง 100,000 คน รวมทั้งขุนนาง 28 คน (เกือบครึ่งหนึ่งของขุนนางทั้งหมดในขณะนั้น) ส่วนใหญ่เป็นฝ่ายแลงคัสเตอร์ ตัวเลขที่ให้มักจะเป็น 42,000 คนในฝ่ายแลงคัสเตอร์ และอีก 36,000 คนเป็นฝ่ายยอร์ก เหตุผลที่มีผู้เสียชีวิตเป็นจำนวนมากก็เพราะทั้งสองฝ่ายต่างก็ไม่ยอมเสียที่มั่น</doc>
