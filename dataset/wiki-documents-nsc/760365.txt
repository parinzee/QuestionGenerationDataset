<doc id="760365" url="https://th.wikipedia.org/wiki?curid=760365" title="ฤดูหนาวในประเทศไทย พ.ศ. 2558–2559">ฤดูหนาวในประเทศไทย พ.ศ. 2558–2559 เมื่อวันที่ 26 ตุลาคม 2558 กรมอุตุนิยมวิทยาออกประกาศเริ่มต้นฤดูหนาวอย่างเป็นทางการในประเทศไทย เมื่อวันที่ 22 ตุลาคม พ.ศ. 2558 เนื่องจากลมระดับล่างเปลี่ยนเป็นลมตะวันออกและตะวันออกเฉียงเหนือ และลมชั้นบนเปลี่ยนเป็นลมตะวันตก รวมถึงอุณหภูมิในภาคเหนือและตะวันออกเฉียงเหนือมีอุณหภูมิต่ำสุดอยู่ในเกณฑ์อากาศเย็นโดยทั่วไป มีข่าวลือว่าจะมีหิมะตก แต่กรมอุตุนิยมวิทยาปฏิเสธข่าวนี้ วันที่ 25–27 มกราคม กรมอุตุนิยมวิทยาคาดหมายอุณหภูมิต่ำสุดเฉลี่ย 6–14 °ซ ในภาคเหนือ ถือว่าหนาวที่สุดในรอบ 15 ปี อุณหภูมิต่ำสุดวัดได้ที่ภูชี้ฟ้า วัดได้ -3 องศาเซลเซียส วันที่ 4 มีนาคม 2559 กรมอุตุนิยมวิทยาออกประกาศการเข้าสู่ฤดูร้อนของประเทศไทย โดยระบุว่าเมื่อวันที่ 2 มีนาคม 2559 ประเทศไทยได้สิ้นสุดฤดูหนาวและเข้าสู่ฤดูร้อนแล้ว เนื่องจากลมตะวันออกเฉียงใต้ได้พัดปกคลุมต่อเนื่อง และอุณหภูมิสูงสุดสูงขึ้น มีอากาศร้อนในตอนกลางวัน จึงถือว่าเป็นการเข้าสู่ฤดูร้อนของประเทศไทยการพยากรณ์ฤดูกาล การพยากรณ์ฤดูกาล. วันที่ 24 พฤศจิกายน พ.ศ. 2558 กรมอุตุนิยมวิทยาได้ออกประกาศ การคาดหมายลักษณะอากาศช่วงฤดูหนาวของประเทศไทย พ.ศ. 2558–2559 คาดหมายว่าปีนี้ประเทศไทยตอนบนจะมีอุณหภูมิต่ำสุดเฉลี่ยใกล้เคียงปีที่แล้ว โดยช่วงที่อากาศเย็นที่สุดจะอยู่ในช่วงครึ่งหลังของเดือนธันวาคม ถึงปลายเดือนมกราคม สำหรับบนยอดดอย ยอดภู รวมถึงเทือกเขาจะมีอากาศหนาว และมีน้ำค้างแข็งเกิดขึ้นได้ ส่วนในภาคใต้ จะมีอากาศเย็นเป็นช่วง ๆ และในช่วงเดือนธันวาคมถึงมกราคมจะมีฝนตก และมีฝนตกหนักมากเป็นบางพื้นที่ อาจมีสภาวะน้ำมากและน้ำท่วมได้ในบางพื้นที่เหตุการณ์เดือนตุลาคมเหตุการณ์. เดือนตุลาคม. - วันที่ 22 ตุลาคม กรมอุตุนิยมวิทยา ออกประกาศเริ่มต้นฤดูหนาวอย่างเป็นทางการเดือนธันวาคมเดือนธันวาคม. - วันที่ 16 ธันวาคม กรมอุตุนิยมวิทยา ออกประกาศ เรื่อง อากาศหนาวเย็นในประเทศไทยตอนบนและคลื่นลมแรงในอ่าวไทย ฉบับที่ 1 โดยระบุว่าบริเวณความกดอากาศสูงกำลังแรงจากประเทศจีนได้ปกคลุมบริเวณประเทศไทยตอนบน โดยจะส่งผลให้ภาคอิสานมีอุณหภูมิลดลง 4–7 องศาเซลเซียส และในภาคอื่น ๆ จะลดลง 3–5 องศาเซลเซียสเดือนมกราคมเดือนมกราคม. - วันที่ 17 มกราคม บริเวณความกดอากาศสูงกำลังอ่อนจากประเทศจีนเข้าปกคลุมประเทศเวียดนาม และทะเลจีนใต้ ประกอบกับมีลมตะวันออกเฉียงใต้นำความชื้นจากทะเลจีนใต้และอ่าวไทย พัดปกคลุมภาคตะวันออกเฉียงเหนือตอนล่าง ภาคกลาง ภาคตะวันออก และภาคใต้ ทำให้เกิดฝนตก- วันที่ 22 มกราคม เมื่อเวลา 17:00 น. กรมอุตุนิยมวิทยาออกประกาศเตือนภัย เรื่อง อากาศแปรปรวนบริเวณประเทศไทยตอนบนและคลื่นลมแรงบริเวณอ่าวไทย ฉบับที่ 5 โดยระบุคาดว่าบริเวณความกดอากาศสูงจากประเทศจีนจะลงมาปกคลุมภาคตะวันออกเฉียงเหนือ โดยจะทำให้ประเทศไทยตอนบนมีอากาศแปรปรวน มีฝนฟ้าคะนองในระยะแรก และหลังจากนั้นอุณหภูมิจะลดลง 6–10 องศาเซลเซียสอย่างรวดเร็ว และในวันที่ 25–26 มกราคม จะมีคลื่นกระแสลมฝ่ายตะวันตกพัดเข้ามาปกคลุมภาคเหนือและภาคตะวันออกเฉียงเหนือ ทำให้พื้นที่ดังกล่าวยังคงมีอากาศเย็นต่อเนื่อง รวมถึงยังมีการออกมาชี้แจงข่าวที่มีการส่งต่อกันในเครือข่ายสังคม ว่าประเทศไทยมีโอกาสเกิดหิมะตกบริเวณบนดอยสูง โดยอธิบดีกรมอุตุนิยมวิทยาปฏิเสธข่าวนี้- วันที่ 23 มกราคม บริเวณความกดอากาศสูงกำลังแรงประเทศจีนได้แผ่ลงมาปกคลุมถึงภาคตะวันออกเฉียงเหนือตอนบน และจะเข้าปกคลุมประเทศไทยตอนบน ซึ่งจะทำให้อากาศแปรปรวน มีฝนฟ้าคะนองและลมแรง จากนั้นอากาศจะเย็นลง ขณะที่กรมป้องกันและบรรเทาสาธารณภัย ได้ส่งหนังสือไปยังผู้ว่าราชการจังหวัด 37 จังหวัด ทางภาคตะวันออกเฉียงเหนือ ภาคเหนือ และภาคกลางตอนบน ให้เตรียมรับมืออันตรายจากอากาศแปรปรวน - วันที่ 24 มกราคม บริเวณความกดอากาศสูงกำลังแรงประเทศจีนได้แผ่ลงมาปกคลุมถึงภาคตะวันออกเฉียงเหนือโดยที่จังหวัดนครพนม สถานีตรวจวัดอุณหภูมิของสถานีอุตุนิยมวิทยานครพนม สามารถวัดอุณหภูมิต่ำสุดได้ 12–14 องศาเซลเซียส - วันที่ 25 มกราคม บริเวณความกดอากาศสูงยังปกคลุมประเทศไทย ทำให้มีอากาศแปรปรวน มีฝนฟ้าคะนอง และมีลมแรงเกิดขึ้น โดยที่ภูชี้ฟ้า จังหวัดเชียงราย วัดอุณหภูมิต่ำสุดในตอนเช้าได้ -3 องศาเซลเซียส ขณะที่อุทยานแห่งชาติเขาใหญ่ บริเวณจังหวัดปราจีนบุรี วัดอุณหภูมิต่ำสุดได้ 10 องศาเซลเซียส และที่จังหวัดสกลนคร วัดอุณหภูมิต่ำสุดได้ 8 องศาเซลเซียส ซึ่งถือว่าหนาวที่สุดในรอบ 15 ปี ส่วนกรุงเทพมหานคร กรมอุตุนิยมวิทยารายงานว่าตรวจวัดอุณหภูมิที่สนามบินดอนเมืองได้ 15.3 องศาเซลเซียส ซึ่งถือว่าอุณหภูมิลดต่ำกว่า 20 องศาเซลเซียสครั้งแรกในรอบ 10 ปี- วันที่ 26 มกราคม บริเวณความกดอากาศสูงเริ่มอ่อนกำลังลง ทำให้เกิดหมอกในตอนเช้า และอุณหภูมิสูงขึ้น ส่วนคลื่นกระแสลมฝ่ายตะวันตกได้เคลื่อนเข้าปกคลุมภาคเหนือและภาคตะวันออกเฉียงเหนือตอนบน จึงทำให้บริเวณดังกล่าวมีอากาศเย็นต่อเนื่อง - วันที่ 27 มกราคม กรมอุตุนิยมวิทยา ออกประกาศเกี่ยวกับอากาศแปรปรวนบริเวณประเทศไทยตอนบนและคลื่นลมแรงบริเวณอ่าวไทย ฉบับสุดท้าย โดยระบุว่าความกดอากาศสูงที่ปกคลุมประเทศไทยได้อ่อนกำลังลง ทำให้ประเทศไทยตอนบนมีอุณหภูมิสูงขึ้น ส่วนภาคเหนือและภาคตะวันออกเฉียงเหนือจะยังคงมีอากาศหนาวเย็นต่อไปจนถึงวันที่ 29 มกราคม เนื่องจากกระแสลมฝ่ายตะวันตกเดือนกุมภาพันธ์เดือนกุมภาพันธ์. - วันที่ 4 กุมภาพันธ์ กรมอุตุนิยมวิทยาได้ออกประกาศ อากาศหนาวเย็นบริเวณประเทศไทยตอนบนและคลื่นลมแรงบริเวณอ่าวไทย ฉบับแรก โดยระบุว่าความกดอากาศสูงกำลังค่อนข้างแรง จะแผ่เสริมลงมาปกคลุมประเทศไทยตอนบน ในวันที่ 6–8 กุมภาพันธ์ โดยจะทำให้อุณหภูมิลดลง 3–6 องศาเซลเซียส ส่วนบริเวณภาคใต้จะมีฝนตก - วันที่ 5 กุมภาพันธ์ เวลา 17:00 กรมอุตุนิยมวิทยาออกประกาศฉบับที่ 4 โดยระบุว่า ความกดอากาศสูงได้แผ่ลงมาปกคลุมถึงประเทศเวียดนามตอนบนแล้ว และคาดว่าจะเข้าปกคลุมประเทศไทยตอนบนในคืนวันเดียวกัน - วันที่ 6 กุมภาพันธ์ ความกดอากาศสูงแผ่ลงมาปกคลุมภาคตะวันออกเฉียงเหนือ ซึ่งกรมอุตุนิยมวิทยาคาดการณ์ว่าความกดอากาศสูงจะแผ่ลงมาปกคลุมประเทศไทยตอนบน ถึงวันที่ 8 กุมภาพันธ์ โดยจะมีอุณหภูมิลดลง 4–6 องศาเซลเซียส และมีลมแรง - วันที่ 7 กุมภาพันธ์ กรมอุตุนิยมวิทยา ออกประกาศเป็นฉบับที่ 13 โดยระบุว่า ความกดอากาศสูงยังปกคลุมอยู่เหนือประเทศไทย - วันที่ 8 กุมภาพันธ์ ความกดอากาศสูงที่ปกคลุมอยู่บริเวณประเทศไทยมีกำลังอ่อนลง แต่อุณหภูมิยังสามารถลดลงได้อีก 2–4 องศาเซลเซียส โดยที่ภูทับเบิก สามารถวัดอุณหภูมิได้ต่ำสุดประมาณ 3 องศาเซลเซียส - วันที่ 9 กุมภาพันธ์ กรมอุตุนิยมวิทยา ออกประกาศ อากาศหนาวเย็นบริเวณประเทศไทยตอนบนและคลื่นลมแรงบริเวณอ่าวไทย เป็นฉบับสุดท้าย โดยระบุว่าความกดอากาศสูงได้อ่อนกำลังลง โดยจะทำให้บริเวณอื่น ๆ ยกเว้นภาคเหนือ มีอุณหภูมิสูงขึ้น และทำให้คลื่นลมในอ่าวไทยมีกำลังอ่อนลงด้วย - วันที่ 10 กุมภาพันธ์ ที่อุทยานแห่งชาติดอยอินทนนท์ บริเวณจุดชมวิวกิ่วแม่ปาน สามารถวัดอุณหภูมิต่ำสุดได้ 0 องศาเซลเซียส ส่วนอุปกรณ์วัดอุณหภูมิดิจิทัลสามารถวัดได้ 4 องศาเซลเซียส และยังมีการพบเหมยขาบ บริเวณกิโลเมตรที่ 45 รวมทั้งหน้าที่ทำการอุทยานแห่งชาติดอยอินทนนท์ด้วย ขณะที่ภูหินร่องกล้า สามารถวัดอุณหภูมิยอดหญ้าได้ -2 องศาเซลเซียส มีการพบน้ำค้างแข็งเกาะตามยอดหญ้าและหลังคาบ้าน อากาศที่หนาวเย็นยังส่งผลกระทบกับสัตว์เลี้ยงในหลายจังหวัดทางภาคเหนือ - วันที่ 24 กุมภาพันธ์ กรมอุตุนิยมวิทยาออกประกาศ อากาศหนาวเย็นบริเวณประเทศไทยตอนบนและคลื่นลมแรงบริเวณอ่าวไทย ฉบับที่ 1 โดยระบุว่าความกดอากาศสูงได้ปกคลุมอยู่บริเวณภาคตะวันออกเฉียงเหนือตอนบน และทะเลจีนใต้ และคาดว่าจะแผ่ลงมาปกคลุมประเทศไทยตอนบน โดยกรมอุตุนิยมวิทยาคาดการณ์ว่า อุณหภูมิจะลดลง 6–8 องศาเซลเซียสในภาคตะวันออกเฉียงเหนือ และ 4–8 องศาเซลเซียสในภาคเหนือ ภาคกลางและภาคตะวันออก โดยจะเกิดขึ้นหลังจากเกิดฝนฟ้าคะนองในระยะแรก และลมมรสุมมีกำลังแรงขึ้นทำให้คลื่นลมในอ่าวไทยตอนล่าง มีคลื่นสูง 2–4 เมตร - วันที่ 25 กุมภาพันธ์ ความกดอากาศสูงกำลังแรงปกคลุมบริเวณประเทศไทยตอนบน - วันที่ 26 กุมภาพันธ์ กรมอุตุนิยมวิทยาออกประกาศฉบับที่ 8 คาดการณ์ว่าความกดอากาศสูงจะปกคลุมเหนือประเทศไทยตอนบนถึงวันที่ 28 กุมภาพันธ์ - วันที่ 27 กุมภาพันธ์ บริเวณความกดอากาศสูงยังคงปกคลุมประเทศไทยตอนบน โดยกรมอุตุนิยมวิทยาคาดว่าอุณหภูมิจะลดลงอีก 2–4 องศาเซลเซียส - วันที่ 28 กุมภาพันธ์ ความกดอากาศสูงกำลังแรงยังปกคลุมอยู่บริเวณประเทศไทยและทะเลจีนใต้ และลมฝ่ายตะวันตกระดับบนพัดปกคลุมภาคเหนือตอนบน ทำให้มีอากาศหนาวเย็นและมีลมแรง - วันที่ 29 กุมภาพันธ์ ความกดอากาศสูงระลอกใหม่จะประเทศจีนได้แผ่ลงมาปกคลุมประเทศจีนตอนใต้เดือนมีนาคมเดือนมีนาคม. - วันที่ 1 มีนาคม กรมอุตุนิยมวิทยาออกประกาศฉบับสุดท้ายเกี่ยวกับอากาศหนาวเย็นบริเวณประเทศไทยตอนบนและคลื่นลมแรงบริเวณอ่าวไทย โดยระบุว่า ความกดอากาศสูงระลอกใหม่จากประเทศจีนได้แผ่ลงมาปกคลุมประเทศจีนตอนใต้ และคาดว่าจะลงมาปกคลุมภาคตะวันออกเฉียงเหนือ และจะปกคลุมถึงวันที่ 2 มีนาคม โดยกรมอุตุนิยมวิทยาคาดการณ์ว่าอุณหภูมิจะลดลง 2–4 องศาเซลเซียสในภาคเหนือ ส่วนภาคตะวันออกเฉียงเหนือ ภาคตะวันออก และภาคกลางจะลดลง 1–3 องศาเซลเซียสในภากลาง - วันที่ 4 มีนาคม กรมอุตุนิยมวิทยา ออกประกาศสิ้นสุดฤดูหนาวอย่างเป็นทางการ</doc>
