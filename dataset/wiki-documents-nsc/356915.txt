<doc id="356915" url="https://th.wikipedia.org/wiki?curid=356915" title=".wwf">.wwf .wwf เป็นรูปแบบแฟ้มสำหรับแสดงเอกสารที่ดัดแปลงมาจากแบบ PDF ของบริษัทอะโดบีซิสเต็มส์ เป็นส่วนหนึ่งของการรณรงค์ลดการใช้กระดาษและลดการตัดต้นไม้ ขององค์การกองทุนสัตว์ป่าโลกสากล (WWF) สาขาเยอรมนี ซึ่งมีคำขวัญว่า Save as WWF, Save a Tree เอกสารรูปแบบ .wwf นี้เป็นไฟล์ .pdf ที่มีการแก้ไขส่วนรักษาความปลอดภัย โดยไม่อนุญาตให้มีการสั่งงานพิมพ์ออกทางเครื่องพิมพ์ จะแสดงผลบนจอมอนิเตอร์เหมือนกับ .pdf ทุกประการ แต่จะไม่สามารถสั่งพิมพ์ออกทางเครื่องพิมพ์ได้ในทันที ทั้งนี้เพื่อให้ผู้ใช้ได้ไตร่ตรองอีกครั้งหนึ่ง ว่าจำเป็นต้องพิมพ์เอกสารนี้ออกมาหรือไม่ แนวคิดนี้ถูกวิพากษ์วิจารณ์อย่างกว้างขวางว่าเป็นการจำกัดสิทธิของผู้ใช้งาน ทั้งยังละเมิดสัญญาอนุญาตแบบ BSD ต่อมาผู้อำนวยการฝ่ายประชาสัมพันธ์องค์กร องค์การกองทุนสัตว์ป่าโลกสากล ได้กล่าววิจารณ์การตัดสินใจของสาขาเยอรมนี ว่าดำเนินการรณรงค์โดยไม่ได้ปรึกษาสำนักงานใหญ่</doc>
