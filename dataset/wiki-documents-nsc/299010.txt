<doc id="299010" url="https://th.wikipedia.org/wiki?curid=299010" title="เวสต์วิคัมพาร์ก">เวสต์วิคัมพาร์ก เวสต์วิคัมพาร์ก () เป็นคฤหาสน์ชนบทที่ตั้งอยู่ไม่ไกลจากหมู่บ้านเวสต์วิคัม ในเคาน์ตีบักกิงแฮมเชอร์ สหราชอาณาจักร สร้างขึ้นระหว่างปี ค.ศ. 1740 ถึงปี ค.ศ. 1800 โดยมีวัตถุประสงค์จะให้เป็น "วังสราญรมย์" (pleasure palace) สำหรับเซอร์ ฟรานซิส แดชวุด บารอนเลอดิสเปนเซอร์ที่ 15 ผู้ได้ชื่อว่าเป็นผู้ถือลัทธิลิเบอร์ทีน (Libertine) หรือผู้ดำเนินชีวิตโดยปราศจากกฎเกณฑ์ที่วางไว้ของสังคมของคริสต์ศตรวรรษที่ 18 และเป็นผู้รักศิลปะอย่างฉาบฉวย (dilettante) ตัวสิ่งก่อสร้างที่เป็นตึกสี่เหลี่ยมยาวที่มีด้านหน้า (façade) สี่ด้านที่ตกแต่งด้วยเสาและจั่วอย่างเป็นนาฏกรรม เป็นสถาปัตยกรรมที่แสดงให้เห็นถึงการวิวัฒนาการของสถาปัตยกรรมบริติชของคริสต์ศตวรรษที่ 18 ที่เริ่มตั้งแต่สถาปัตยกรรมแบบปัลลาดีโอไปจนถึงสถาปัตยกรรมฟื้นฟูคลาสสิก รวมทั้งลักษณะเฉพาะตัวที่ทำให้เป็นคฤหาสน์ที่ลักษณะทางสถาปัตยกรรมที่เป็นเอกลักษณ์ของตนเอง ตัวสิ่งก่อสร้างตั้งอยู่ภายในบริเวณสวนภูมิทัศน์แบบคริสต์ศตวรรษที่ 18 ที่ตกแต่งด้วยศาสนสถานขนาดย่อม และสิ่งก่อสร้างตกแต่ง ที่เป็นเหมือน "บริวาร" ของตัววัดหลักที่คือตัวคฤหาสน์ "เวสต์วิคัมพาร์ก" เป็นสิ่งก่อสร้างอยู่ในรายชื่อสิ่งก่อสร้างภายใต้การพิทักษ์ เกรด 1 ปัจจุบันคฤหาสน์มีองค์การอนุรักษ์แห่งชาติเป็นผู้บริหาร เวสต์วิคัมพาร์กที่เป็นสิ่งก่อสร้างภายใต้การพิทักษ์ระดับ 1 ได้รับการมอบให้แก่องค์การอนุรักษ์แห่งชาติ โดยเซอร์จอห์น ลินซีย์ แดชวุด บารอนเนทที่ 10 (ค.ศ. 1896–ค.ศ. 1966) เมื่อปี ค.ศ. 1943 แต่เซอร์จอห์นยังคงเป็นเจ้าของทรัพย์สินภายในตัวบ้านที่ได้ทำการขายไป หลังจากการเสียชีวิตของเซอร์จอห์นแล้ว เซอร์ฟรานซิส จอห์น เวอร์นอน แฮร์วาร์ด แดชวุดบุตรชายก็ทำการบูรณปฏิสังขรณ์คฤหาสน์ ในปัจจุบันขณะที่ตัวสิ่งก่อสร้างเป็นขององค์การอนุรักษ์แห่งชาติแต่ก็ยังเป็นที่พำนักอาศัยของเซอร์เอดเวิร์ด จอห์น ฟรานซิส แดชวุดบุตรชายของเซอร์ฟรานซิสและครอบครัวอยู่ เวสต์วิคัมพาร์กเปิดให้ประชาชนเข้าชมระหว่างช่วงฤดูร้อน และเป็นสถานที่ที่รับจัดงานเลี้ยงแต่งงาน และ งานเลี้ยงของบริษัทที่รายได้นำไปใช้ในการบำรุงรักษาตัวบ้าน</doc>
