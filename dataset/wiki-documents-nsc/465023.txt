<doc id="465023" url="https://th.wikipedia.org/wiki?curid=465023" title="เอจิ สึบุระยะ">เอจิ สึบุระยะ เอจิ สึบุระยะ เป็นผู้กำกับภาพยนตร์เทคนิคพิเศษชาวญี่ปุ่น และผู้ก่อตั้งสึบุระยะพรอดักชันส์ และเป็นบุคคลสำคัญผู้ให้กำเนิดอุลตร้าแมน เกิดเมื่อวันที่ 7 กรกฎาคม ค.ศ. 1901 และเสียชีวิตลงเมื่อวันที่ 25 มกราคม ค.ศ. 1970ประวัติการทำงาน ประวัติการทำงาน. เอจิ สึบุระยะ ได้เริ่มงานในวงการภาพยนตร์ในปี ค.ศ. 1919 ในฐานะผู้ช่วยช่างภาพของ โยชิโร่ เอดามะสะ ที่สตูดิโอในเกียวโต ก่อนจะมาทำงานที่ โชวชิคุสตูดิโอส์ ในตำแหน่งผู้กำกับภาพในปี ค.ศ. 1927 ซึ่งจากความมุ่งมั่น ในการทำงานนั้นทำให้ เอจิ สึบุระยะ เก็บเกี่ยวกับความรู้และประสบการณ์มากมาย จนในปี ค.ศ. 1937 เอจิ สึบุระยะ ก็ได้เข้ามาทำงานที่ โตโฮ ในฐานะหัวหน้าแผนกเทคนิคพิเศษ สำหรับภาพยนตร์ ซึ่งหลังจากที่ได้ทำเทคนิคพิเศษให้ กับภาพยนตร์ของโตโฮกว่า 20 เรื่อง ในปี ค.ศ. 1954 เอจิ สึบุระยะ ก็ได้สร้างหนังสัตว์ประหลาด ที่กลายเป็นแม่แบบให้กับภาพยนตร์ เรื่องอื่นๆ ต่อมานั่นก็คือ ก๊อตซิล่า เรื่องราวของสัตว์ดึกดำบรรพ์ที่ได้รับสารกัมมันตภาพรังสี ถูกปลุกขึ้นมาจากการ หลับใหลเข้าทำลายบ้านเมืองของมนุษย์ ซึ่งเอจิ สึบุระยะ เองได้ใช้เทคนิคการสร้างที่ต่างจากทางฝั่งตะวันตกที่จะใช้วิธีการถ่ายทำแบบ Stop motion ซึ่งคือการใช้แบบจำลองย่อส่วนมาขยับหน้ากล้องแล้วทำการถ่ายทำไปทีละเฟรม แต่เอจิ สึบุระยะได้สร้างชุดยางสัตว์ประหลาดให้นักแสดงสวมใส่ ถ่ายกับฉากที่เป็นโมเดลย่อส่วนอย่างสมจริง บวกกับความเชี่ยวชาญของการใช้มุมกล้อง ทำให้ ก๊อตซิล่า กลายเป็นคาแรกเตอร์ที่มีชีวิต มีความน่ากลัว จนได้รับความนิยมจากคนทั่วโลก และมีการสร้างภาคอื่นๆ ตามมาอีกมากมายก่อตั้งสึบุระยะโปรดักชั่นส์และกำเนิดอุลตร้าแมน ก่อตั้งสึบุระยะโปรดักชั่นส์และกำเนิดอุลตร้าแมน. จากความสำเร็จของ ก๊อตซิล่า นี้เองทำให้ เอจิ สึบุระยะ ได้ทำการก่อตั้งบริษัทของตนเองขึ้นมาในปี ค.ศ. 1963 ซึ่งก็คือ สึบุระยะโปรดักชั่นส์ เพื่อผลิตภาพยนตร์ชุดฉายโทรทัศน์ โดยผลงานเรื่องแรกของบริษัทก็คือ อุลตร้า Q โดยออกฉายในประเทศญี่ปุ่นในปี ค.ศ. 1966 ทางสถานี TBS โดย อุลตร้า Q นั้นเป็นเรื่องราวลึกลับ สยองขวัญของสิ่งมีชีวิตและสัตว์ประหลาดจากนอกโลก เป็นภาพยนตร์ที่ได้รับอิทธิพลจากหนังของ อัลเฟรด ฮิทช์ค็อค ผู้กำกับชาวอเมริกัน ซึ่งกำลังโด่งดังมากในขณะนั้น หลังจาก อุลตร้า Q ประสบความสำเร็จอย่างงดงาม ทางทีมงานของ สึบุระยะโปรดักชั่นส์ ก็ได้เริ่มผลงานชุดที่ 2 ซึ่งเป็นเรื่องราวของมนุษย์ต่างดาวผู้ทรงคุณธรรมที่เดินทางมายังโลก เพื่อคอยช่วยเหลือชาวโลกจากมนุษย์ต่างดาวที่มารุกราน จากสัตว์ประหลาดยักษ์ ที่ภายหลังได้กลายมาเป็นฮีโร่ที่พวกเรารู้จักกันดีนั่นก็คือ ยอดมนุษย์อุลตร้าแมน โดยออกฉายทางสถานีโทรทัศน์ TBS ในวันที่ 17 กรกฎาคม ค.ศ. 1966 และได้รับการตอบรับอย่างล้นหลาม ด้วยเทคนิคการถ่ายทำที่ล้ำสมัย รวมไปถึงการออกแบบคาแรกเตอร์อันน่าประทับใจ และเรื่องราวที่สนุกสนานน่าติดตาม ซึ่งหลังจากนั้นก็ได้มีเหล่าพี่น้องอุลตร้าตามออกมาอีกหลายภาคหลายตอนต่อเนื่องมาจนถึงปัจจุบันถึงแก่กรรม ถึงแก่กรรม. เอจิ สึบุระยะ ถึงแก่กรรมในวันที่ 25 มกราคม ค.ศ. 1970 ด้วยโรคหัวใจล้มเหลว โดยท่ามกลางความอาลัยของเหล่าลูกศิษย์ลูกหาและผู้คนที่เคยร่วมงานกับท่านมา ซึ่งด้วยผลงานที่ท่านได้สร้างขึ้นมาอย่างมากมายและโดดเด่นนั้นทำให้ชื่อของ เอจิ สึบุระยะ กลายเป็นตำนานของวงการภาพยนตร์เทคนิคพิเศษของญี่ปุ่นไปตลอดกาล</doc>
