<doc id="560187" url="https://th.wikipedia.org/wiki?curid=560187" title="พิษสวาท">พิษสวาท พิษสวาท เป็นนวนิยาย บทประพันธ์ของทมยันตี แนวลึกลับสยองขวัญและดราม่า นวนิยายเรื่องนี้ตีพิมพ์ลงในนิตยสารสกุลไทยรายสัปดาห์ในเวลานั้น(เกือบ 50 ปีที่แล้วจากปีพ.ศ. 2559) เป็นเรื่องราวความรักข้ามภพของวิญญาณผู้เฝ้าสมบัติแผ่นดินผู้เปี่ยมด้วยความรักและหน้าที่ ทำให้เกิดอาถรรพณ์ต่างๆนานาตามมาด้วยแรงของกฏแห่งกรรมและผลลัพธ์ของการทำดีได้ดีทำชั่วได้ชั่ว ซึ่งอยู่ในแกนของความจงรักภักดีซื่อสัตย์ต่อชาติและแผ่นดิน สุดท้ายก็ลงเอยด้วยปรัชญาที่ว่า รักที่แท้จริง คือการเสียสละและให้อภัย บทประพันธ์เรื่องนี้ถูกนำมาสร้างเป็นภาพยนตร์, ละครวิทยุและละครโทรทัศน์มาก่อนปีพ.ศ. 2559 จำนวน 3 ครั้ง ซึ่งทุกครั้งที่สร้างก็จะเกิดเรื่องราวลี้ลับและปรากฏการณ์แปลกต่างๆกับผู้คนและนักแสดงที่เกี่ยวข้อง ละครเรื่อง พิษสวาท ทำเป็นละครโทรทัศน์ครั้งแรกในปี พ.ศ. 2514 สร้างโดย เทิ่ง สติเฟื่อง แสดงโดย เสาวนีย์ สกุลทอง รับบท อุบล ออกอากาศทางช่อง 7 ขาวดำ (ช่อง 5) และต่อมาในปี พ.ศ. 2517 ได้สร้างเป็นละครวิทยุ โดยคณะละครวิทยุอัชชาวดี และเป็นภาพยนตร์ในปีเดียวกันนั้นเอง ต่อมาทำเป็นละครโทรทัศน์อีก 2 ครั้ง ในปี พ.ศ. 2524 โดย รัตนาภรณ์ อินทรกำแหง ออกอากาศทาง ช่อง 3 นำแสดงโดย รัชนู บุญชูดวง, สมภพ เบญจาธิกุล, ลินดา ค้าธัญเจริญ, อนุสรณ์ เดชะปัญญา และในปี พ.ศ. 2534 ออกอากาศทางช่อง 5 สร้างโดย กันตนา นำแสดงโดย เล็ก ไอศูรย์, ลีลาวดี วัชรโลบล, จอนนี่ แอนโฟเน่, วรรณิศา ศรีวิเชียร (ปัทมา ปานทอง เล่นแทนครึ่งหลัง) ต่อมาในปี พ.ศ. 2553 ทางเอ็กแซ็กท์และซีเนริโอ มีแผนจะรีเมคละครโทรทัศน์เรื่องนี้ใหม่ ออกอากาศทางช่อง 5 อีกครั้ง โดยให้ ณวัฒน์ กุลรัตนรักษ์, น้ำทิพย์ จงรัชตวิบูลย์และพิมพ์มาดา บริรักษ์ศุภกรนำแสดงแต่แล้วก็ยกเลิกไป จนกระทั่งใน พ.ศ. 2558 ทางเอ็กแซ็กท์และช่องวัน ได้รื้อแผนงานละครเรื่องนี้กลับมาทำอีกครั้งเพื่อออกอากาศทางช่องวัน ใน พ.ศ. 2559 โดยที่ได้เปลี่ยนนักแสดงบทอุบลเป็นวรนุช ภิรมย์ภักดี และยังคงนักแสดงหลักหลายคนตามเดิม แต่หลังจากที่พิมมาดาขอถอนตัวไปรักษาอาการมะเร็งรังไข่ จึงมีการเปลี่ยนนักแสดงในบทคุณทิพอาภาเป็นเรวิญานันท์ ทาเกิด ในภายหลัง ฉบับภาพยนตร์ เป็นภาพยนตร์ 35 มม. พากย์เสียงในฟิล์ม สร้างโดย รณภพฟิล์ม กำกับการแสดงและอำนวยการสร้างโดย รุจน์ รณภพ นำแสดงโดย สมบัติ เมทะนี, อรัญญา นามวงษ์, มยุรฉัตร เหมือนประสิทธิเวช, รุจน์ รณภพ ร่วมด้วย สมชาย, พัชนี, เสริมพันธ์, เทพ เทียนชัย, ทานทัต, เปี๊ยก ปัตตานี ออกฉายครั้งแรกเมื่อวันที่ 27 เมษายน พ.ศ. 2517 ที่โรงหนังเพชรรามานักแสดงนำ</doc>
