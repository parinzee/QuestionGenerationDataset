<doc id="288183" url="https://th.wikipedia.org/wiki?curid=288183" title="เคชา">เคชา เคชา โรส เซเบิร์ต (; เกิด 1 มีนาคม ค.ศ. 1987) (เดิมถูกออกแบบชื่อเป็น Ke$ha) เป็นนักร้องชาวอเมริกัน ใน ค.ศ. 2005 ขณะอายุ 18 ปี เคชาเซ็นสัญญากับค่ายเพลงเคโมซาบีเรเคิดส์ของดร.ลู้ก เธอแจ้งเกิดในต้นปี ค.ศ. 2009 หลังจากมีส่วนร่วมในเพลง "ไรต์ราวด์" ซิงเกิลอันดับหนึ่งของโฟล ไรเดอ ดนตรีและภาพลักษณ์ของเคชาผลักดันให้เธอประสบความสำเร็จทันที จากอัลบั้มแรกชื่อ แอนิมัล เปิดตัวบนชาร์ตในสิบอันดับแรกในหลายประเทศ เธอเคยมีซิงเกิลอันดับหนึ่งสามเพลง ได้แก่ "ทิกทอก" และ "วีอาร์ฮูวีอาร์" ในฐานะนักร้องเดี่ยว และ "ทิมเบอร์" ในฐานะนักร้องรับเชิญ ขณะเดียวกัน เธอได้แต่งเพลงให้ศิลปินคนอื่น ๆ อีกหลายคน กลายเป็นนักแต่งเพลงที่เป็นที่นับถือ อัลบั้ม วอร์เรียร์ สตูดิโออัลบั้มที่สองของเธอ ออกจำหน่ายใน ค.ศ. 2012 มีเพลง "ดายยัง" ซิงเกิลติดสิบอันดับแรกติดต่อกันเป็นเพลงที่แปด ครั้งหนึ่ง "ทิกทอก" เคยเป็นหนึ่งในซิงเกิลดาวน์โหลดที่ขายดีที่สุดในประวัติศาสตร์ ทำยอดขายได้มากกว่า 14 ล้านซิงเกิลทั่วโลก ตั้งแต่ปี ค.ศ. 2013 เคชาเป็นโจทก์ในคดีหลายคดีกับดร.ลู้ก อดีตโปรดิวเซอร์ของเธอ ซึ่งมีการฟ้องร้องกันไปมา เคชากล่าวหาดร.ลู้กในเรื่องการข่มเหงทางร่างกายและอารมณ์ และการกีดกันในการทำงาน ขณะที่ดร.ลู้กอ้างการผิดสัญญาและถูกทำให้เสียชื่อเสียง ระหว่างนี้ เคชาออกได้ซิงเกิลเดียว เธอกลับมาทำงานดนตรีอย่างเต็มตัวได้อีกครั้งในปี ค.ศ. 2017 โดยออกสตูดิโออัลบั้มที่สามชื่อ เรนโบว์ และซิงเกิลแรกคือ "เพรย์อิง" เคชาเคยพัวพันกับสิทธิสัตว์และกิจกรรมเกี่ยวกับกลุ่มบุคคลที่มีความหลากหลายทางเพศ (LGBT) เธอได้รับรางวัลและได้เข้าชิงรางวัลมากมาย เช่น เธอชนะรางวัลเอ็มทีวียุโรปมิวสิกอะวอร์ดสาขาศิลปินหน้าใหม่ในปี ค.ศ. 2010 จนถึงเดือนพฤศจิกายน ค.ศ. 2013 มีการบันทึกว่าเธอขายเพลงได้มากกว่า 33 ล้านหน่วยในสหรัฐ และ 60 ล้านหน่วยทั่วโลก</doc>
