<doc id="569076" url="https://th.wikipedia.org/wiki?curid=569076" title="ฮิเดะกิ ยุกะวะ">ฮิเดะกิ ยุกะวะ ฮิเดะกิ ยุกะวะ เกิดเมื่อวันที่ 23 มกราคม ค.ศ. 1907 เป็นนักวิทยาศาสตร์ สาขาฟิสิกส์เชิงทฤษฎีที่มีชื่อเสียงของญี่ปุ่น และเป็นชาวญี่ปุ่นคนแรกที่ได้รับรางวัลโนเบลประวัติ ประวัติ. ยุกะวะ เกิดที่โตเกียว ประเทศญี่ปุ่น เติบโตที่เคียวโตะ และจบการศึกษาจาก มหาวิทยาลัยเคียวโตะในปี 1929 จากนั้น ทำหน้าที่เป็นอาจารย์ที่มหาวิทยาลัยเคียวโตเป็นเวลา 4 ปี โดยหลังจบการศึกษา ยุกะวะสนใจงานด้านฟิสิกส์เชิงทฤษฎี โดยเฉพาะฟิสิกส์อนุภาค จากนั้นในปี 1932 ยุกะวะแต่งงานกับซุมิ มีบุตรชย 2 คนคือ ฮะรุมิ กับ ทะคะอะกิ ในปี 1933 ยุกะวะย้ายมาดำรงตำแหน่งผู้ช่วยศาสตราจารย์ที่มหาวิทยาลัยโอซะกะเมื่ออายุได้ 26 ปี ในปี 1935 ยุกะวะเผยแพร่งานวิจัยเรื่องทฤษฎีของเมซอน ซึ่งอธิบายอันตรกิริยาระหว่างโปรตอนกับนิวตรอน และเป็นงานวิจัยชิ้นแนวหน้าในสมัยนั้น จากนั้นในปี 1940 ยุกะวะได้ย้ายไปดำรงตำแหน่งศาสตราจารย์ที่มหาวิทยาลัยเคียวโตะ และในปี 1949 ย้ายไปดำรงตำแหน่งศาสตราจารย์ประจำมหาวิทยาลัยโคลัมเบีย ประเทศสหรัฐอเมริกา ซึ่งในปีเดียวกันนั้นเอง ยุกะวะได้รับรางวัลโนเบลสาขาฟิสิกส์ จากการที่นักวิทยาศาสตร์ค้นพบอนุภาคไพออนตรงตามที่ยุกะวะได้ทำนายไว้เมื่อปี 1947 ยุกะวะยังเป็นบรรณาธิการหนังสือเรื่อง Progress of Theoretical Physics และเผยแพร่หนังสือเรื่อง Introduction to Quantum Mechanics ในปี 1946 และ Introduction to the Theory of Elementary Particles ในปี 1948 ยุกะวะเกษียณอายุจากตำแหน่งศาสตราจารย์เกียรติคุณแห่งมหาวิทยาลัยเคียวโตะในปี 1970 ก่อนจะเสียชีวิตที่บ้านในเขตซะเคียว เคียวโตะ เมื่อวันที่ 8 กันยายน ค.ศ. 1981 ด้วยโรคปอดอักเสบและหัวใจล้มเหลวในวัย 74 ปี สุสานของยุกะวะตั้งอยู่ที่เขตฮิกะชิยะมะ เคียวโตะ</doc>
