<doc id="924283" url="https://th.wikipedia.org/wiki?curid=924283" title="ถนนรามบุตรี">ถนนรามบุตรี ถนนรามบุตรี หรือ ซอยรามบุตรี () เป็นถนนขนาดเล็กสายหนึ่งลักษณะเป็นซอย ในย่านบางลำพู พื้นที่แขวงชนะสงคราม เขตพระนคร กรุงเทพมหานคร เป็นถนนที่แบ่งออกเป็น 2 ช่วง ช่วงแรกเชื่อมระหว่างถนนสิบสามห้าง กับถนนจักรพงษ์ และช่วงที่ 2 จากถนนจักรพงษ์บริเวณข้างวัดชนะสงครามราชวรมหาวิหาร เลี้ยวไปออกถนนเจ้าฟ้า บริเวณเชิงสะพานสมเด็จพระปิ่นเกล้า และตรงข้ามกับโรงละครแห่งชาติ ถนนรามบุตรี มีที่มาจากสะพานข้ามคลองวัดชนะสงคราม หรือคลองบางลำพูที่ชื่อ "สะพานรามบุตรี" ซึ่งเป็นสะพานที่หม่อมเจ้าหญิงเป้า สุริยกุล พระธิดาในพระเจ้าบรมวงศ์เธอ พระองค์เจ้าสุริยา กรมพระรามอิศเรศ มีดำริให้มีการสร้างขึ้นโดยการบริจาคทรัพย์ เพื่อเป็นการถวายเป็นบำเพ็ญพระกุศลถวายแด่พระบิดา แล้วสร้างแล้วเสร็จ พระบาทสมเด็จพระจุลจอมเกล้าเจ้าอยู่หัวจึงทรงพระราชทานนามให้ว่า สะพานรามบุตรี อันมีความหมายว่า "สะพานที่บุตรีของพระเจ้าบรมวงศ์เธอ พระองค์เจ้าสุริยา กรมพระรามอิศเรศ เป็นผู้สร้าง" และได้ทรงเสด็จเป็นองค์ประธานในพิธีเปิดเมื่อวันที่ 13 สิงหาคม พ.ศ. 2453 จนกระทั่งมีการถมคลองวัดชนะสงคราม และมีการรื้อถอนสะพานนี้ออกเพื่อสร้างเป็นถนน และได้มีการนำชื่อ รามบุตรี จากสะพานใช้เป็นชื่อถนนแทน ปัจจุบัน ถนนรามบุตรี เป็นแหล่งของที่พักราคาถูกของนักท่องเที่ยวต่างชาติ ตลอดจนผับบาร์ ร้านอาหาร และร้านกาแฟ ไว้คอยบริการ เช่นเดียวกับถนนข้าวสารหรือที่อื่น ๆ ในย่านบางลำพู</doc>
