<doc id="95925" url="https://th.wikipedia.org/wiki?curid=95925" title="อาชญากรรม / ความหวัง / การสูญเสีย">อาชญากรรม / ความหวัง / การสูญเสีย อาชญากรรม / ความหวัง / การสูญเสีย ชื่อภาษาไทยของภาพยนตร์เรื่อง Babel นำแสดงโดย แบรด พิตต์, เคท บลานเซทท์, อาเดรียน่า บาร์เรซ่า, กาเอล การ์เซีย เบอร์นาร์ด, ริงโกะ คิคูชิ, โคจิ ยาคูโช ความยาว 142 นาที กำกับโดย อเลฮานโดร กอนซาเลซ อินาร์ริตูร์ เข้าฉายในประเทศไทยเมื่อวันที่ 8 กุมภาพันธ์ พ.ศ. 2550เนื้อเรื่องย่อ เนื้อเรื่องย่อ. ริชาร์ด (แบรด พิทท์) และ ซูซาน โจนส์ (เคท บลานเซทท์) สองสามีภรรยาชาวอเมริกันไปเที่ยวโมร็อกโกกับคณะทัวร์ ทั้งคู่มีปัญหาไม่ลงรอยกันมาพอสมควรอยู่แล้ว แต่แล้วจู่ ๆ ขณะที่รถทัวร์แล่นอยู่กลางทะเลทรายนั้น ลูกปืนไรเฟิลนัดหนึ่งก็ยิงถูกไหล่ของซูซาน ท่ามกลางทะเลทรายแห้งแล้งที่ไม่มีอะไรเลย มัคคุเทศก์ท้องถิ่นเสนอให้นำซูซานไปที่หมู่บ้านของเขาก่อน เพราะโรงพยาบาลอยู่ไกลออกไปถึง 4 ชั่วโมง ขณะเดียวกัน ที่สหรัฐอเมริกา ที่บ้านของริชาร์ดและซูซานเอง เอมิเลีย (อาเดรียน่า บาร์เรซ่า) แม่บ้านชาวเม็กซิกันของริชาร์ดและซูซานอยู่เฝ้าบ้านและดูแลลูกเล็ก ๆ ของทั้งคู่ 2 คน จะขอกลับบ้านเพื่อไปงานแต่งงานของลูกชาย แต่ว่ามีอุบัติเหตุเกิดขึ้นกับซูซานก่อน ริชาร์ดจึงขอให้เธออยู่ที่นี่ก่อน เอมิเลียพยายามหาพี่เลี้ยงคนอื่นมาดูแลเด็ก ๆ แทน แต่ไม่มีใครว่างเลย เธอจึงตัดสินใจพาลูกทั้งสองของริชาร์ดและซูซานไปเม็กซิโกด้วย โดยมี ซานติเอโก (กาเอล การ์เซีย เบอร์นาร์ด) หลานชายของเธอขับรถมารับ อีกซีกหนึ่งของโลก ที่กรุงโตเกียว ประเทศญี่ปุ่น ท่ามกลางความศิวิไลซ์ของเมืองหลวง จิเอโกะ (ริงโกะ คิคูชิ) เด็กสาววัยรุ่น ผู้เป็นใบ้ที่มีปัญหา เธออยู่กับพ่อ (โคจิ ยาคูโช) เพียงสองคน เพราะแม่ของเธอได้เสียชีวิตไปก่อนหน้านี้ จิเอโกะมีปัญหาไม่ลงรอยกับพ่อ เธอใช้ชีวิตโดยหมดไปกับยาเสพย์ติด, เซ็กส์ และการเที่ยวเตร่กับเพื่อน ๆ วันหนึ่งมีตำรวจกลุ่มหนึ่งมาถามหาพ่อเธอกับเธอ โดยที่จิเอโกะคิดว่า จะถามเรื่องการตายของแม่เหมือนที่แล้ว ๆ มา แต่ความจริงแล้วไม่ใช่ โดยที่เรื่องราวทั้งหมดถูกเชื่อมโยงกันด้วยลูกกระสุนปืนไรเฟิลนัดนั้นเพียงนัดเดียวเบื้องหลังและคำวิจารณ์และความสำเร็จ เบื้องหลังและคำวิจารณ์และความสำเร็จ. Babel ได้ชื่อภาพยนตร์มาจากชื่อของหอคอยบาเบลในพระคัมภีร์ไบเบิล ที่มนุษย์ได้ร่วมมือกันสร้างหอคอยนี้สูงเสียดฟ้า พระเจ้าเห็นว่าเป็นการที่มนุษย์ท้าทายพระองค์ จึงสาปแช่งให้มนุษย์ทั้งหลายพูดภาษาที่ต่างกัน เพื่อไม่ให้เข้าใจกัน เพื่อทำลายความสามัคคีของมนุษย์ อเลฮานโดร กอนซาเลซ อินาร์ริตูร์ ใช้เวลาถ่ายทำภาพยนตร์เรื่องนี้ 1 ปี โดยถ่ายทำกันถึง 4 ประเทศ โดยที่ 17 วันก่อนเปิดกล้อง ยังไม่มีการคัดเลือกตัวนักแสดงเสียด้วยซ้ำ ต้องประกาศหานักแสดงประกอบในสถานที่ถ่ายทำจริง ๆ โดยเฉพาะ กับ พ่อลูกชาวโมร็อกโก ที่เป็นเจ้าของปืนไรเฟิลที่ทำให้เกิดเรื่องราวต่าง ๆ เป็นชาวพื้นเมืองแท้ ๆ ที่ไม่เคยผ่านการแสดงมาก่อน อีกทั้งยังไม่เคยแม้กระทั่งได้เห็นกล้องถ่ายภาพยนตร์เสียด้วยซ้ำ แต่ทุกคนก็แสดงออกมาได้อย่างเป็นธรรมชาติ Babel เป็นภาพยนตร์ที่ดำเนินเรื่องแบ่งเป็นเรื่องราวทั้งหมด 4 เรื่อง ที่ไม่เกี่ยวข้องกัน แต่ทั้งหมดก็ถูกโยงมาเชื่อมกัน โดยที่ท้ายสุดทุกคนก็ต้องประสบกับความสูญเสียเหมือน ๆ กัน ซึ่งการดำเนินเรื่องแบบนี้คล้ายกับภาพยนตร์เรื่อง Crash ที่ได้รับรางวัลออสการ์ภาพยนตร์ยอดเยี่ยม ประจำปี ค.ศ. 2006 มาแล้วก่อนหน้านี้ และเหมือนกับเรื่อง Traffic และเรื่อง Magnolia ภาพยนตร์ที่ได้รับรางวัลระดับนานาชาติเช่นกันก่อนหน้านี้ เพียงแต่ Babel ดำเนินเรื่องได้อย่างกดดันความรู้สึกของผู้ชมกว่า Babel ได้รับรางวัลภาพยนตร์ยอดเยี่ยมประเภทดราม่าจากรางวัลลูกโลกทองคำประจำปี ค.ศ. 2006 ได้รับรางวัลผู้กำกับยอดเยี่ยมจากรางวัลเทศกาลภาพยนตร์เมืองคานส์ มีรายชื่อชิงรางวัลออสการ์ 7 รางวัล ในสาขา ภาพยนตร์ยอดเยี่ยม, ผู้กำกับยอดเยี่ยม, ดาราประกอบหญิงยอดเยี่ยมถึง 2 รางวัล, บทภาพยนตร์ดั้งเดิมยอดเยี่ยม, ตัดต่อยอดเยี่ยม, เพลงประกอบภาพยนตร์ยอดเยี่ยม และได้มาหนึ่งรางวัลคือ เพลงประกอบภาพยนตร์ยอดเยี่ยม</doc>
