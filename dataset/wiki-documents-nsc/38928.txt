<doc id="38928" url="https://th.wikipedia.org/wiki?curid=38928" title="จุ๋มจิ๋ม เข็มเล็ก">จุ๋มจิ๋ม เข็มเล็ก จุ๋มจิ๋ม เข็มเล็ก หรือชื่อจริง สมศักดิ์ หมีพุฒ เป็นอดีตนักแสดงตลกร่างอ้วนชาวไทย เกิดเมื่อ วันที่ 10 กุมภาพันธ์ พ.ศ. 2493 ที่จังหวัดนครนายก เป็นลูกคนที่ 2 ในจำนวนทั้งหมด 3 คน ของครอบครัวชาวสวน ในวัยเด็กรูปร่างยังไม่อ้วน แต่มาอ้วนเพราะมาเฝ้ายายที่นอนป่วยอยู่ที่โรงพยาบาลพระมงกุฎเกล้า พยาบาลนำข้าวโอ้ตมาให้ยายรับประทาน แต่ยายไม่ทาน เลยรับประทานเองเป็นเวลาเดือนครึ่ง และยิ่งอ้วนขึ้นไปอีกเมื่อบวชเป็นเณร เข้าสู่วงการบันเทิงครั้งแรก เพราะใฝฝันจะเป็นนักร้องลูกทุ่ง แต่น้ำเสียงไม่ดีเลยได้เป็นคนยกของในวงและเล่นตลก ได้เล่นในวงดนตรีต่าง ๆ เช่น แดง แดนทอง, พรนารายณ์, ก้อง กาจกำแหง, เสมา ทองคำ จนกระทั่งถึงวงของสายัณห์ สัญญา และต้องออกจากวงของสายัณไปเพราะไปทำกีตาร์ราคา 106,000 บาท ของนักดนตรีในวงคอหัก สายัณห์จึงให้หักเงินเดือนชดใช้ไปเรื่อย ๆ จนครบราคากีตาร์ ทำให้ต้องหนีออกมา และได้พบกับ เพชร ดาราฉาย และ เทพ โพธิ์งาม ตั้งคณะตลกขึ้นมาในภายหลังชื่อคณะตลกซูเปอร์โจ๊ก และมีชื่อเสียงโด่งดังในเวลาต่อมา นอกจากนี้ยังเคยแสดงร่วมคณะกับ เด๋อ ดอกสะเดา, ดู๋ ดอกกระโดน, ดี๋ ดอกมะดัน, เด่น ดอกประดู่ ชีวิตครอบครัว จุ๋มจิ๋มได้แต่งงานกับนางสมพร หมีพุฒ หรือป้อม ชาวจังหวัดนครราชสีมา มีบุตรด้วยกันหนึ่งคนและบุตรบุญธรรมหนึ่งคน จุ๋มจิ่ม เข็มเล็ก เสียชีวิตด้วยโรคหัวใจล้มเหลวเมื่อกลางดึกของคืนวันที่ 3 กันยายน พ.ศ. 2536 เมื่ออายุได้ 43 ปี ขณะที่กำลังมีชื่อเสียงโด่งดังหลังจากเสียชีวิตกระดูกของจุ๋มจิ๋มได้เก็บไว้ที่วัดบ้านมาบกราด ตำบลมาบกราด กิ่งอำเภอพระทองคำ จังหวัดนครราชสีมา</doc>
