<doc id="53242" url="https://th.wikipedia.org/wiki?curid=53242" title="บรรษัทบริหารสินทรัพย์สถาบันการเงิน">บรรษัทบริหารสินทรัพย์สถาบันการเงิน บรรษัทบริหารสินทรัพย์สถาบันการเงิน () เป็นสถาบันการเงินเฉพาะกิจของรัฐที่จัดตั้งขึ้นโดยพระราชกำหนดบรรษัทบริหารสินทรัพย์สถาบันการเงิน พ.ศ. 2540 เพื่อเป็นส่วนหนึ่งของมาตรการแก้ไขปัญหาสถาบันการเงินและเพื่อฟื้นฟูสถานการณ์ดำเนินงานของสถาบันการเงินทั้ง 56 แห่ง ที่ประสบปัญหาในช่วงวิกฤตเศรษฐกิจไทย โดยกำหนดให้เป็นองค์กรที่ซื้อและรับโอนทรัพย์สินด้อยคุณภาพของสถาบันการเงินดังกล่าว เพื่อนำมาบริหารจัดการและจำหน่ายจ่ายโอนต่อไป โดยมุ่งหวังที่จะช่วยเหลือลูกหนี้คนไทยที่สุจริตให้ได้รับความเป็นธรรมและผ่านพ้นวิกฤตเศรษฐกิจไปได้ด้วยดี ขณะเดียวกันบรรษัทบริหารสินทรัพย์สถาบันการเงิน จะหลีกเลี่ยงการขาดทุนและพยายามสร้างผลกำไรนำส่งคืนให้รัฐ เพื่อชดเชยความเสียหายจากปัญหาสถาบันการเงินที่ถูกปิดกิจการหน้าที่ของบรรษัทบริหารสินทรัพย์สถาบันการเงิน หน้าที่ของบรรษัทบริหารสินทรัพย์สถาบันการเงิน. มี 3 ประการ คือ1. การเข้าประมูลซื้อสินทรัพย์จากองค์การเพื่อการปฏิรูประบบสถาบันการเงิน (ปรส.) 2. การบริหารจัดการสินทรัพย์ เป็นการปรับโครงสร้างหนี้กับลูกหนี้และภายหลังจากการปรับโครงสร้างหนี้แล้วบรรษัทบริหารสินทรัพย์สถาบันการเงินได้ชำระหนี้ด้วยการผ่อนชำระเป็นเงินสด หรือทรัพย์สินจากการโอนตีหลักประกัน ซึ่งเมื่อโอนมาแล้ว บรรษัทบริหารสินทรัพย์สถาบันการเงินจะจัดการให้ทรัพย์สินนั้นอยู่ในสภาพที่พร้อมจะนำออกแสวงหาผลประโยชน์ต่อไป 3. การจำหน่ายทรัพย์สิน เป็นการนำทรัพย์สินที่รอการขายออกจำหน่าย โดยบรรษัทบริหารสินทรัพย์สถาบันการเงิน มีกลยุทธ์เชิงรุกด้วยแผนการจำหน่ายและเทคนิคการขายหลายรูปแบบทั้งการขายแบบเจาะจงหรือขายตรงโดยเจ้าหน้าที่ฝ่ายการตลาด การขายผ่านตัวแทนนายหน้าทั่วประเทศ การจัดทำโครงการกิจการร่วมทำ และจัดกิจกรรมส่งเสริมการขายอย่างต่อเนื่องการยุบเลิกกิจการ การยุบเลิกกิจการ. บรรษัทบริหารสินทรัพย์สถาบันการเงินถูกยกเลิกตามพระราชบัญญัติยุบเลิกบรรษัทบริหารสินทรัพย์สถาบันการเงิน พ.ศ. 2549 โดยพระราชบัญญัติดังกล่าวกำหนดเหตุผลในการยกเลิกว่า ปัจจุบันระบบสถาบันการเงินของประเทศมีหน่วยงานภาครัฐและภาคเอกชนหลายแห่งทำหน้าที่ในการแก้ไขปัญหาสินทรัพย์ด้อยคุณภาพแล้ว เพื่อเป็นการลดภาระของภาครัฐ ในการจัดการสินทรัพย์ด้อยคุณภาพในระบบสถาบันการเงินและให้สถาบันการเงินมีบทบาทในการบริหารจัดการสินทรัพย์ด้อยคุณภาพโดยระบบปกติ ซึ่งจะเป็นการส่งเสริมการสร้างความเข้มแข็งในระบบสถาบันการเงิน จึงสมควรยุบเลิกบรรษัทบริหารสินทรัพย์สถาบันการเงินซึ่งกระทรวงการคลังเป็นผู้ถือหุ้นทั้งหมดและกำหนดวิธีจัดการทรัพย์สินต่อไป</doc>
