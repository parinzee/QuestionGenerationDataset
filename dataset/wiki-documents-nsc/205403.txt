<doc id="205403" url="https://th.wikipedia.org/wiki?curid=205403" title="อัมรินทร์ คอมันตร์">อัมรินทร์ คอมันตร์ อัมรินทร์ คอมันตร์ นักธุรกิจระหว่างประเทศชาวไทยที่มีบทบาทเคลื่อนไหวทางการเมือง นายอัมรินทร์ เกิดเมื่อวันที่ 26 พฤศจิกายน พ.ศ. 2482 เป็นบุตรชายเพียงคนเดียวของนายอาบ คอมันตร์ และนางปทุม คอมันตร์ จบการศึกษาระดับมัธยมศึกษาจากโรงเรียนอัสสัมชัญ ระดับอุดมศึกษา คณะนิติศาสตร์ มหาวิทยาลัยธรรมศาสตร์ และปริญญาโท สาขากฎหมายระหว่างประเทศ มหาวิทยาลัย American University วอชิงตัน ดี.ซี. นายอัมรินทร์เริ่มเคลื่อนไหวทางการเมืองครั้งแรกในช่วงปลายสมัยรัฐบาลนายชวน หลีกภัย 2 ในเรื่องการต่อต้านกฎหมาย 11 ฉบับ ที่เรียกกันว่า "กฎหมายขายชาติ" ร่วมกับนายณรงค์ โชควัฒนา และนายประชัย เลี่ยวไพรัตน์ จนกระทั่งรัฐบาล พ.ต.ท.ทักษิณ ชินวัตร 1 นายอัมรินทร์ได้ร่วมกับหลายบุคคลในสังคม เช่น นายประชัย เลี่ยวไพรัตน์, นายประพันธ์ คูณมี, น.ต.ประสงค์ สุ่นศิริ, นายเอกยุทธ อัญชันบุตร ก่อตั้งกลุ่มประชาชนเพื่อชาติและราชบัลลังก์ มีเป้าหมายในการโค่นล้มรัฐบาลของพ.ต.ท.ทักษิณ โดยมีกิจกรรมการชุมนุมที่ท้องสนามหลวง เมื่อกลางเดือนกันยายน พ.ศ. 2547 แต่ไม่ประสบความสำเร็จ ระหว่างนี้นายอัมรินทร์ได้เดินทางไปที่ประเทศอาร์เจนตินาร่วมกับ ร.ต.อ.ดร.นิติภูมิ นวรัตน์ เพื่อจัดทำสารคดีพิเศษเกี่ยวกับการล่มสลายทางเศรษฐกิจของประเทศอาร์เจนตินาเพราะนโยบายประชานิยม ซึ่งสารคดีชุดนี้ได้ออกมาเผยแพร่อย่างกว้างขวางในช่วงวิกฤตการณ์การเมืองในประเทศไทย พ.ศ. 2548-2552 ในการชุมนุมขับไล่ พ.ต.ท.ทักษิณ ชินวัตร ของพันธมิตรประชาชนเพื่อประชาธิปไตยในปี พ.ศ. 2549 นายอัมรินทร์เป็นบุคคลหนึ่งที่ได้ขึ้นเวทีปราศรัยหลายต่อหลายครั้ง ร่วมกับนายประชัยและร.ต.อ.ดร.นิติภูมิ หลังการรัฐประหารเมื่อวันที่ 19 กันยายน พ.ศ. 2549 แล้ว นายอัมรินทร์ได้ร่วมกับนายประชัยก่อตั้งพรรคมัชฌิมาธิปไตยขึ้น โดยนายอัมรินทร์มีตำแหน่งเป็นรองหัวหน้าพรรค และลงสมัครรับเลือกตั้งสมาชิกสภาผู้แทนราษฎร แบบสัดส่วน ในเขต 6 (กรุงเทพมหานคร, สมุทรปราการ, นนทบุรี) แต่ไม่ได้รับการเลือกตั้ง ซึ่งก่อนหน้านั้นในการเลือกตั้งเมื่อปี พ.ศ. 2544 นายอัมรินทร์ก็เคยลงเลือกตั้งมาแล้วในแบบบัญชีรายชื่อ สังกัดพรรคประชากรไทย โดยอยู่ในลำดับที่ 18 และก็ไม่ได้รับการเลือกตั้ง และกลับมาเคลื่อนไหวอีกครั้งในการชุมนุมของพันธมิตรประชาชนเพื่อประชาธิปไตย ในปี พ.ศ. 2551 ชีวิตส่วนตัวสมรสกับนางเดือนฉาย คอมันตร์</doc>
