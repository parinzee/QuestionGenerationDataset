<doc id="762881" url="https://th.wikipedia.org/wiki?curid=762881" title="แพร์ วิกทอร์ เอดมัน">แพร์ วิกทอร์ เอดมัน แพร์ วิกทอร์ เอดมัน (; 14 เมษายน ค.ศ. 1916 – 19 มีนาคม ค.ศ. 1977) เป็นนักชีวเคมีชาวสวีเดน เกิดที่กรุงสตอกโฮล์ม เป็นบุตรของวิกทอร์และอัลบา เอดมัน เรียนวิชาแพทย์ที่สถาบันแคโรลินสกา ต่อมาเอดมันถูกเกณฑ์เข้ากองทัพสวีเดนในช่วงสงครามโลกครั้งที่สอง หลังสงคราม เอดมันกลับไปเรียนปริญญาเอกที่สถาบันแคโรลินสกา ในปี ค.ศ. 1947 เอดมันเดินทางไปที่สถาบันวิจัยการแพทย์ร็อกเกอะเฟลเลอร์ของมหาวิทยาลัยพรินซ์ตัน ก่อนจะกลับมาดำรงตำแหน่งผู้ช่วยศาสตราจารย์ที่มหาวิทยาลัยลุนด์ ในปี ค.ศ. 1950 เอดมันตีพิมพ์บทความวิชาการเรื่องการสลายเอดมัน (Edman degradation) ซึ่งเป็นวิธีการหาลำดับกรดอะมิโนในเพปไทด์ ในปี ค.ศ. 1957 เอดมันย้ายไปดำรงตำแหน่งผู้อำนวยการโรงเรียนแพทย์เซนต์วินเซนต์ในเมลเบิร์น ประเทศออสเตรเลีย ขณะทำงานที่นั่น เอดมันและเจ็ฟฟรีย์ เบ็กก์ได้ร่วมกันพัฒนาเครื่องหาลำดับโปรตีนอัตโนมัติที่เรียกว่าซีเควเนเตอร์ (sequenator) ต่อมาในปี ค.ศ. 1972 เอดมันย้ายมาทำงานที่สมาคมมักซ์พลังค์ในมิวนิก ประเทศเยอรมนี ด้านชีวิตส่วนตัว เอดมันแต่งงานกับซีรี แบร์ยสเตริม (Siri Bergström) ในปี ค.ศ. 1944 มีบุตรด้วยกันสองคน ภายหลังทั้งคู่หย่าร้าง ต่อมาในปี ค.ศ. 1968 เอดมันแต่งงานกับแอกเนส เฮนเชน (Agnes Henschen) มีบุตรด้วยกันสองคน เอดมันเสียชีวิตในปี ค.ศ. 1977 ด้วยโรคเนื้องอกในสมอง</doc>
