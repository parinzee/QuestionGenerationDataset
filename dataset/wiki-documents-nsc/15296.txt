<doc id="15296" url="https://th.wikipedia.org/wiki?curid=15296" title="ชอนกุนบี">ชอนกุนบี ชอนกุนบี เป็นตัวละครในนิยายกำลังภายในเรื่องมังกรคู่สู้สิบทิศ เป็นหนึ่งในศิษย์สาวงามที่ฟู่ฉ่ายหลินรับเป็นศิษย์ มีศิษย์น้องร่วมสำนักอีกสองคน คือ ชอนกุนชัง และชอนกุนจาง ฝึกวิชาเก้าพิสดารถึงขั้นที่หก ความที่นางเกลียดชังชาวฮั่น ทำให้เดินทางเข้าแดนจงหยวนเพื่อก่อความวุ่นวาย โดยพยามลอบสังหารสุยหยางตี้หลายครั้งแต่ไม่เป็นผลสำเร็จ ต้องหนีด้วยวิชาตัวเบาอันยอดเยี่ยม นางจึงเปลี่ยนแผนโดยเข้าไปในขุมทรัพย์หยางกง หยิบเอาหยกว่านสุ้ยออกมาหวังจะทำให้ชาวฮั่นเข่นฆ่ากันเองเพื่อขุมทรัพย์ นางได้เข้าไปช่วยเหลือมังกรคู่ขณะที่ทั้งสองขโมยเคล็ดวิชาอมตะออกมาจากเงื้อมมือของอวี้เหวินฮั่วจี๋ นางรู้สึกผูกพันกับทั้งคู่เป็นพิเศษ และร่วมเดินทางกับทั้งคู่ หลังจากที่ทั้งสามได้พบกับซ่งซือเต้าบุตรของดาบสวรรค์ซ่งเซวีย ชอนกุนบีได้ถ่ายทอดการเดินพลังลมปราณซึ่งเป็นเคล็ดเบื้องต้นของวิชาเก้าพิสดาร มังกรคู่พยามเรียกนางเป็นแม่ แต่นางยังไม่ยอมรับดี ภายหลังนางได้พาทั้งสอง หนีจากอวี้เหวินฮั่วจี๋ที่มาตามล่าเคล็ดวิชาอมตะ นางต่อสู้กับอวี้เหวินฮั่วจี๋จนได้รับบาดเจ็บถึงตาย ก่อนตายนางได้ยอมรับทั้งสองคนเป็นลูกอย่างหมดใจ พร้อมบอกที่ตั้งขุมทรัพย์หยางกงให้</doc>
