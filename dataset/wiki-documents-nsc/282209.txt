<doc id="282209" url="https://th.wikipedia.org/wiki?curid=282209" title="โนพลอมแพลม">โนพลอมแพลม โนพลอมแพลม เป็นสตูดิโออัลบั้มเดี่ยวชุดที่ 4 ของ ยืนยง โอภากุล หรือ แอ๊ด คาราบาว แต่เป็นชุดแรกที่ใช้ชื่อจริงคือ ยืนยง โอภากุล ปรากฏบนปกเทป เดิมแอ๊ดกำหนดวางจำหน่ายอัลบั้มในวันที่ 1 ตุลาคม พ.ศ. 2533 แต่ติดเงื่อนไขที่มีเพลงซึ่งไม่ผ่านการเห็นชอบจาก คณะกรรมการบริหารวิทยุกระจายเสียงและวิทยุโทรทัศน์ หรือ กบว. อยู่ 3 เพลง คือ ไอ้หำ กับ ขนม ซึ่งถูกสั่งห้ามออกอากาศอย่างเด็ดขาด และ โนพลอมแพลม ซึ่งต้องใช้เวลาในการแก้ไขอยู่หลายครั้ง โดยใช้เวลาครึ่งเดือน จึงผ่านการอนุมัติให้สามารถออกอากาศทางวิทยุและโทรทัศน์ได้ เนื่องจากต้องใช้ในการโฆษณาสินค้าชนิดหนึ่ง จึงออกวางจำหน่ายอย่างเป็นทางการในปลายเดือนพฤศจิกายน โดยเป็นอัลบั้มชุดแรกของค่ายเพลง ดี-เดย์ เอ็นเทอร์เทนเมนท์ (ปัจจุบัน วอร์นเนอร์ มิวสิก ไทยแลนด์ ถือลิขสิทธิ์ผลงานเพลงที่ทำกับดี-เดย์ เพื่อวางจำหน่ายซ้ำ) เพลงต่าง ๆ ในอัลบั้ม แอ๊ดได้ตีแผ่ประเด็นต่าง ๆ ทั้งเรื่องที่เกี่ยวข้องกับการเมือง เศรษฐกิจ สังคม และสิ่งแวดล้อม แต่ไม่มีเพลงเกี่ยวกับความรักเช่นในอัลบั้มก่อน ๆ โดยประกาศจุดยืนตรงข้ามกับรัฐบาล (สมัย พล.อ.ชาติชาย ชุณหะวัณ นายกรัฐมนตรี) มีเพลงที่พอจะเป็นที่รู้จักและมีการเผยแพร่สืบต่อกันมา อย่างเช่น สืบทอดเจตนา ซึ่งแต่งขึ้นเพื่อรำลึกแด่ สืบ นาคะเสถียร ที่เสียชีวิตไปเมื่อวันที่ 1 กันยายน พ.ศ. 2533 โดยการฆ่าตัวตายเพื่อเรียกร้องให้สังคมเห็นความสำคัญของการอนุรักษ์ทรัพยากรธรรมชาติ นำไปสู่การประชุมเพื่อกำหนดมาตรการป้องกันการบุกรุกป่าห้วยขาแข้งในอีก 2 สัปดาห์หลังสืบฆ่าตัวตาย และทำให้องค์การศึกษา วิทยาศาสตร์ และวัฒนธรรมแห่งสหประชาชาติ หรือยูเนสโกประกาศให้เขตรักษาพันธุ์สัตว์ป่าทุ่งใหญ่นเรศวรและห้วยขาแข้ง ที่สืบเคยเป็นหัวหน้าเป็นมรดกโลกในปี พ.ศ. 2534 หรือปีถัดมานั่นเอง อัลบั้มชุดนี้ได้รับรางวัลสีสันอะวอร์ดส์ สาขาอัลบั้มยอดเยี่ยม ประจำปี พ.ศ. 2533 ซึ่งถือเป็นครั้งแรกที่กำหนดรางวัลนี้ขึ้นมาและยังใช้กันเรื่อยมาจนถึงปัจจุบัน โดยคณะกรรมการให้เหตุผลว่า ด้านดนตรีมีความหนักแน่นขึ้น พร้อมกับเนื้อหาที่เข้มข้นยิ่งขึ้น แสดงตัวตนของแอ๊ดได้อย่างเด่นชัดที่สุดรายชื่อเพลงในอัลบั้มรายชื่อเพลงในอัลบั้ม. 1. โนพลอมแพลม 2. ไอ้หำ 3. เขื่อน 4. สนั่นป่า 5. มากะพระ 6. ลืบทอดเจตนา 7. ภควัทคีตา 8. ขนม 9. แมงกะไซด์ 10. ยืนยงผู้ร่วมงานผู้ร่วมงาน. 1. ยืนยง โอภากุล (แอ๊ด คาราบาว) : แต่งเพลงทั้งหมดในอัลบั้มนี้, กีตาร์, ร้องนำ 2. อนุพงษ์ ประถมปัทมะ (อ๊อด คาราบาว) : เบส 3. พงศ์พรหม สนิทวงศ์ ณ อยุธยา (ปุ้ม ตาวัน) : คีย์บอร์ด, เรียบเรียง 4. วงศกร รัศมิทัต (ต้น แมคอินทอช/ตาวัน) : กลองไฟฟ้า 5. กิตติพันธ์ ปุณกะบุตร (หมู ตาวัน) : คีย์บอร์ด 6. น้อย สตาร์ไบรท์ : ออร์แกน เพลง ยืนยง 7. พงษ์เทพ กระโดนชำนาญ (หมู) : ให้เสียงช่วงโซโล่เพลง ขนม 8. อนุพงษ์ ประถมปัทมะ, เอก, ตาวัน : มิกซ์เสียง</doc>
