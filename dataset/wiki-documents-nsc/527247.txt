<doc id="527247" url="https://th.wikipedia.org/wiki?curid=527247" title="เซพพ์ บลัทเทอร์">เซพพ์ บลัทเทอร์ โยเซฟ "เซพพ์" บลัทเทอร์ () เกิดเมื่อวันที่ 10 มีนาคม พ.ศ. 2479 เป็นผู้บริหารฟุตบอลชาวสวิตเซอร์แลนด์ เป็นประธานฟีฟ่าคนที่ 8 โดยเริ่มดำรงตำแหน่งในปี พ.ศ. 2541 ต่อจากโฌเอา อาเวลังฌี เขาได้รับเลือกอีกครั้งในปี พ.ศ. 2545, 2550, 2554 และ 2558 เช่นเดียวกับอาเวลังฌี บลัทเทอร์สนับสนุนให้ประเทศในทวีปแอฟริกาและเอเชียมีบทบาทในฟุตบอลระดับโลกมากขึ้น วันที่ 2 มิถุนายน พ.ศ. 2558 หกวันหลังจากอัยการสหรัฐสั่งฟ้องเจ้าหน้าที่ฟีฟ่าหลายคนว่าทุจริต ติดสินบนและฟอกเงินในกิจกรรมต่าง ๆ ของฟีฟ่า บลัทเทอร์ประกาศว่าจะจัดให้มีการเลือกตั้งประธานฟีฟ่าคนใหม่ โดยที่เขาจะไม่ลงสมัคร แต่จะดำรงตำแหน่งต่อไปจนกว่าจะได้ประธานคนใหม่ ในวันที่ 25 กันยายน ปีเดียวกัน อัยการสวิตเซอร์แลนด์สั่งฟ้องบลัทเทอร์ฐานปฏิบัติหน้าที่โดยมิชอบ ทำให้บลัทเทอร์และเจ้าหน้าที่ระดับสูงของฟีฟ่าหลายคนถูกสั่งระงับการปฏิบัติหน้าที่ เดือนธันวาคม ปีเดียวกัน คณะกรรมการจริยธรรมของฟีฟ่าตัดสินให้บลัทเทอร์ออกจากตำแหน่งและสั่งห้ามเขาทำกิจกรรมเกี่ยวกับฟีฟ่านาน 8 ปี ต่อมาในวันที่ 24 กุมภาพันธ์ พ.ศ. 2559 คณะกรรมการอุทธรณ์ของฟีฟ่าพิพากษายืนตามคณะกรรมการจริยธรรม แต่ให้ลดโทษจาก 8 ปีเป็น 6 ปี อีซา ฮายาตูดำรงตำแหน่งรักษาการประธานฟีฟ่าแทน จนกระทั่งจันนี อินฟันตีโนได้รับเลือกให้เป็นประธานฟีฟ่าคนใหม่</doc>
