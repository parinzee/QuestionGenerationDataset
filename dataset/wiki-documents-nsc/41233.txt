<doc id="41233" url="https://th.wikipedia.org/wiki?curid=41233" title="ซีเนดีน ซีดาน">ซีเนดีน ซีดาน ซีเนดีน ซีดาน (; เกิดวันที่ 23 มิถุนายน ค.ศ. 1972) อดีตนักฟุตบอลอาชีพและผู้จัดการทีมชาวฝรั่งเศส สโมสรล่าสุดที่เคยทำหน้าที่เป็นเป็นผู้จัดการทีมคือเรอัลมาดริด ซีดานเกิดที่เมืองมาร์แซย์ ประเทศฝรั่งเศส ในครอบครัวชาวแอลจีเรียอพยพ มีชื่อเต็มว่า ซีเนดีน ยาซีด ซีดาน (Zinedine Yazid Zidane) มีชื่อเล่นว่า "ซีซู" (Zizou) เริ่มเป็นนักฟุตบอลอาชีพขณะอายุ 17 ปี กับกาน ของฝรั่งเศส จากนั้นก็มาประสบความสำเร็จกับบอร์โด ในลีกเอิง ได้รับการคัดเลือกให้เป็นดาวรุ่งยอดเยี่ยมแห่งปีของยุโรป ได้เข้าร่วมฟุตบอลโลกครั้งแรก โดยเป็นผู้เล่นคนหนึ่ง ซึ่งถือว่าเป็นหัวใจสำคัญของทีมชาติฝรั่งเศสในฟุตบอลโลก 1998 ซึ่งช่วยให้ฝรั่งเศสได้เป็นแชมป์ฟุตบอลโลกเป็นสมัยแรก เมื่อเป็นผู้โหม่งทำประตูให้กับฝรั่งเศสนำบราซิล คู่ชิงในรอบชิงชนะเลิศถึง 2 ประตู และยังช่วยให้ฝรั่งเศสได้แชมป์ยูโร 2000 ในอีก 2 ปีต่อมา ซึ่งถือได้ว่าฝรั่งเศสนับเป็นชาติแรกที่ได้ทั้งแชมป์โลกและแชมป์ยูโรติดต่อกัน อาจถือได้ว่าซีดานเป็นหนึ่งในกองกลางที่ดีที่สุดของโลก ครบเครื่องทุกอย่างในผู้เล่นคนเดียว ทั้งการผ่านบอลแม่นยำ เติมเกมรุก กำหนดจังหวะเกม เป็นศูนย์กลางผสมผสานของทีมได้ลงตัว ซีดานประกาศเลิกเล่นฟุตบอลอาชีพหลังจากเหตุการณ์ที่ใช้ศีรษะโขกหน้าอกมาร์โก มาเตรัซซี นักฟุตบอลกองหลังของอิตาลี ในการแข่งขันฟุตบอลโลก 2006 นัดชิงชนะเลิศ ซึ่งนั่นทำให้ซีดานต้องถูกใบแดงไล่ออกจากสนาม นับเป็นการปิดฉากชีวิตการเป้นนักฟุตบอลอาชีพอย่างไม่สวยงามนัก หลังจากนั้น ซีดานก็ได้ผันตัวเองมาเป็นผู้จัดการทีมและหัวหน้าผู้ฝึกสอน โดยเริ่มจากการเป็นผู้จัดการทีมเรอัลมาดริดชุดเยาวชนก่อน ในฤดูกาล 2015–16 ผลงานของเรอัลมาดริดไม่ค่อยดีนัก เมื่อเทียบกับคู่แข่งสำคัญคือบาร์เซโลนา โดยการแข่งขันเอลกลาซีโก ก็แพ้ให้กับบาร์เซโลนาไปถึง 0-4 ที่สนามซานเตียโก เบร์นาเบว ของตัวเองไปอย่างบอบช้ำ ดังนั้นเมื่อถึงเดือนมกราคม ค.ศ. 2016 ผู้บริหารสโมสรจึงตัดสินใจปลดราฟาเอล เบนีเตซ ผู้จัดการคนเดิมออก แล้วแต่งตั้งให้ซีดานขึ้นมาเป็นแทน ซึ่งในระยะเวลาเพียงไม่นาน ซีดานก็ทำให้เรอัลมาดริดกลับมาสู่เส้นทางของตัวเองได้ เมื่อพบกับเอลกลาซีโกอีกครั้งเป็นครั้งที่ 2 ในฤดูกาล ก็เป็นฝ่ายบุกไปเอาชนะได้ถึงสนามกัมนอว์ 1-2 และจบฤดูกาลด้วยการเป็นรองแชมป์ มีคะแนนห่างจากบาร์เซโลนาที่ได้แชมป์เพียงคะแนนเดียว (91 กับ 90) และยังพาทีมได้แชมป์ยูฟ่าแชมเปียนส์ลีกเป็นสมัยที่ 11 อีกด้วย โดยเป็นฝ่ายเอาชนะแอตแลนติโกมาดริด ทีมคู่แข่งจากกรุงมาดริดเหมือนกัน ในรอบชิงชนะเลิศที่ต้องตัดสินด้วยการดวลจุดโทษ หลังจากเสมอกันในเวลา 120 นาที 1-1 ซึ่งทำให้ซีดานประสบความสำเร็จได้แชมป์รายการนี้ทั้งในฐานะผู้เล่นและผู้จัดการทีมเป็นคนที่ 7 อีกด้วย</doc>
