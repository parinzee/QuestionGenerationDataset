<doc id="472960" url="https://th.wikipedia.org/wiki?curid=472960" title="คิม โรด">คิม โรด คิมเบอร์ลี "คิม" ซูซาน โรด (; 16 กรกฎาคม ค.ศ. 1979 — ) เป็นนักกีฬายิงปืนดับเบิลแทร็ปและเป้าบินชาวอเมริกัน ซึ่งเป็นคนพื้นเมืองในรัฐแคลิฟอร์เนีย เธอเป็นผู้ได้รับเหรียญรางวัลกีฬาโอลิมปิกห้าสมัย ซึ่งรวมถึง สามรางวัลเหรียญทอง และเป็นแชมป์ดับเบิลแทร็ประดับชาติหกกสมัย เธอเป็นนักยิงปืนหญิงที่ประสบความสำเร็จมากที่สุดในกีฬาโอลิมปิก ในฐานะเป็นแชมป์โอลิมปิกสามปีซ้อนเพียงคนเดียว และเป็นผู้หญิงเพียงคนเดียวที่ได้รับรางวัลสองเหรียญทองโอลิมปิกในรายการดับเบิลแทร็ป ล่าสุด เธอได้รับรางวัลเหรียญทองจากการแข่งยิงเป้าบินในโอลิมปิกฤดูร้อน 2012 โดยมีคะแนนเท่ากับสถิติโลกด้วย 99 คะแนน จากที่มีอยู่ทั้งหมด 100 คะแนนประวัติ ประวัติ. คิม โรด เกิดในวิตทีเออร์ รัฐแคลิฟอร์เนีย เธอเริ่มเล่นกีฬาล่าสัตว์ตั้งแต่สมัยยังเด็ก โดยเดินทางไปยังซาฟารีของทวีปแอฟริกาเมื่ออายุได้ 12 ปี และเมื่อเธออายุ 13 ปี ก็ชนะรายการแข่งขันชิงแชมป์โลกได้เป็นครั้งแรกในประเภทดับเบิลแทร็ป โรดได้รับรางวัลเหรียญทองในโอลิมปิกฤดูร้อน 1996 ส่งผลให้เธอเป็นนักกีฬาหญิงที่มีอายุน้อยที่สุดที่ได้รับเหรียญทองของประวัติศาสตร์กีฬายิงปืนในโอลิมปิก หลังจากนั้น เธอก็ได้รับรางวัลเหรียญทองแดงในโอลิมปิกฤดูร้อน 2000 ที่ซิดนีย์ ประเทศออสเตรเลีย และโรดยังได้รับรางวัลเหรียญทองในโอลิมปิกฤดูร้อน 2004 ที่กรุงเอเธนส์ ภายหลังจากการยกเลิกประเภทดับเบิลแทร็ปออกจากกีฬาโอลิมปิก เธอก็ได้หันมาจดจ่อในประเภทเป้าบินแทน ในการแข่งขันเวิลด์คัพ 2007 ที่ซันโตโดมิงโก เธอทำสถิติโลกในท้ายสุดของรายการด้วย 98 แต้ม (73 คะแนนในรอบคัดเลือก และได้คำแนนเต็ม 25 ในรอบไฟนอล) เธอยังได้ก้าวสู่การรับรางวัลเหรียญเงินในโอลิมปิกฤดูร้อน 2008 ในประเภทเป้าบินหญิง โรดเป็นผู้ร่วมรายการ สเต็ปเอาท์ไซด์ ทางช่องเอาท์ดอร์แชนแนล และโรดได้ศึกษาด้านสัตวแพทย์ศาสตร์ที่แคลโพลีโพโมนา ในวันที่ 11 กันยายน ค.ศ. 2008 โรดถูกขโมย "old faithful" ปืนลูกซองสำหรับการแข่งขันจากรถกระบะของเธอ เธอได้ใช้ปืนกระบอกนี้ในการแข่งขันมาตั้งแต่อายุ 18 ปี ผ่านการแข่งขันโอลิมปิกฤดูร้อนมาแล้ว 4 ครั้ง เธอได้ปืนกลับคืนมาในเดือนมกราคม ค.ศ. 2009 หลังจากการค้นหาในบ้านของผู้พ้นโทษก่อนกำหนด ซึ่งผู้พ้นโทษดังกล่าวได้รับการตั้งข้อหาการครอบครองทรัพย์สินที่ได้ขโมยมา ในขณะเดียวกัน บรรดาผู้ที่ชื่นชอบเธอได้บริจาคเงินเพื่อซื้อปืนลูกซองเปรัซซีใหม่ให้แก่เธอในราคา 13,000 ดอลลาร์สหรัฐ ซึ่งกลายเป็นปืนที่ใช้ในการฝึกซ้อมกระบอกใหม่ เธอเลือกที่จะใช้ปืนกระบอกใหม่แทนกระบอกเดิมในการแข่งขันมาจนถึงปัจจุบัน ณ วันที่ 29 กรกฎาคมในโอลิมปิกฤดูร้อน 2012 ที่กรุงลอนดอน โรดได้รับรางวัลเหรียญทองจากการแข่งขันยิงเป้าบินที่ 99 คะแนน ซึ่งเท่ากับสถิติโลกที่มีอยู่ในปัจจุบัน และโรดยังได้รับเหรียญรางวัลจากการแข่งกีฬาโอลิมปิกห้าครั้งติดต่อกัน เธอยังเป็นหนึ่งในสามนักกีฬา (และเป็นผู้หญิงเพียงคนเดียว) ที่ได้รับสามรางวัลเหรียญทองของกีฬายิงปืนในโอลิมปิก เช่นเดียวกันกับ ราล์ฟ ชูมันน์ จากประเทศเยอรมนี และ จิน จงโอ จากประเทศเกาหลี โรดได้เก็บสะสมหนังสือเด็กรุ่นโบราณฉบับตีพิมพ์ครั้งแรก กับรถรุ่นคลาสสิกที่ได้รับการซ่อมแซมขึ้นใหม่ รวมทั้งของมีค่าอย่าง เอซีเชลบีคอบร้า 1965 และเธอได้สมรสกับ ไมค์ แฮร์รี่แมน ใน ค.ศ. 2009ผลงาน</doc>
