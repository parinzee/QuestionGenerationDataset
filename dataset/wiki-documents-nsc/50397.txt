<doc id="50397" url="https://th.wikipedia.org/wiki?curid=50397" title="โยฮันน์ กอทท์ฟรีด กัลเลอ">โยฮันน์ กอทท์ฟรีด กัลเลอ โยฮันน์ กอทท์ฟรีด กัลเลอ ( - 9 มิถุนายน พ.ศ. 2355 - 10 กรกฎาคม พ.ศ. 2453) นักดาราศาสตร์ชาวเยอรมันประจำหอดูดาวเบอร์ลิน เป็นนักดาราศาสตร์คนแรกที่เห็นดาวเนปจูนโดยความช่วยเหลือของลูกศิษย์ชื่อ ไฮน์ริช หลุยส์ เดอ อาร์เรสท์ เมื่อวันที่ 23 กันยายน พ.ศ. 2389 โดยอาศัยการคำนวณของอูร์แบง เลอ แวรีเย สำหรับกำหนดพื้นที่เสาะหาชีวิตและงาน ชีวิตและงาน. โยฮันน์ กอทท์ฟรีด กัลเลอ เกิดที่เมืองราดิส รัฐแซกโซนี-อันฮัลต์ ประเทศเยอรมนี เมื่อจบการศึกษาได้เข้าทำงานเป็นผู้ช่วยของโจอัน ฟรานซ์ เอนเก เมื่อ พ.ศ. 2378 ทันทีที่หอดูดาวเบอร์ลินสร้างแล้วเสร็จ ในปี พ.ศ. 2394 กัลเลอได้ย้ายไปรับตำแหน่งศาสตราจารย์ด้านดาราศาสตร์ที่มหาวิทยาลัยเบรสเลา (ปัจจุบันคือ วรอตสวาฟ) พร้อมทั้งรับตำแหน่งผู้อำนวยการหอดูดาวท้องถิ่นด้วย ตลอดชีวิตของกัลเลอเน้นการศึกษาด้านดาวหาง ในปี พ.ศ. 2437 ด้วยความช่วยเหลือชองบุตรชายชื่อแอนเดรียส กัลเลอ เขาได้ตีพิมพ์รายชื่อของดาวหางจำนวน 414 ดวง ตัวกัลเลอเองก็เป็นผู้พบดาวหาง 3 ดวง ในเวลาไล่เลี่ยกัน คือในช่วงระหว่างวันที่ 2ธันวาคม พ.ศ. 2382- 6 มีนาคม พ.ศ. 2383 โยฮันน์ กอทท์ฟรีด กัลเลอ ถึงแก่กรรมที่เมืองพอทสดัม บรันเดนบูร์ก ประเทศเยอรมนี ด้วยวัย 98 ปี ได้มีการใช้ชื่อของกัลเลอตั้งชื่อหลุมอุกกาบาตบนดวงจันทร์และดาวอังคารรวมทั้งวงแหวนของดาวเนปจูนเพื่อเป็นเกียรติ</doc>
