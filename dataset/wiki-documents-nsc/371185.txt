<doc id="371185" url="https://th.wikipedia.org/wiki?curid=371185" title="จารุพงศ์ เรืองสุวรรณ">จารุพงศ์ เรืองสุวรรณ จารุพงศ์ เรืองสุวรรณ (15 สิงหาคม พ.ศ. 2489 —) เป็นอดีตรัฐมนตรีว่าการกระทรวงมหาดไทย อดีตรัฐมนตรีว่าการกระทรวงคมนาคม ในรัฐบาลนางสาวยิ่งลักษณ์ ชินวัตร เป็นอดีตหัวหน้าพรรคเพื่อไทย อดีตเลขาธิการพรรคเพื่อไทย อดีตสมาชิกสภาผู้แทนราษฎร พรรคเพื่อไทย และอดีตที่ปรึกษาศูนย์รักษาความสงบ ในรัฐบาล ยิ่งลักษณ์ ชินวัตร เคยรับราชการในตำแหน่งปลัดกระทรวงยุติธรรม ปลัดกระทรวงแรงงาน และนายอำเภอหลายอำเภอ ปัจจุบันเป็นเลขาธิการองค์กรเสรีไทยเพื่อสิทธิมนุษยชนและประชาธิปไตยประวัติ ประวัติ. จารุพงศ์ เรืองสุวรรณ เกิดเมื่อวันที่ 15 สิงหาคม พ.ศ. 2489 เป็นบุตรของร้อยโทจารุบุตร เรืองสุวรรณ กับนางอรนุช เรืองสุวรรณ จบการศึกษาระดับชั้นมัธยมศึกษาตอนต้นจาก โรงเรียนวัดบวรนิเวศ และจบการศึกษาชั้นมัธยมศึกษาตอนปลายจากโรงเรียนอำนวยศิลป์ จบปริญญานิติศาสตรบัณฑิต จากมหาวิทยาลัยธรรมศาสตร์ และปริญญาโท รัฐประศาสนศาสตรมหาบัณฑิต จากคณะรัฐศาสตร์ จุฬาลงกรณ์มหาวิทยาลัย นอกจากนั้นแล้วยังผ่านการศึกษาอบรมในหลักสูตรนายอำเภอ รุ่นที่ 16 (พ.ศ. 2521) หลักสูตรนักปกครองระดับสูง (นปส.) รุ่นที่ 19 (พ.ศ. 2527) และหลักสูตรป้องกันราชอาณาจักร จากวิทยาลัยป้องกันราชอาณาจักร รุ่นที่ 41 (วปรอ.4111) จารุพงศ์ เรืองสุวรรณ สมรสกับนางสุพัตรา เรืองสุวรรณ มีบุตร 3 คน คือ นายหมวดตรีจารุวงศ์ เรืองสุวรรณ อดีตเลขานุการรัฐมนตรีประจำสำนักนายกรัฐมนตรี นางจารุพัตรา อาร์ นีล และนายจารุพันธุ์ เรืองสุวรรณการทำงาน การทำงาน. จารุพงศ์ เรืองสุวรรณ เริ่มรับราชการที่สำนักงานคณะกรรมการข้าราชการพลเรือน (สำนักงาน ก.พ.) ต่อมาได้โอนย้ายไปเป็นปลัดอำเภอ และเป็นนายอำเภอคนแรกของอำเภอเสิงสาง นายอำเภอดอนเจดีย์ นายอำเภอพล เป็นเลขานุการผู้ว่าราชการกรุงเทพมหานคร (อาษา เมฆสวรรค์) เป็นนายอำเภอบ้านโป่ง เป็นผู้อำนวยการเขตบางบอน ในปี พ.ศ. 2529 เป็นรองผู้อำนวยการสำนักรักษาความสะอาด กทม. ในปี พ.ศ. 2534 เป็นผู้ช่วยปลัดกรุงเทพมหานคร ในปี พ.ศ. 2536 กระทั่งในปี พ.ศ. 2538 ได้รับแต่งตั้งให้ดำรงตำแหน่ง นักบริหาร ระดับ 10 (เป็นผู้อำนวยการสำนักพัฒนาชุมชน ผู้อำนวยการสำนักการศึกษา และรองปลัดกรุงเทพมหานครตามลำดับ) ต่อมาในปี พ.ศ. 2545 ได้โอนย้ายมารับตำแหน่งรองปลัดกระทรวงการพัฒนาสังคมและความมั่นคงของมนุษย์ และเป็นปลัดกระทรวงยุติธรรม ปลัดกระทรวงแรงงานในเวลาต่อมา หลังจากเกษียณอายุราชการแล้ว ได้เข้าทำงานด้านการศึกษา โดยรับตำแหน่งอธิการบดีมหาวิทยาลัยเอเชียอาคเนย์ ในระหว่างปี พ.ศ. 2549 ถึงปี พ.ศ. 2553งานการเมือง งานการเมือง. จารุพงศ์ เรืองสุวรรณ ได้เข้าร่วมงานการเมืองกับพรรคพลังประชาชน และต่อมาได้ย้ายมาร่วมงานกับพรรคเพื่อไทย จนกระทั่งในการประชุมใหญ่วิสามัญของพรรค ในเมื่อวันที่ 3 พฤษภาคม พ.ศ. 2554 ได้มีมติแต่งตั้งให้ดำรงตำแหน่งเลขาธิการพรรค แทนนายสุพล ฟองงามที่ลาออกไปก่อนหน้านั้น ต่อมาในเดือนมกราคม พ.ศ. 2555 ได้รับตำแหน่งรัฐมนตรีว่าการกระทรวงคมนาคม ในรัฐบาลของนางสาวยิ่งลักษณ์ ชินวัตร จากนั้นจึงได้ลาออกจากการเป็น ส.ส.ในเดือนกุมภาพันธ์ พ.ศ. 2555 ต่อมาได้รับแต่งตั้งเป็นรัฐมนตรีว่าการกระทรวงมหาดไทย ในรัฐบาลนางสาวยิ่งลักษณ์ ชินวัตร (ครม.ยิ่งลักษณ์ 3) ต่อมาได้รับเลือกเป็น "หัวหน้าพรรคเพื่อไทย" เมื่อวันที่ 30 ตุลาคม พ.ศ. 2555 และในการเลือกตั้งสมาชิกสภาผู้แทนราษฎรไทยเป็นการทั่วไป พ.ศ. 2557 เขาได้สมัครรับเลือกตั้งในระบบบัญชีรายชื่อ สังกัดพรรคเพื่อไทย ลำดับที่ 3และลาออกในวันที่ 16 มิถุนายน พ.ศ. 2557 เขาถูกคณะรักษาความสงบแห่งชาติสั่งอายัดทรัพย์ ตามคำสั่งคณะรักษาความสงบแห่งชาติที่ 10/2557 และศาลทหารออกหมายจับในข้อหาฝ่าฝืนคำสั่งรายงานตัวของคณะรักษาความสงบแห่งชาติการเคลื่อนไหวทางการเมืองหลังรัฐประหาร 2557 การเคลื่อนไหวทางการเมืองหลังรัฐประหาร 2557. เมื่อวันที่ 24 มิถุนายน พ.ศ. 2557 ภายหลังการยึดอำนาจการปกครองของคณะรักษาความสงบแห่งชาติ (คสช.) เขาได้ประกาศจัดตั้งองค์กรเสรีไทยเพื่อสิทธิมนุษยชนและประชาธิปไตย เขายังเป็นประธานในการประชุม สมัชชาประชาชนเพื่อประชาธิปไตย ในวันที่ 21 พฤษภาคม 2559 ที่ ลาสเวกัส สหรัฐอเมริกา โดยสมาชิกในกลุ่มอาทิ เสน่ห์ ถิ่นแสน (หรือนามแฝง ดร.เพียงดิน รักไทย) ชูพงศ์ ถี่ถ้วน จรัล ดิษฐาอภิชัย สุนัย จุลพงศธร จาตุรนต์ ฉายแสง ดารุณี กฤตบุญญาลัย มนูญ หรือ เอนก ชัยชนะ จอม เพชรประดับ จรรยา ยิ้มประเสริฐ ในวันที่ 24 มีนาคม พ.ศ. 2560 เขาได้แถลงการณ์ผ่านสื่อมวลชนในนาม เลขาธิการองค์การเสรีไทยเพื่อสิทธิมนุษยชนและประชาธิปไตยรางวัลและเกียรติยศ รางวัลและเกียรติยศ. จารุพงศ์ เรืองสุวรรณ ได้รับพระราชทานยศกองอาสารักษาดินแดนเป็น นายกองใหญ่จารุพงศ์ เรืองสุวรรณ เมื่อ พ.ศ. 2555เครื่องราชอิสริยาภรณ์เครื่องราชอิสริยาภรณ์. - พ.ศ. 2545 - เครื่องราชอิสริยาภรณ์อันเป็นที่เชิดชูยิ่งช้างเผือก ชั้นมหาปรมาภรณ์ช้างเผือก (ม.ป.ช.) - พ.ศ. 2540 - เครื่องราชอิสริยาภรณ์อันมีเกียรติยศยิ่งมงกุฎไทย ชั้นมหาวชิรมงกุฎ (ม.ว.ม.) - - เหรียญพิทักษ์เสรีชน ชั้นที่ 2 ประเภทที่ 2 - - เหรียญราชการชายแดน - - เหรียญจักรพรรดิมาลา - - เหรียญลูกเสือสดุดี ชั้นที่ 1 - พ.ศ. 2539 - เหรียญรัตนาภรณ์ รัชกาลที่ 9 ชั้นที่ 4 (ภ.ป.ร. 4)</doc>
