<doc id="558736" url="https://th.wikipedia.org/wiki?curid=558736" title="โอกุสต์ เดอ โบอาร์แน">โอกุสต์ เดอ โบอาร์แน โอกุสต์ เดอ โบอาร์แน (; 9 ธันวาคม 1810 - 28 มีนาคม 1835) เป็นเจ้าชายพระราชสวามีพระองค์แรกในสมเด็จพระราชินีนาถมารีอาที่ 2 แห่งโปรตุเกส นอกจากนี้พระองค์ยังเป็นดยุกแห่งเลาช์เทนเบิร์ก เจ้าชายแห่งไอ-ชเต็ท และดยุกแห่งซานตาครูซในสิทธิของพระองค์เอง โอกุสต์ เดอ โบอาร์แน ประสูติเมื่อวันที่ 9 ธันวาคม ค.ศ. 1810 ที่เมืองมิลาน แคว้นลอมบาร์เดีย ราชอาณาจักรอิตาลี พระองค์เป็นพระราชโอรสของเออแฌน เดอ โบอาร์แน พระโอรสบุญธรรมของจักรพรรดินโปเลียนที่ 1 กับเจ้าหญิงออกุสตาแห่งบาวาเรีย พระองค์เป็นพระราชนัดดาของสมเด็จพระจักรพรรดินีโฌเซฟีน หลังจากมีพระชนมายุได้ 24 พรรษา พระองค์ก็ได้อภิเษกสมรสกับสมเด็จพระราชินีนาถมารีอาที่ 2 แห่งโปรตุเกสซึ่งขณะนั้นมีพระชนมายุ 15 พรรษา ในวันอภิเษกสมรสพระองค์ก็ได้รับการสถาปนาให้เป็นเจ้าชายพระราชสวามีทันที หลังจากนั้นในวันที่ 26 มกราคม พ.ศ. 2378 ทั้งสองพระองค์ก็เสด็จมายังลิสบอน และโอกุสต์เริ่มประชวรและสิ้นพระชนม์เมื่อสองเดือนต่อมา เนื่องจากการสิ้นพระชนม์อย่างรวดเร็วของโอกุสต์ เดอ โบอาร์แน ส่งผลให้พระองค์และสมเด็จพระราชินีนาถมารีอาที่ 2 แห่งโปรตุเกส ไม่มีพระราชโอรส-พระราชธิดาด้วยกัน หนึ่งปีต่อมาสมเด็จพระราชินีนาถมารีอาที่ 2 แห่งโปรตุเกสทรงอภิเษกสมรสใหม่กับเจ้าชายเฟอร์ดินานด์แห่งแซ็กซ์-โคบูร์กและก็อตธา เพราะโอกุสต์ เดอ โบอาร์แนเสด็จสิ้นพระชนม์ไปก่อน จึงไม่ได้รับการสถาปนาให้ครองราชย์บัลลังก์ร่วมกับพระมเหสี ซึ่งพระราชสวามีพระองค์ต่อมาของสมเด็จพระราชินีนาถมารีอาที่ 2 ได้กลายเป็นผู้ก่อตั้งราชวงศ์บราแกนซา-แซ็กซ์-โคบูร์ก-ก็อตธา</doc>
