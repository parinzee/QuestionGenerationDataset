<doc id="362499" url="https://th.wikipedia.org/wiki?curid=362499" title="เจ้าหญิงอิงกริด อเล็กซันดราแห่งนอร์เวย์">เจ้าหญิงอิงกริด อเล็กซันดราแห่งนอร์เวย์ เจ้าหญิงอิงกริด อเล็กซันดราแห่งนอร์เวย์ (ประสูติ 21 มกราคม ค.ศ. 2004) พระธิดาในเจ้าชายโฮกุ้น มกุฎราชกุมารแห่งนอร์เวย์‎ กับเจ้าหญิงเมตเต-มาริต มกุฎราชกุมารีแห่งนอร์เวย์ และพระองค์อยู่ในลำดับที่สองของการสืบการบัลลังก์นอร์เวย์ต่อจากพระบิดา ซึ่งจะได้ครองราชย์เป็นสมเด็จพระราชินีนาถแห่งนอร์เวย์ในอนาคตพระประวัติ พระประวัติ. เจ้าหญิงอิงกริด อเล็กซันดราแห่งนอร์เวย์ พระธิดาองค์ใหญ่ในเจ้าชายโฮกุ้น มกุฎราชกุมารแห่งนอร์เวย์‎ กับเจ้าหญิงเมตเต-มาริต มกุฎราชกุมารีแห่งนอร์เวย์ ประสูติเมื่อเวลา 9.13 นาฬิกา ของวันที่ 21 มกราคม ค.ศ. 2004 ณ โรงพยาบาลแห่งชาติ กรุงออสโล ประเทศนอร์เวย์ พระองค์มีพระอนุชาร่วมพระบิดาคือ เจ้าชายสแวร์เรอ มักนุส และมีพระเชษฐาต่างบิดาคือ มาริอุส บอร์ก เฮออิบี ในปี ค.ศ. 1990 ได้มีการเปลี่ยนแปลงกฎมนเทียรบาลให้สิทธิแก่ราชบุตรองค์แรกและให้ฝ่ายในสามารถครองราชสมบัติได้ ดังนั้นเจ้าหญิงอิงกริด อเล็กซันดราจึงมีสิทธิในการสืบทอดราชบัลลังก์ต่อจากพระบิดา คือ เจ้าชายโฮกุ้น มกุฎราชกุมารแห่งนอร์เวย์‎ แต่กฎมนเทียรบาลดังกล่าวไม่มีผลย้อนหลัง จึงทำให้เจ้าหญิงมาร์ธา ลุยเซอ พระเชษฐภคินีของมกุฎราชกุมารอยู่ในลำดับที่ 4 ของการสืบราชบัลลังก์ ในวันที่ 19 มิถุนายน ค.ศ. 2010 เจ้าหญิงอิงกริด อเล็กซันดรา ได้เข้าร่วมในงานอภิเษกสมรสของเจ้าหญิงวิกตอเรีย มกุฎราชกุมารีแห่งสวีเดนซึ่งเป็นพระมารดาอุปถัมภ์ ในงานพิธีอภิเษกสมรสนั้นพระองค์ได้เข้าร่วมเป็นเพื่อนเจ้าสาวการศึกษา การศึกษา. เจ้าหญิงอิงกริด อเล็กซันดรา ทรงเข้าศึกษาครั้งแรกเมื่อวันที่ 20 สิงหาคม ค.ศ. 2010 ในโรงเรียนรัฐบาลเช่นเดียวกับสามัญชนทั่วไป โดยเข้าทรงพระอักษรร่วมกับมาริอุส บอร์ก เฮออิบี เชษฐาต่างบิดา ที่เข้าศึกษาก่อนแล้วตั้งแต่ปี ค.ศ. 2003 เจ้าหญิงอิงกริด อเล็กซันดราถือเป็นพระบรมวงศานุวงศ์พระองค์แรกที่ทรงเข้าศึกษาในโรงเรียนท้องถิ่น ขณะที่พระบรมวงศานุวงศ์คนอื่นถูกส่งเข้าศึกษาต่อในกรุงออสโล สาเหตุที่พระบิดาและพระมารดาเลือกให้พระองค์ทรงพระอักษรในโรงเรียนนี้ก็เพื่อให้พระองค์อยู่อย่างสามัญที่สุด มีการรายงานข่าวเกี่ยวกับพระองค์ที่เสด็จไปโรงเรียนพร้อมกับพระเชษฐาต่างบิดา และบางครั้งก็จะปรากฏพระองค์เสด็จพระดำเนินกับพระสหาย โดยผู้อำนวยการโรงเรียนหวังว่าพระองค์มีพระสหายและมีความสุขกับพระสหาย และลดการตรวจสอบจากประชาชนบางส่วนลำดับพงศาวลี</doc>
