<doc id="534156" url="https://th.wikipedia.org/wiki?curid=534156" title="รถไฟฟ้าในกรุงเทพมหานครและปริมณฑล">รถไฟฟ้าในกรุงเทพมหานครและปริมณฑล รถไฟฟ้าในกรุงเทพมหานครและปริมณฑล หรือ โครงข่ายระบบรถไฟฟ้าขนส่งมวลชนในกรุงเทพมหานครและพื้นที่ต่อเนื่อง เป็นระบบขนส่งมวลชนแบบรางใน กรุงเทพมหานครและปริมณฑล เริ่มเปิดให้บริการเป็นครั้งแรกเมื่อปี พ.ศ. 2542 ในเส้นทาง รถไฟฟ้าบีทีเอส สายสุขุมวิท สถานีหมอชิต-สถานีอ่อนนุช และ รถไฟฟ้าบีทีเอส สายสีลม สถานีสนามกีฬาแห่งชาติ-สถานีสะพานตากสิน โดยในปัจจุบันมีรถไฟฟ้าที่เปิดให้บริการแล้วทั้งสิ้น 5 สาย 77 สถานี ครอบคลุมระยะทางกว่า 112 กิโลเมตร*ประวัติ ประวัติ. ตั้งแต่ พ.ศ. 2527 คณะรัฐมนตรีได้มีการพิจารณาการก่อสร้างระบบขนส่งมวลชนหลากหลายรูปแบบ ทั้งแบบทางยกระดับ ทางพิเศษ หรือทางราง จนกระทั่งใน พ.ศ. 2533 กระทรวงคมนาคม และพรรคกิจสังคม ได้ลงนามในสัญญาสัมปทาน โครงการระบบการขนส่งทางรถไฟยกระดับในกรุงเทพมหานคร หรือโครงการโฮปเวลล์ กับ บริษัท โฮปเวลล์ (ประเทศไทย) จำกัด ของนายกอร์ดอน วู จากฮ่องกง เพื่อดำเนินการก่อสร้างโครงการระบบขนส่งมวลชนทางรางพร้อมทางยกระดับ รวมถึงรัฐบาลยังได้ลงนามในสัญญาสัมปทานโครงการรถไฟฟ้าลาวาลิน ร่วมกับบริษัท เอสเอ็นซี-ลาวาลิน จำกัด จาก ประเทศแคนาดา เพื่อดำเนินการก่อสร้างระบบขนส่งมวลชนทางรางในพื้นที่ กรุงเทพมหานคร ชั้นใน แต่ทั้ง 2 โครงการดำเนินการด้วยความล่าช้าเนื่องมาจากภาวะเศรษฐกิจไม่เติบโตตามที่คาดการณ์ รวมถึงปัญหาการส่งมอบพื้นที่ และปัญหาการทุจริตของทั้ง 2 โครงการ ภายหลังจากเหตุ รัฐประหารในประเทศไทย พ.ศ. 2534 รัฐบาลนาย อานันท์ ปันยารชุน โดยนาย นุกูล ประจวบเหมาะ รัฐมนตรีว่าการกระทรวงคมนาคมในขณะนั้น ได้เข้ามาตรวจสอบสัญญาสัมปทานทั้งหมดที่มีเงื่อนไขการผูกขาด จนในที่สุดก็ได้ประกาศล้มโครงการโฮปเวลล์ และโครงการรถไฟฟ้าลาวาลินลงทั้ง 2 โครงการ พร้อมทั้งจัดตั้ง องค์การรถไฟฟ้ามหานคร ขึ้นมาดำเนินการในเรื่องระบบขนส่งมวลชนแทนใน พ.ศ. 2535 แต่จากความล่าช้าในการจัดตั้งองค์การรถไฟฟ้ามหานคร บวกกับปัญหาการจราจรใน กรุงเทพมหานคร เริ่มทวีความรุนแรงมากขึ้น ในรัฐบาล ชวน หลีกภัย สมัยที่ 1 ได้มีแนวคิดในการรื้อฟื้นโครงการโฮปเวลล์ โดยต่อสัญญาสัมปทานที่ถูกล้มไปใน พ.ศ. 2534 เพื่อให้บริษัท โฮปเวลล์ สามารถดำเนินการต่อไปได้ แต่ทว่าในเงื่อนไขกลับไม่ระบุรายละเอียดให้ชัดเจน บวกกับปัญหาในการจัดหาแหล่งเงินทุน ทำให้บริษัทโฮปเวลล์ เลือกที่จะไม่ดำเนินโครงการให้แล้วเสร็จ จนในรัฐบาล ชวลิต ยงใจยุทธ ได้มีมติให้บอกเลิกสัมปทานกับบริษัท โฮปเวลล์ หลังหยุดการก่อสร้างโครงการไปเมื่อ เดือนสิงหาคม พ.ศ. 2540 โดยที่มีมติในการบอกเลิกโครงการอย่างเป็นทางการเมื่อวันที่ 20 มกราคม พ.ศ. 2541 ระหว่างนั้นกรุงเทพมหานคร ในสมัยพลตรี จำลอง ศรีเมือง เป็น ผู้ว่าราชการกรุงเทพมหานคร ได้มีการอนุมัติโครงการ ระบบขนส่งมวลชนกรุงเทพมหานคร ให้กับ บริษัท ธนายง จำกัด (บริษัท บีทีเอส กรุ๊ป โฮลดิงส์ จำกัด (มหาชน) ในปัจจุบัน) ของนายคีรี กาญจนพาสน์ ไปดำเนินการระบบขนส่งมวลชนทางรางในพื้นที่ กรุงเทพมหานคร ในระยะแรกของการก่อสร้างกลับพบปัญหาในการหาสถานที่ตั้งศูนย์ซ่อมบำรุงโครงการเนื่องจากเดิม กรุงเทพมหานคร ได้อนุมัติให้มีการใช้พื้นที่ของ สวนลุมพินี ในการก่อสร้างศูนย์ซ่อมบำรุง แต่การก่อสร้างถูกคัดค้านเนื่องจากประชาชนไม่เห็นด้วย กรุงเทพมหานคร จึงพิจารณาย้ายศูนย์ซ่อมบำรุงไปใช้พื้นที่ราชพัสดุของ กรมธนารักษ์ อันเป็นที่ตั้งของ สถานีขนส่งสายเหนือ (ตลาดหมอชิต) จนในที่สุด บริษัท ธนายง ก็สามารถพัฒนาโครงการสำเร็จเป็นโครงการ รถไฟฟ้าบีทีเอส เมื่อ พ.ศ. 2542 ถือเป็นระบบขนส่งมวลชนสายแรกในประเทศไทย และได้รับชื่อพระราชทานโครงการว่า "รถไฟฟ้าเฉลิมพระเกียรติ 6 รอบพระชนมพรรษา" ใน พ.ศ. 2541 คณะรัฐมนตรีได้มอบหมายให้ สำนักงานนโยบายและแผนการขนส่งและจราจร ไปดำเนินการออกแบบเส้นทางระบบขนส่งมวลชนในพื้นที่ กรุงเทพมหานคร และพื้นที่ต่อเนื่องร่วมกับหน่วยงานที่เกี่ยวข้องอันได้แก่ การรถไฟแห่งประเทศไทย องค์การรถไฟฟ้ามหานคร กรุงเทพมหานคร และ สำนักงานบริหารหนี้สาธารณะ กระทรวงการคลัง ในการปรับแผนแม่บทระบบขนส่งมวลชนใน กรุงเทพมหานคร เดิม โดยใช้ความล้มเหลวของโครงการโฮปเวลล์และโครงการรถไฟฟ้าลาวาลินเป็นบทเรียน ซึ่งจากการพิจารณาและคาดการณ์การเติบโตของเมืองในระยะสั้น สำนักงานนโยบายและแผนการขนส่งและจราจร ได้พิจารณาและแบ่งการดำเนินการออกเป็นสามระยะ คือ- ระยะที่ 1 (ปี พ.ศ. 2545-พ.ศ. 2554)" เป็นระยะของการปรับตัวพัฒนา เพื่อการขนส่งภายในเมืองทั้งระบบ - ระยะที่ 2 (ปี พ.ศ. 2555-พ.ศ. 2564)" เป็นระยะของการพัฒนาใหม่ที่ยั่งยืน เพื่อเปิดให้บริการเป็นเส้นรอบวง กระจายผู้โดยสารในเมืองอย่างทั่วถึง- ระยะที่ 3 (หลังปี พ.ศ. 2564)" เป็นการพัฒนาระยะยาว เปิดเส้นทางสู่ย่านชานเมือง และรองรับผู้โดยสารจากชานเมืองเข้าสู่ในเมือง ต่อมาใน พ.ศ. 2543 สภาได้มีการพิจารณาและประกาศใช้ พระราชบัญญัติองค์การรถไฟฟ้าขนส่งมวลชนแห่งประเทศไทย พ.ศ. 2543 เพื่อดำเนินการเปลี่ยนแปลงและจัดตั้งองค์การรถไฟฟ้ามหานคร เป็น การรถไฟฟ้าขนส่งมวลชนแห่งประเทศไทย เพื่อดำเนินการระบบขนส่งมวลชนในพื้นที่ความรับผิดชอบตามนโยบายและแผนแม่บทของสำนักงานนโยบายและแผนการขนส่งและจราจร จนเป็นโครงการ รถไฟฟ้ามหานคร สายเฉลิมรัชมงคล อันเป็นรถไฟฟ้าใต้ดินสายแรกของ ประเทศไทย เมื่อ พ.ศ. 2547 ปัจจุบันรถไฟฟ้าใน กรุงเทพมหานครและปริมณฑล อยู่ภายใต้ "โครงข่ายระบบรถไฟฟ้าขนส่งมวลชนในกรุงเทพมหานครและพื้นที่ต่อเนื่อง" ซึ่งเป็นส่วนหนึ่งของ "โครงการแผนแม่บท การขนส่งมวลชนระบบรางในเขต กรุงเทพมหานคร และพื้นที่ต่อเนื่อง" ซึ่งแต่เดิมโครงการมีเส้นทางระบบขนส่งมวลชนทั้งหมด 9 เส้นทางโดยรวมเส้นทางของ รถไฟฟ้าบีทีเอส ที่กำลังก่อสร้างในขณะนั้น และต่อมาได้มีการขยายออกเป็นทั้งหมด 12 เส้นทางในปัจจุบันโครงข่ายระบบขนส่งมวลชนระยะที่สอง โครงข่ายระบบขนส่งมวลชนระยะที่สอง. เพื่อเป็นการรองรับการขยายตัวของเมืองออกสู่เขตปริมณฑลมากขึ้น ในเดือนมีนาคม พ.ศ. 2560 คณะรัฐมนตรีได้มอบหมายให้ กระทรวงคมนาคม และสำนักงานนโยบายและแผนการขนส่งและแผนการจราจร ดำเนินการศึกษาเส้นทางรถไฟฟ้าเพิ่มขึ้นอีก 10 สายทาง เพื่อบรรจุลงใน "แผนแม่บทการขนส่งมวลชนระบบรางในเขตกรุงเทพมหานครและพื้นที่ต่อเนื่อง ระยะที่สอง" หรือ M-Map Phase 2 โดยให้ดำเนินการศึกษาร่วมกับองค์การความร่วมมือระหว่างประเทศแห่งญี่ปุ่น หรือไจก้า เพื่อวางแผนสนับสนุนงบประมาณในการลงทุนหากมีความจำเป็นที่จะต้องกู้เงินจากต่างประเทศเพื่อดำเนินโครงการ โครงข่ายระบบขนส่งมวลชนในระยะที่สอง จะเน้นการพัฒนาเส้นทางสายรองเพื่อรองรับการขยายตัวของเมืองและป้อนผู้โดยสารสู่เส้นทางสายหลักของกรุงเทพมหานครทั้ง 7 เส้นทาง ได้แก่ รถไฟฟ้าสายสีเขียวอ่อน รถไฟฟ้าสายสีเขียวเข้ม รถไฟฟ้าสายสีน้ำเงิน รถไฟฟ้าสายสีม่วง รถไฟฟ้าสายสีแดงอ่อน รถไฟฟ้าสายสีแดงเข้ม และรถไฟฟ้าเชื่อมท่าอากาศยาน โดยเบื้องต้นสำนักงานนโยบายและแผนการขนส่งและแผนการจราจรได้พิจารณานำเส้นทางที่ยังไม่ได้ดำเนินการ และ/หรือยังอยู่ในระหว่างการศึกษา และ/หรือเป็นแผนงานนอกแผนแม่บท และ/หรือถูกยกเลิกจากแผนแม่บทฉบับเดิม จำนวนสี่สายทางมาบรรจุเป็นเส้นทางนำร่อง รวมถึง การรถไฟฟ้าขนส่งมวลชนแห่งประเทศไทย ยังได้เตรียมที่จะเสนอรถไฟฟ้าอีก 8 สายทางเพื่อบรรจุลงในแผนแม่บท ทำให้มีเส้นทางรวมเป็น 11 สายทางในแผนระยะต้น ดังต่อไปนี้1. รถไฟฟ้าสายสีเทา ช่วงวัชรพล - พระราม 9 2. รถไฟฟ้าสายรอง สายสีทอง ช่วงสถานีรถไฟฟ้ากรุงธนบุรี - ประชาธิปก 3. รถไฟฟ้ารางเบา สายสีเขียว ช่วงเทพรัตน (บางนา) - ท่าอากาศยานสุวรรณภูมิ 4. รถไฟฟ้าสายสีเหลือง ส่วนต่อขยายลาดพร้าว - ประชาชื่น 5. รถไฟฟ้าสายสีเหลือง ส่วนต่อขยายสำโรง - ราษฎร์บูรณะ 6. รถไฟฟ้าสายสีน้ำตาล ช่วงแคราย - ลำสาลี 7. รถไฟฟ้าสายสีทอง ช่วงปากเกร็ด - กาญจนาภิเษก 8. รถไฟฟ้าสายสีชมพู ส่วนต่อขยายมีนบุรี - สุวรรณภูมิ 9. รถไฟฟ้าสายสีเงิน ช่วงตลิ่งชัน - ชัยพฤกษ์ 10. รถไฟฟ้าสายวงแหวนฯ ช่วงบางใหญ่ - พระราม 2 11. รถไฟฟ้าสายสีม่วง ส่วนต่อขยายบางใหญ่ - บางกรวย ต่อมาสำนักงานนโยบายและแผนการขนส่งและแผนการจราจรได้เปิดเผยรายละเอียดร่างแผนแม่บทระบบขนส่งมวลชนระยะที่สองที่ผ่านความเห็นชอบร่วมกับไจก้า โดยกำหนดให้มีเส้นทางรถไฟฟ้าสายใหม่จำนวน 5 เส้นทาง 131 กิโลเมตร ทั้งต่อขยายจากเส้นทางเดิม และร่างเป็นเส้นทางสายใหม่ มีจุดมุ่งหมายเพื่อเชื่อมต่อโครงข่ายในส่วนเส้นทางหลักที่ขาดระบบขนส่งมวลชน (Missing Link) รองรับการขยายตัวของเมืองและจังหวัดข้างเคียง และพร้อมรองรับการเชื่อมต่อกับสถานีระบบขนส่งมวลชนหลักทั้งสามแห่งของกรุงเทพมหานครไม่ว่าจะเป็น สถานีกลางบางซื่อ ที่ยกระดับเป็นสถานีกรุงเทพแห่งใหม่ สถานีมักกะสัน ที่ยกระดับเป็นเกตเวย์เชื่อมต่อกับระเบียงเศรษฐกิจภาคตะวันออก (EEC) และ สถานีแม่น้ำ ที่จะยกระดับเป็นจุดเชื่อมต่อที่สำคัญของระบบขนส่งมวลชนในประเทศไทยตามแผนการพัฒนาสถานีแม่น้ำ ซึ่งแต่ละสายทางมีดังต่อไปนี้1. สายแม่น้ำ - เทพรัตน - สุวรรณภูมิ ระยะทาง 33 กิโลเมตร เป็นเส้นทางที่ปรับเปลี่ยนจากแนวเส้นทางของรถไฟฟ้ารางเบา สายสีเขียว ให้ไปสิ้นสุดที่สถานีแม่น้ำจากเดิมที่กรุงเทพมหานครศึกษาสถานีปลายทางที่บริเวณแยกสรรพาวุธ ด้านหน้าศาลจังหวัดพระโขนง และยกเลิกแผนการขยายเส้นทางแยกไปวัดศรีวาน้อย ให้แนวเส้นทางเลี้ยวไปสิ้นสุดที่ท่าอากาศยานสุวรรณภูมิ มีจุดประสงค์เพื่อลดความแออัดของรถไฟฟ้าเชื่อมท่าอากาศยานสุวรรณภูมิที่จะเปลี่ยนเป็นรถไฟความเร็วสูง รองรับการขยายตัวของเมืองในฝั่งอำเภอบางพลี จังหวัดสมุทรปราการ และเพิ่มศักยภาพให้กับสถานีแม่น้ำ 2. สายทองหล่อ - รามอินทรา - ลำลูกกา ระยะทาง 30 กิโลเมตร ประกอบด้วยเส้นทางศึกษาเดิมของรถไฟฟ้าสายสีเทาที่ถูกยกเลิกคือช่วงทองหล่อ - วัชรพล ระยะทาง 16 กิโลเมตร และแนวเส้นทางศึกษาเพิ่มเติม ช่วงวัชรพล - ลำลูกกา 14 กิโลเมตร โดยศึกษาให้ขยายปลายทางสายฝั่งวัชรพลไปสิ้นสุดและเชื่อมต่อกับรถไฟฟ้าสายสีเขียวเข้มที่ย่านลำลูกกา มีจุดประสงค์เพื่อรองรับการขยายตัวของเมืองในอำเภอลำลูกกา จังหวัดปทุมธานี 3. สายรังสิต - ธัญบุรี ระยะทาง 12 กิโลเมตร เป็นเส้นทางศึกษาใหม่เพื่อเชื่อมต่อรถไฟฟ้าชานเมืองสายสีแดงเข้าพื้นที่รังสิตและอำเภอธัญบุรี จังหวัดปทุมธานี ซึ่งเป็นที่ตั้งของมหาวิทยาลัยจำนวนสี่แห่ง คือมหาวิทยาลัยธรรมศาสตร์ มหาวิทยาลัยเทคโนโลยีราชมงคล ธัญบุรี มหาวิทยาลัยกรุงเทพ และ มหาวิทยาลัยรังสิต 4. สายบรมราชชนนี - หลักสี่ ระยะทาง 30 กิโลเมตร เป็นเส้นทางศึกษาใหม่เพื่อเชื่อมต่อโครงข่ายระบบขนส่งมวลชนเข้าสู่เส้นทางหลักที่ขาดระบบขนส่งมวลชน 5. สายบางหว้า - นนทบุรี - บางกะปิ ระยะทาง 42 กิโลเมตร เป็นเส้นทางศึกษาต่อเนื่องจากแผนการศึกษาส่วนต่อขยายบางหว้า - ตลิ่งชัน ของรถไฟฟ้าบีทีเอส สายสีลม และเส้นทางศึกษาของรถไฟฟ้าสายสีน้ำตาล ให้กลายเป็นเส้นทางวงแหวนเพื่อเชื่อมต่อสองจังหวัดคือกรุงเทพมหานครและนนทบุรี และเชื่อมต่อไปยังพื้นที่ที่ยังไม่มีระบบขนส่งมวลชนเข้าถึง ซึ่งแต่เดิมแนวเส้นทางดังกล่าวเป็นแนวเส้นทางศึกษาของรถไฟฟ้าสายสีเหลืองที่จะเป็นรถไฟฟ้าวงแหวนรอบนอกกรุงเทพมหานคร ทั้งนี้กระทรวงคมนาคมมีแผนนำเสนอร่างแผนแม่บทโครงข่ายระบบขนส่งมวลชนในเขตกรุงเทพมหานครและพื้นที่ต่อเนื่องต่อองค์การความร่วมมือระหว่างประเทศแห่งญี่ปุ่น หรือไจก้า ภายในเดือนสิงหาคม พ.ศ. 2561 ก่อนจะประกาศใช้เป็นแผนแม่บทเพื่อดำเนินการโครงการต่อไปลำดับเหตุการณ์การพัฒนากำหนดการในอนาคตรายชื่อสายรถไฟฟ้าระบบเส้นทาง รายชื่อสายรถไฟฟ้า. ระบบเส้นทาง. หมายเหตุ- นับสถานีเชื่อมต่อ (สยาม) เป็นสถานีเดียว - นับสถานีเชื่อมต่อ (เตาปูน) เป็นสถานีเดียวสายที่ให้บริการในปัจจุบัน สายที่ให้บริการในปัจจุบัน.  สายที่ผ่านการอนุมัติสรุปแผนพัฒนาข้อมูลทางเทคนิคระบบปฏิบัติการเดินรถ ข้อมูลทางเทคนิค. ระบบปฏิบัติการเดินรถ. ระบบรถไฟฟ้าในกรุงเทพมหานครและปริมณฑลทุกสาย ใช้ระบบการเดินรถแบบอัตโนมัติซึ่งถูกควบคุมจากศูนย์ควบคุมกลางที่ตั้งอยู่บริเวณเดียวกับศูนย์ซ่อมบำรุงของแต่ละโครงการ ระบบการเดินรถของแต่ละสายจะถูกดำเนินการแยกจากกันโดยไม่มีการรบกวนกันระหว่างสาย ยกเว้น รถไฟฟ้าบีทีเอส สายสุขุมวิท และ รถไฟฟ้าบีทีเอส สายสีลม ที่ใช้ระบบควบคุมทั้งสองสายจากศูนย์ควบคุมกลางแห่งเดียวกัน เนื่องจากทั้งสองสายใช้ศูนย์ซ่อมบำรุงร่วมกัน และมีการติดตั้งรางหลีกในบางช่วงของเส้นทาง ทำให้สามารถป้อนหรือถอนขบวนรถระหว่างสายออกจากระบบได้ ระบบปฏิบัติการเดินรถในปัจจุบันถูกแยกออกเป็นสามประเภทหลักตามจุดประสงค์ในการใช้งาน โดยระบบที่ได้รับความนิยมในปัจจุบันคือ ระบบควบคุมรถไฟมาตรฐานยุโรป (European Train Control System หรือ ETCS) ซึ่งเป็นระบบมาตรฐานกลางที่ใช้กันภายในสหภาพยุโรป และในหลาย ๆ ประเทศ ด้วยความสามารถในการรองรับระบบรถไฟจากทุกผู้ผลิตในโลก และระบบควบคุมคุณภาพมาตรฐานเดียวกันทั่วโลก ทำให้ระบบมีประสิทธิภาพและพร้อมรองรับการขยายโครงข่ายได้อย่างสมบูรณ์ ปัจจุบันระบบรถไฟฟ้าในกรุงเทพมหานครและปริมณฑล ได้มีการเลือกใช้ระบบปฏิบัติการเดินรถไฟฟ้าดังต่อไปนี้- หมายเหตุระบบรถไฟฟ้าบัตรโดยสารและค่าบริการรถไฟฟ้าบีทีเอสรถไฟฟ้ามหานครรถไฟฟ้าเชื่อมท่าอากาศยานสุวรรณภูมิ บัตรโดยสารและค่าบริการ. รถไฟฟ้าเชื่อมท่าอากาศยานสุวรรณภูมิ. รถไฟฟ้าเชื่อมท่าอากาศยานสุวรรณภูมิ มีการจัดเก็บค่าโดยสารทั้งหมดสองแบบ ดังต่อไปนี้- รถไฟฟ้าเชื่อมท่าอากาศยานสุวรรณภูมิ (สายซิตี้ไลน์) ใช้วิธีการเก็บค่าโดยสารเป็นรายสถานี เริ่มต้น 15 บาท เพิ่มขึ้นสถานีละ 5 บาท ตามจำนวนสถานีที่เดินทางจริง ค่าโดยสารสูงสุดอยู่ที่ 45 บาท สำหรับโดยสารจาก สถานีพญาไท-สถานีสุวรรณภูมิ หรือ สถานีสุวรรณภูมิ-สถานีพญาไท โดยผู้โดยสารจะได้รับเหรียญโดยสารหรือโทเคนเดินทางเป็นสีแดง - รถไฟฟ้าด่วนเชื่อมท่าอากาศยานสุวรรณภูมิ (สายเอ็กซ์เพรสไลน์) คิดค่าโดยสารเที่ยวละ 150 บาทต่อเที่ยว (ปัจจุบันลดค่าโดยสารเหลือ 90 บาท) โดยผู้โดยสารจะได้รับคูปองพิเศษกรณีเดินทางจากสถานีพญาไทหรือสถานีสุวรรณภูมิไปสถานีพญาไท สำหรับใช้ยื่นขอออกพื้นที่ชำระเงินที่สถานีปลายทาง หรือเหรียญโดยสารหรือโทเคนเดินทางเป็นสีน้ำเงินกรณีเดินทางมาจากหรือลงปลายทางที่สถานีมักกะสัน กรณีเดินทางจากสถานีมักกะสัน ผู้โดยสารจะต้องหยอดเหรียญเข้าระบบตั้งแต่สถานีมักกะสัน ซึ่งเมื่อถึงปลายทางก็สามารถเดินออกจากระบบได้ทันที ส่วนกรณีเดินทางจากสถานีพญาไท ผู้โดยสารจะต้องยื่นคูปองให้กับเจ้าหน้าที่ที่สถานีสุวรรณภูมิเพื่อออกจากระบบ ส่วนกรณีเดินทางจากท่าอากาศยานสุวรรณภูมิ ผู้โดยสารสามารถเดินเข้าระบบได้ทันทีโดยไม่ต้องชำระค่าโดยสาร และเลือกเส้นทางในการเดินทางได้สองเส้นทางคือเส้นทางพญาไท-สุวรรณภูมิ หรือ มักกะสัน-สุวรรณภูมิ จากนั้นค่อยไปชำระค่าโดยสารที่สถานีปลายทางได้ (กรณีเดินทางไปพญาไท ผู้โดยสารจะต้องติดต่อซื้อคูปองก่อนเข้าระบบเพื่อใช้ในการออกจากระบบที่สถานีพญาไท) นอกจากนี้ รถไฟฟ้าเชื่อมท่าอากาศยานสุวรรณภูมิ ยังได้มีการจัดทำค่าโดยสารพิเศษสำหรับผู้โดยสารที่เป็น นักเรียน นักศึกษา ผู้สูงอายุ หรือพนักงานภายในท่าอากาศยานสุวรรณภูมิเพิ่มเติม ผ่านบัตรเออาร์แอล สมาร์ทพาส ดังนี้- สติวเดนท์สมาร์ทพาส - ลดค่าโดยสารลง 20% จากค่าโดยสารปกติ โดยจะออกบัตรโดยสารให้กับนักเรียน หรือ นักศึกษา ที่มีอายุไม่เกิน 23 ปี หรือศึกษาในระดับไม่เกินปริญญาตรี - ซีเนียร์สมาร์ทพาส - ลดค่าโดยสารลง 20% จากค่าโดยสารปกติ โดยจะออกบัตรโดยสารให้กับผู้สูงอายุ ที่มีอายุเกิน 60 ปี โดยยึดถือวันเกิดจากหน้าบัตรประชาชน - สุวรรณภูมิแคร์เรียร์ เอ็กซ์เพรส สมาร์ทพาส - ลดค่าโดยสารของรถไฟฟ้าด่วนเชื่อมท่าอากาศยานสุวรรณภูมิ (สายเอ็กซ์เพรสไลน์) จากมักกะสัน-ท่าอากาศยานสุวรรณภูมิ หรือจากพญาไท-ท่าอากาศยานสุวรรณภูมิ จากค่าโดยสารปกติที่ 150 บาท เป็น 45 บาทต่อเที่ยว โดยจะออกบัตรโดยสารให้กับพนักงานสายการบินภายในประเทศทุกสายการบิน พนักงานภายในท่าอากาศยานสุวรรณภูมิทุกตำแหน่ง พนักงานภาคเอกชนที่มีพื้นที่รับผิดชอบภายในท่าอากาศยานสุวรรณภูมิ และพนักงาน บริษัท ท่าอากาศยานไทย จำกัด (มหาชน) เท่านั้นรถไฟฟ้าชานเมืองแผนที่รถไฟฟ้าสายที่เปิดให้บริการแล้วและที่กำลังก่อสร้างรถไฟฟ้าเมื่อครบทุกสายแผนที่แบบอื่นๆ</doc>
