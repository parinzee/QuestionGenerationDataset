<doc id="120756" url="https://th.wikipedia.org/wiki?curid=120756" title="พระที่นั่งมังคลาภิเษกและพระที่นั่งเอกอลงกฎ">พระที่นั่งมังคลาภิเษกและพระที่นั่งเอกอลงกฎ พระที่นั่งมังคลาภิเษก และ พระที่นั่งเอกอลงกฎ เป็นพระที่นั่งที่ภายในพระบวรราชวัง ที่สร้างขึ้นตามพระราชดำริในพระบาทสมเด็จพระจอมเกล้าเจ้าอยู่หัวเพื่อเป็นการเฉลิมพระเกียรติยศของพระบาทสมเด็จพระปิ่นเกล้าเจ้าอยู่หัว เช่นเดียวกับพระที่นั่งคชกรรมประเวศและพระที่นั่งสนามจันทร์ประวัติ ประวัติ. ภายหลังจากการสถาปนาพระบาทสมเด็จพระปิ่นเกล้าเจ้าอยู่หัวให้มีพระเกียรติยศเสมอด้วยพระเจ้าแผ่นดินพระองค์ที่ 2 นั้น พระบาทสมเด็จพระจอมเกล้าเจ้าอยู่หัวมีพระราชดำริให้ปรับปรุงและก่อสร้างสิ่งต่าง ๆ ภายในพระบวรราชวังเพื่อให้สมพระเกียรติของพระบาทสมเด็จพระปิ่นเกล้าเจ้าอยู่หัว โดยพระองค์โปรดฯ ให้สร้างพระที่นั่งโถงคู่กันบนกำแพงแก้วหน้าท้องพระโรงบริเวณด้านเหนือ นามว่า "พระที่นั่งเอกอลงกฎ" และด้านใต้นามว่า "พระที่นั่งมังคลาภิเษก" ซึ่งเป็นนามพระมหาปราสาทครั้งกรุงศรีอยุธยา พระที่นั่งทั้ง 2 องค์นี้มีเกยสำหรับทรงพระราชยานบริเวณด้านหน้า ก่อสร้างขึ้นตามแบบพระที่นั่งดุสิดาภิรมย์ภายในพระบรมมหาราชวัง พระที่นั่งที่มีลักษณะโถงนี้ อาจจะเรียกว่า พระที่นั่งเย็น ซึ่งมีความหมายถึง พระที่นั่งโถงที่ใช้เป็นเป็นที่ประทับตากอากาศ ปัจจุบัน พระที่นั่งมังคลาภิเษกได้รื้อลงแล้วเนื่องจากชำรุดเสียหายมาก คงเหลือเพียงพระที่นั่งเอกอลงกฎเท่านั้น อย่างไรก็ตาม พิพิธภัณฑสถานแห่งชาติ พระนคร ระบุว่า ปัจจุบัน คงเหลือแต่พระที่นั่งมังคลาภิเษก ส่วนพระที่นั่งเอกอลงกฎนั้นได้รื้อลงแล้ว</doc>
