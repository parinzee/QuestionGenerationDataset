<doc id="251903" url="https://th.wikipedia.org/wiki?curid=251903" title="แคว้นลีกูเรีย">แคว้นลีกูเรีย ลีกูเรีย () หรือ ลีกือรียา (ลีกูเรีย: ) เป็นแคว้นหนึ่งในยี่สิบแคว้นของประเทศอิตาลี มีอาณาเขตส่วนใหญ่ติดต่อกับทะเล ตั้งอยู่ทางตะวันตกเฉียงเหนือของอิตาลี เป็นแคว้นที่มีพื้นที่น้อยที่สุดเป็นอันดับที่ 3 มีเมืองหลักชื่อเจนัว (เจโนวา) ลีกูเรียเป็นสถานที่ยอดนิยมของนักท่องเที่ยว เพราะมีชายหาดที่สวยงาม เมืองเล็ก ๆ ที่สวยงามและอาหารที่อร่อยภูมิศาสตร์ ภูมิศาสตร์. แคว้นลีกูเรียมีอาณาเขตติดต่อกับแคว้นพรอว็องซาลป์-โกตดาซูร์ของประเทศฝรั่งเศสทางทิศตะวันตก ติดต่อกับแคว้นปีเยมอนเตทางทิศเหนือ ติดต่อกับแคว้นเอมีเลีย-โรมัญญาและแคว้นตอสคานาทางทิศตะวันออก และติดต่อกับทะเลลิกูเรียนทางทิศใต้ รูปร่างของแคว้นมีลักษณะเป็นริ้วแคบยาว กว้างประมาณ 7–35 กิโลเมตร และยาว 240 กิโลเมตร ล้อมรอบด้วยทะเล เทือกเขาแอลป์ และเทือกเขาแอเพนไนน์ แคว้นมีพื้นที่ทั้งหมด 5,416.03 ตารางกิโลเมตร โดยลักษณะภูมิประเทศแบ่งออกเป็นภูเขา 3,524.08 ตารางกิโลเมตร และเนินเขา 891.95 ตารางกิโลเมตร อาณาเขตครึ่งหนึ่งติดกับทะเลลิกูเรียน ส่วนลักษณะภูมิอากาศ แคว้นลีกูเรียมีอากาศไม่รุนแรงมาก โดยมีอุณหภูมิประมาณ 7–10 องศาเซลเซียสในฤดูหนาว และมีอุณหภูมิ 25–28 องศาเซลเซียสในฤดูร้อน ซึ่งทำให้สามารถมาท่องเที่ยวได้อย่างสบายใจแม้จะอยู่ในช่วงกลางฤดูหนาวก็ตาม ส่วนปริมาณน้ำฝน สำหรับเมืองเจนัวมีปริมาณน้ำฝนมากกว่า 2,000 มิลลิเมตรต่อปี ส่วนพื้นที่อื่น ๆ มีปริมาณน้ำฝนที่ปกติสำหรับภูมิอากาศแบบเมดิเตอร์เรเนียน คือประมาณ 500–800 มิลลิเมตรต่อปี ถึงแม้ว่าแคว้นลีกูเรียจะมีความหนาแน่นของประชากรค่อนข้างมาก แต่ก็มีพื้นที่ป่าปกคลุมกว่าครึ่งของพื้นที่ทั้งแคว้น โดยเป็นพื้นที่สงวนทางธรรมชาติถึงร้อยละ 12 ของทั้งพื้นที่ แบ่งเป็นอุทยานขนาดใหญ่ 6 แห่ง อุทยานขนาดเล็ก 2 แห่ง และพื้นที่ป่าสงวน 3 แห่งการแบ่งเขตการปกครอง การแบ่งเขตการปกครอง. แคว้นลีกูเรียแบ่งเขตการปกครองออกเป็น 4 จังหวัด</doc>
