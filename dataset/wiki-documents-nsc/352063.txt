<doc id="352063" url="https://th.wikipedia.org/wiki?curid=352063" title="อดุล หละโสะ">อดุล หละโสะ อดุล หละโสะ (19 กันยายน พ.ศ. 2529 — ) ที่อำเภอกงหรา จังหวัดพัทลุง นักฟุตบอลชาวไทย เป็นหนึ่งในผู้เล่นทีมชาติชุดแชมป์ซีเกมส์ครั้งที่ 24 ปี 2550 ที่จังหวัดนครราชสีมา ปัจจุบันเล่นให้กับสุพรรณบุรีเอฟซี ในไทยลีก นอกจากนี้อดุลยังเป็นนักเตะไทยคนแรกที่ได้ไปค้าแข้งในประเทศญี่ปุ่น โดยเล่นในลีกอาชีพระดับดิวิชัน 3 ของญี่ปุ่นกับทีมไกนาเร ทตโตะริประวัติ ประวัติ. อดุล หละโสะ เป็นชาวมุสลิมมีพี่น้องทั้งหมด 3 คน โดยอดุลเป็นพี่ชายคนโต จบการศึกษาชั้นประถมศึกษาจากโรงเรียนบ้านป่าแก่ อำเภอกงหรา และชั้นมัธยมศึกษาตอนต้นที่โรงเรียนศึกษาธรรมอิสลาม จากนั้นได้เรียนต่อในชั้น ม.4-ม.5 ที่โรงเรียนพัทลุงซึ่งเป็นโรงเรียนประจำจังหวัด ก่อนจะเข้ามาเรียนต่อในชั้น ม.6 ที่โรงเรียนจุฬาภรณราชวิทยาลัย จังหวัดชลบุรีพร้อมกับเล่นฟุตบอลโรงเรียนไปด้วย หลังจากเรียนจบ ม.6 ได้มาร่วมทีมสโมสรฟุตบอลชลบุรีภายใต้การคุมทีมของวิทยา เลาหกุลปัจจุบันอดุล หละโสะเรียนปริญญาตรีอยู่ที่ คณะบริหารธุรกิจ มหาวิทยาลัยศรีปทุม วิทยาเขตชลบุรี และมีส่วนสำคัญในการพาทีมชลบุรีคว้าแชมป์ไทยแลนด์พรีเมียร์ลีกเป็นครั้งแรกของสโมสรในฤดูกาล 2550 ด้วยฟอร์มการเล่นที่โดดเด่นของอดุลทำให้ได้เป็นส่วนหนึ่งของทีมชาติชุดอายุไม่เกิน 23 ปีลงแข่งขันซีเกมส์จนได้รางวัลชนะเลิศ ก่อนย้ายจากสโมสรฟุตบอลชลบุรีไปร่วมทีมไกนาเร ทตโตะริ ทีมในดิวิชัน 3 ของญี่ปุ่น ด้วยค่าตัวถึง 3 ล้านบาท โดยผลงานของอดุลที่ญี่ปุ่น คือการจบอันดับ 5 ในลีก แม้จะอยู่ครึ่งบนของตารางแต่ก็ไม่ได้เลื่อนชั้นไปเล่นดิวิชัน 2 ประกอบกับอดุลถูกใบเหลืองอยู่บ่อยครั้งทำให้ช่วงหลัง ๆ หลุดเป็นตัวสำรอง จึงออกมาเปิดเผยว่าอยากย้ายกลับมาเล่นให้ชลบุรี เอฟซีต้นสังกัดเดิม ฤดูกาล 2552 อดุล หละโสะย้ายกลับมาเล่นให้ชลบุรี เอฟซีต้นสังกัดเดิม หลังจากลงเล่นในลีกให้ต็อตโตริไป 19 นัด ในฤดูกาล 2008 โดยสวมเสื้อหมายเลข 19 ในปี 2557 อดุล หละโสะ ได้รับการแต่งตั้งจากเกียรติศักดิ์ เสนาเมือง หัวหน้าผู้ฝึกสอน ให้เป็นกัปตันทีมชาติไทย ในการแข่งขันรายการซูซูกิคัพ ในปลายปีเดียวกัน แต่ทว่าในการแข่งขันจริง กัปตันทีมตัวจริงกลับเป็นกวินทร์ ธรรมสัจจานันท์ ผู้รักษาประตู เนื่องจากอดุลได้รับบาดเจ็บที่ข้อเท้า จึงเป็นเพียงตัวสำรอง แต่ในพิธีการรับถ้วยหลังนัดชิงชนะเลิศจบลง ทั้งคู่ก็รับพร้อมกันในฐานะกัปตันทีม ในปลายปี 2558 ก่อนจบฤดูกาลเพียงนัดเดียว อดุลได้เปิดตัวย้ายไปยังบุรีรัมย์ ยูไนเต็ด อย่างเป็นทางการ โดยสวมเสื้อหมายเลข 4 ในด้านชีวิตส่วนตัว อดุล หละโสะ สมรสกับ ศุภสิริ สรวงษ์ หลังจบการแข่งขันซูซูกิคัพไม่นาน</doc>
