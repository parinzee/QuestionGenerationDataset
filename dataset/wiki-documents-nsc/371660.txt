<doc id="371660" url="https://th.wikipedia.org/wiki?curid=371660" title="มังก์">มังก์ มังก์ () มีชื่อภาษาไทยว่า "มังค์ นักสืบจิตป่วน" เป็นภาพยนตร์ชุดแนวสืบสวน-ขบขันอเมริกัน ออกอากาศทางช่องยูเอสเอเนตเวิร์กตั้งแต่ปี ค.ศ. 2002 เป็นจำนวน 8 ฤดูกาล จนถึงปี 2009 ตอนจบของซีรีส์ชุดนี้ ซึ่งออกอากาศเมื่อวันที่ 4 ธันวาคม 2009 ได้ทำสถิติเป็นภาพยนตร์ฉายทางเคเบิลทีวีตอนที่มียอดผู้ชมสูงสุด 9.4 ล้านคน ในปี 2008 ซีรีส์ชุดนี้มีสถิติผู้ชมเป็นอันดับสามรองจาก บิ๊ก บราเธอร์ (สหรัฐอเมริกา) ทางช่องซีบีเอส และเรียลลิตีโชว์ Oprah's Big Give ของโอปราห์ วินฟรีย์ ทางช่องเอบีซี ภาพยนตร์ชุดนี้นำแสดงโดย โทนี ชาลู รับบทเป็น เอเดรียน มังก์ นักสืบของกรมตำรวจซานฟรานซิสโก ที่ถูกพักงานด้วยปัญหาทางจิตเนื่องจากความเศร้าโศก หลังจากเห็นทรูดี มังก์ ภรรยาของเขาถูกคนร้ายวางระเบิดรถยนต์เสียชีวิตไปต่อหน้าต่อตา มังก์กลายเป็นโรคย้ำคิดย้ำทำ (obsessive–compulsive disorder - OCD) เป็นโรคกลัวไปหมดทุกอย่าง ไม่กล้าออกไปไหน เก็บตัวอยู่แต่ในบ้านเป็นเวลาถึงสามปี จนกระทั่งพยาบาลประจำตัวชื่อ ชาโรนา เฟลมมิง (รับบทโดย บิตตี แชรม) ช่วยฟื้นฟูอาการของมังก์จนทุเลา สามารถออกนอกบ้านมาทำงานเป็นนักสืบเอกชน และได้ใช้ความช่างสังเกตของตน ในการช่วยงานตำรวจไขปริศนาในคดีอาชญากรรมต่าง ๆ จากรายละเอียดเล็กน้อยที่ทุกคนมองข้าม โดยความสนับสนุนจากผู้หมวดเลแลนด์ สทอทเทิลมายเออร์ (รับบทโดย เท็ด ลีไวน์) เจ้านายเก่า และแรนดี ดิชเชอร์ (รับบทโดย เจสัน เกรย์-สแตนฟอร์ต) มังก์สามารถคลี่คลายคดีต่าง ๆ ได้ทุกคดี เว้นเพียงคดีเดียวคือ คดีฆาตกรรมภรรยาของเขาเอง มังก์มีอาการกลัวสารพัด เช่น กลัวความสูง กลัวแมลง กลัวเชื้อโรค กลัวคนแปลกหน้า กลัวการขึ้นบันได กลัวการดื่มนม กลัวหีบเพลงปาก ฯลฯ นับได้ถึง 312 อย่าง และมีนิสัยไม่ชอบความไร้ระเบียบจนอดไม่ได้ที่จะต้องจัดสิ่งของบนโต๊ะ หรือแม้แต่กรอบรูปที่แขวนเอียงข้างฝาเพียงเล็กน้อยให้เข้าที่ตลอดเวลาที่พบเห็น อากัปกิริยาแปลก ๆ ของมังก์สร้างความกระอักกระอ่วนให้กับคนรอบข้าง แต่ก็สร้างความตลกขบขันให้กับซีรีส์ชุดนี้ มังก์ได้รับการรักษาอาการกลัวกับจิตแพทย์ชื่อ ชาลส์ โครเกอร์ (รับบทโดย สแตนลีย์ คาเมล) ในช่วงกลางของฤดูกาลที่สาม บทชาโรนาถูกตัดออกไป โดยให้ชาโรนาแต่งงานและย้ายไปอยู่เมืองอื่น มังก์ได้จ้างผู้ช่วยคนใหม่ ชื่อ นาตาลี ทีเกอร์ (รับบทโดย เทรเลอร์ ฮาเวิร์ด) แม่หม้ายลูกติด ที่คอยดูแลมังก์จนถึงตอนจบในฤดูกาลที่แปด ที่มังก์สามารถคลี่คลายคดีฆาตกรรมภรรยาของเขาได้ หลังจากเหตุการณ์ผ่านไป 12 ปี จากความนิยมในซีรีส์เรื่องนี้ ผู้ผลิตได้สร้างภาคขยาย จำนวน 10 ตอน ชื่อ Little Monk กล่าวถึงเรื่องราวในวัยเด็กของมังก์และพี่ชาย ในช่วงปลายทศวรรษ 1960 ถึงต้นทศวรรษ 1970 นอกเหนือจากที่ฉายในฤดูกาลปกติ 125 ตอน จากการให้สัมภาษณ์ของเดวิด โฮเบอร์แมน ผู้อำนวยการสร้าง กล่าวว่าซีรีส์ชุดนี้เดิมสร้างขึ้นเพื่อออกอากาศทางช่องเอบีซี แต่ได้ย้ายมาออกอากาศทางยูเอสเอเนตเวิร์ก ซึ่งกลายมาเป็นบริษัทลูกของเอ็นบีซี และได้ฉายทางช่องเอ็นบีซี ยูนิเวอร์แซล โฮเบอร์แมนยังกล่าวว่าผู้สร้างได้รับแรงบันดาลใจจากนวนิยายสืบสวนของเซอร์อาร์เธอร์ โคนัน ดอยล์ โดยบทเอเดรียน มังก์ มาจากตัวละครเชอร์ล็อก โฮมส์ ส่วนบทนายแพทย์โครเกอร์ จิตแพทย์ประจำตัวของมังก์ ได้อิทธิพลมาจากตัวละครหมอวอตสัน (นายแพทย์จอห์น เอช. วอตสัน) และบทผู้หมวดสทอทเทิลมายเออร์ ก็มาจากตัวละครนักสืบเลสตราด ในเรื่องเดียวกัน</doc>
