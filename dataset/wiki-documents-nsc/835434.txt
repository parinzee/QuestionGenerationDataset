<doc id="835434" url="https://th.wikipedia.org/wiki?curid=835434" title="คำสั่งของฝ่ายบริหารที่ 13769">คำสั่งของฝ่ายบริหารที่ 13769 ประธานาธิบดีดอนัลด์ ทรัมป์ลงนามคำสั่งของฝ่ายบริหารชื่อ การคุ้มครองชาติจากการเข้าเมืองสหรัฐของผู้ก่อการร้ายต่างด้าว () หรือคำสั่งของฝ่ายบริหารที่ 13769 เมื่อวันที่ 27 มกราคม 2560 คำสั่งนี้จำกัดทั้งการท่องเที่ยวและการเข้าเมืองของบุคคลจากประเทศซึ่งประชากรส่วนใหญ่เป็นมุสลิมหลายประเทศในตะวันออกกลางและทวีปแอฟริกา คำสั่งนี้ยับยั้งโครงการการรับผู้ลี้ภัยสหรัฐ (U.S. Refugee Admissions Program) เป็นเวลา 120 วันตลอดจนการเข้าเมืองของบุคคลจากประเทศลิเบีย อิหร่าน อิรัก โซมาเลีย ซูดาน ซีเรียและเยเมน โดยไม่เว้นสถานภาพตรวจลงตราหรือผู้เข้ามามีถิ่นที่อยู่ถาวรเป็นเวลา 90 วัน โดยมีการยกเว้นเป็นกรณี ๆ ไป วันที่ 28 มกราคม มีประเมินว่า ผู้เดินทาง 100–200 คนที่เข้าเมืองสหรัฐถูกกักตัวเนื่องจากคำสั่งนี้ และอีกหลายร้อยคนถูกห้ามขึ้นเที่ยวบินที่มุ่งหน้าสู่สหรัฐ คำสั่งนี้ก่อให้เกิดการวิจารณ์จากนานาประเทศ การประท้วงที่ท่าอากาศยานนานาชาติจอห์น เอฟ. เคนเนดีในรัฐนิวยอร์ก และที่ท่าอากาศยานอื่นของสหรัฐ และคดีความจากสหภาพเสรีภาพพลเมืองอเมริกัน ศาลกลางแห่งหนึ่งในนครนิวยอร์กยับยั้งคำสั่งดังกล่าวบางส่วนชั่วคราวในวันที่ 28 มกราคม 2560 แต่ศาลมิได้อนุญาตให้ผู้ได้รับผลกระทบเข้าประเทศหรือวินิจฉัยเรื่องความชอบด้วยรัฐธรรมนูญของตัวคำสั่ง วันที่ 29 มกราคม 2560 ศาลกลางอีกแห่งหนึ่งในบอสตันห้ามการควบคุมตัวผู้ที่ได้รับกระทบ "ซึ่งหากไม่เป็นผลจากคำสั่งของฝ่ายบริหารนี้จะได้รับอนุญาตตามกฎหมายให้เข้าเมืองสหรัฐได้" เป็นการชั่วคราว คำสั่งศาลดังกล่าวช่วยฟื้นฟูความสามารถแก่ผู้เข้าเมืองชอบด้วยกฎหมายจากชาติที่ถูกห้ามเจ็ดชาติให้เข้าเมืองสหรัฐได้</doc>
