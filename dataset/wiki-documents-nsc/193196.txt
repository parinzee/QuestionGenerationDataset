<doc id="193196" url="https://th.wikipedia.org/wiki?curid=193196" title="วิศาล ดิลกวณิช">วิศาล ดิลกวณิช วิศาล ดิลกวณิช พิธีกรรายการบ่ายนี้มีคำตอบ ทางช่อง 9 MCOT HD เกิดเมื่อวันที่ 6 มีนาคม พ.ศ. 2513 วิศาลทำงานสื่อมวลชนมาหลายรูปแบบ เคยเป็นผู้สื่อข่าววิทยุ สังกัดศูนย์ข่าวแปซิฟิก และสถานีวิทยุกองพลที่ 1 รักษาพระองค์ เอเอ็ม 1008, ผู้ประกาศข่าวภาคเที่ยง ผู้สื่อข่าวสายเศรษฐกิจและเทคโนโลยี ทางสถานีโทรทัศน์ไอทีวี, พิธีกรข่าว รายการเช้าวันใหม่ (คู่กับนิธินาฎ ราชนิยม หรือปราย ธนาอัมพุช), ครอบครัวข่าวเช้า ช่วง ไขประเด็นดัง, เที่ยงวันทันเหตุการณ์ (ช่วงเกาะประเด็นร้อน แกะประเด็นลึก) ทางไทยทีวีสีช่อง 3 โดยเขาเป็นผู้นำคนหนึ่งของกลุ่มพนักงานฝ่ายข่าวไอทีวี ที่เคลื่อนไหวคัดค้านการเข้าถือหุ้นใหญ่ใน บริษัท ไอทีวี จำกัด (มหาชน) ของกลุ่มชินคอร์ป ซึ่งพนักงานกลุ่มดังกล่าวเชื่อว่า มีความเกี่ยวข้องกับ ทักษิณ ชินวัตร นายกรัฐมนตรีในขณะนั้น ต่อมากลุ่มพนักงานดังกล่าว เป็นที่รู้จักในชื่อ กบฏไอทีวี นอกจากงานประจำแล้ว ปัจจุบันวิศาลยังมีกิจการผลิตรายการโทรทัศน์ ในนามบริษัท เมไกแมสมีเดีย จำกัดอีกด้วยเหตุการณ์ถูกชูวิทย์ กมลวิศิษฏ์ ทำร้ายร่างกาย เหตุการณ์ถูกชูวิทย์ กมลวิศิษฏ์ ทำร้ายร่างกาย. เมื่อวันพฤหัสบดีที่ 2 ตุลาคม พ.ศ. 2551 เวลาประมาณ 12:45 น. วิศาล ได้เชิญ ชูวิทย์ กมลวิศิษฏ์ ผู้สมัครหมายเลข 8 ในการเลือกตั้งผู้ว่าราชการกรุงเทพมหานคร พ.ศ. 2551 ที่จะมาถึงในวันที่ 5 ตุลาคม มาออกช่วงเกาะประเด็นร้อนแกะประเด็นลึกในรายการข่าว "เที่ยงวันทันเหตุการณ์" ทางไทยทีวีสีช่อง 3 (อาคารมาลีนนท์ทาวเวอร์ ถนนพระรามที่ 4) ขณะออกอากาศรายการสด ชูวิทย์แสดงความไม่พอใจ ตรงที่วิศาลเริ่มใช้คำถามจี้จุดแทงใจดำให้ระบุจุดเด่นจุดด้อย รวมถึงป้ายหาเสียงที่ภาพลักษณ์ของชูวิทย์เปลี่ยนไป ? หลังกล้องหน้ากล้องทำไมพูดไม่เหมือนกัน ? เปลี่ยนป้ายหาเสียงเพื่อปรับรูปแบบสู้กับอภิรักษ์ โกษะโยธิน หรือไม่ ? รวมทั้งการถามแบบแทรกย้ำโดยเป็นการปิดโอกาส ไม่ให้ชูวิทย์ตอบทันทีทันใด ทำให้ชูวิทย์เกิดความไม่พอใจเป็นอย่างมาก เมื่อจบรายการสด ทางวิศาลเดินออกจากห้องส่งทันที ในขณะที่วิศาลกำลังจะเดินออกจากห้องส่ง หันมาพูดกับชูวิทย์เพียงประโยคสั้นๆ ต่อจากนั้น ชูวิทย์ก็ตรงเข้าทำร้ายวิศาลทันที จากนั้นเมื่อเวลา 16:00 น.วันเดียวกัน ชูวิทย์เปิดแถลงข่าวยอมรับการกระทำ โดยให้เหตุผลว่า ทำไปเนื่องจากบันดาลโทสะ เพราะวิศาลถามคำถามไม่เป็นธรรมแก่ตน และแสดงกิริยาไม่ให้เกียรติ ส่วนวิศาลก็เข้าแจ้งความ ให้ดำเนินคดีกับชูวิทย์ ในข้อหาทำร้ายร่างกาย ที่สถานีตำรวจนครบาลทองหล่อ จากนั้นเข้ารักษาอาการบาดเจ็บ ที่โรงพยาบาลสมิติเวช ซอยสุขุมวิท 49 รุ่งขึ้นวันที่ 3 ตุลาคม ชูวิทย์แจ้งยกเลิกหาเสียงในช่วงเช้า โดยเดินทางไปทำบุญ ถวายสังฆทานที่วัดศรีบุญเรือง พร้อมทั้งปล่อยนก 7 ตัว ปลาไหล 7 ตัว หอยขม 600 ตัว และเต่า 19 ตัว ซึ่งเขียนชื่อ นามสกุล และอายุของชูวิทย์ ติดไว้ใต้ท้องเต่าด้วย วันเดียวกัน ชูวิทย์ทำหนังสือถึงสมาคมนักข่าวนักหนังสือพิมพ์แห่งประเทศไทย กับสมาคมนักข่าววิทยุและโทรทัศน์ไทย มีใจความโดยสรุปว่า วิศาลซึ่งเป็นผู้ดำเนินรายการ ในช่วงดังกล่าวข้างต้น ใช้วาจาไม่สุภาพกับตน ด้วยการเรียกชื่อโดยไม่ใช้คำว่า "คุณ" นำหน้า ทั้งยังตั้งคำถามยั่วยุว่า จุดด้อยของตนคืออะไร ซึ่งกับผู้สมัครอีก 3 คนที่ไปร่วมรายการก่อนหน้านั้น ไม่มีการตั้งคำถามเช่นนี้ และอีกหลายกรณีประกอบกัน ทำให้ตนเกิดความรู้สึกถูกข่มเหงอย่างรุนแรง จึงเกิดบันดาลโทสะ แล้วทำร้ายร่างกายวิศาลลงไป ซึ่งตนพร้อมยอมรับผิด ต่อการกระทำดังกล่าว แต่ก็ขอความเป็นธรรม จากพฤติกรรมที่ไม่ถูกต้อง ของวิศาลด้วยเช่นกัน</doc>
