<doc id="230341" url="https://th.wikipedia.org/wiki?curid=230341" title="ออดรีย์ เฮปเบิร์น">ออดรีย์ เฮปเบิร์น ออดรีย์ เฮปเบิร์น () (4 พฤษภาคม ค.ศ. 1929 -20มกราคม ค.ศ. 1993) เป็นนักแสดงอังกฤษเชื้อสายเนเธอร์แลนด์ ที่เกิดที่เมือง บรัสเซลส์ ประเทศเบลเยี่ยม โตในเนเธอร์แลนด์ ที่เมืองอาร์นเฮม ในช่วงวัยเด็กและในระหว่างสงครามโลกครั้งที่ 2 เธอเรียนบัลเล่ต์ที่นี่ หลังจากนั้นย้ายไปอยู่ที่ลอนดอนเมื่อปี 1948 โดยเธอเรียนการแสดงและทำงานเป็นนางแบบ หลังจากนั้นมีผลงานแสดงภาพยนตร์ และแสดงในละครเวทีเรื่อง Gigi ออดรีย์แสดงนำในภาพยนตร์เรื่อง Roman Holiday (1953) ซึ่งทำให้เธอได้รับรางวัลออสการ์ รางวัลลูกโลกทองคำ และรางวัลบาฟต้า เธอยังได้รับรางวัลโทนีจากการแสดงในเรื่อง Ondine (1954) หลังจากนั้นอีกหลายปี เธอถือว่าเป็นนักแสดงหญิงที่ประสบความสำเร็จที่สุดในโลก โดยแสดงในหนังฮอลลีวูดที่มีนักแสดงนำชายชื่อดัง อย่างเช่น ฮัมฟรีย์ โบการ์ต, แครี แกรนต์, เฮนรี ฟอนดา, แกรี คูเปอร์ และเฟรด แอสแตร์ ที่เธอเต้นรำร่วมกันใน Funny Face (1957) เธอได้รับรางวัลบาฟต้าจากการแสดงในเรื่อง The Nun's Story (1959) และ Charade (1963) เธอยังได้รับการเสนอชื่อเข้าชิงรางวัลออสการ์จากผลงานเรื่อง Sabrina (1954), Breakfast at Tiffany's (1961) และ Wait Until Dark (1967) เธอยังแสดงในบทเอลิซา ดูลิทเทิล ในผลงานฉบับภาพยนตร์ของ My Fair Lady (1964) จากประสบการณ์ในช่วงสงครามของเธอทำให้เธอมีแรงบันดาลใจในงานทำงานเพื่อเพื่อนมนุษย์ เธอทำงานกับยูนิเซฟตั้งแต่ทศวรรษ 1950 เธอยังอุทิศเวลาและกำลังกายให้กับองค์กร ตั้งแต่ปี 1988 ถึง 1992 เธอทำงานให้กับชุมชนในแอฟริกา อเมริกาใต้ และเอเชีย โดยไม่แสวงหาผลประโยชน์ ในปี 1992 เธอได้รับเครื่องรัฐอิสริยาภรณ์เหรียญแห่งอิสรภาพของประธานาธิบดี สำหรับการทำงานให้ในฐานะ UNICEF Goodwill Ambassador ปี 1980 เธออยู่กับนักแสดง โรเบิร์ต วอลเดอร์ส เธอเสียชีวิตจากมะเร็งที่ไส้ติ่ง ที่บ้านในสวิตเซอร์แลนด์ อายุได้ 63 ปี ในวันที่20 มกราคม 1993 เธอได้รับรางวัลหลังการเสียชีวิตอย่างรางวัล The Jean Hersholt Humanitarian Award จาก Academy of Motion Picture Arts and Sciences สำหรับงานการช่วยเหลือทางด้านมนุษยธรรม เธอได้รับรางวัลแกรมมี่จากผลงานบันทึกเสียงเกี่ยวกับการพูด ในผลงาน Audrey Hepburn's Enchanted Tales ในปี 1994 และในปีเดียวกันเธอได้รับรางวัลเอมมี ในสาขา Outstanding Achievement for Gardens of the World นอกจากนี้เธอยังอยู่อันดับ 3 จากการจัดอันดับ ดาราสาวตลอดกาลจากสถาบันภาพยนตร์อเมริกัน</doc>
