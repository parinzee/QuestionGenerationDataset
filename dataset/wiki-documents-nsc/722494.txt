<doc id="722494" url="https://th.wikipedia.org/wiki?curid=722494" title="สตาญิสวัฟ แลม">สตาญิสวัฟ แลม สตาญิสวัฟ แลม (; 12 กันยายน ค.ศ. 1921 – 27 มีนาคม ค.ศ. 2006) เป็นนักเขียนชาวโปแลนด์ มีผลงานที่เป็นที่รู้จักคือ Solaris ที่ถูกนำไปสร้างเป็นภาพยนตร์แล้ว 3 ครั้ง ผลงานของเขาได้รับการแปลไปแล้วกว่า 41 ภาษาและขายได้มากกว่า 45 ล้านเล่มทั่วโลกประวัติ ประวัติ. สตาญิสวัฟ แลม เกิดเมื่อปี ค.ศ. 1921 ที่เมืองลวีฟ (ปัจจุบันอยู่ในยูเครน) เป็นบุตรชายของแพทย์ทหารในกองทัพออสเตรีย-ฮังการี ในช่วงการบุกครองโปแลนด์ของสหภาพโซเวียต แลมไม่ได้เข้าเรียนที่โรงเรียนสารพัดช่างอย่างที่ต้องการ แต่เข้าเรียนด้านการแพทย์ที่มหาวิทยาลัยลวีฟ ต่อมาเมื่อนาซีบุกครองโปแลนด์ ครอบครัวของแลมซึ่งมีเชื้อสายยิวได้หนีไปอยู่ในเกตโต (ชุมชนแออัด) โดยใช้ชื่อปลอม ในปี ค.ศ. 1945 หลังสหภาพโซเวียตผนวกโปแลนด์ตะวันออก ครอบครัวของแลมก็ย้ายไปอยู่ที่เมืองกรากุฟ เขาเรียนต่อด้านการแพทย์ แต่ไม่ได้สอบเป็นแพทย์ทหาร โดยทำงานเป็นผู้ช่วยในโรงพยาบาล และเริ่มต้นเขียนนิยาย ในปี ค.ศ. 1951 แลมออกหนังสือเล่มแรก The Astronauts ซึ่งได้ผลตอบรับที่ดี แต่เขาไม่ค่อยพอใจนัก หลังปี ค.ศ. 1956 เมื่อมีการขจัดความเป็นสตาลิน (de-Stalinization) แลมก็มีผลงานออกมาเรื่อย ๆ จนในปี ค.ศ. 1961 เขาออกหนังสือ Solaris ซึ่งเป็นนิยายวิทยาศาสตร์ที่ผสานแนวคิดทางปรัชญา หนังสือเล่มนี้ถูกนำไปสร้างเป็นภาพยนตร์แล้ว 3 ครั้ง แต่ในช่วงหลัง แลมรู้สึกไม่พอใจกับการกำหนดขอบเขตของนิยายวิทยาศาสตร์ เขาหยุดเขียนนิยายแนวนี้ในช่วงหลังการล่มสลายของคอมมิวนิสต์ (ค.ศ. 1989) แล้วหันไปเขียนแนวสารคดีแทน สตาญิสวัฟ แลม เสียชีวิตด้วยโรคหัวใจ เมื่อปี ค.ศ. 2006 ขณะมีอายุได้ 84 ปี</doc>
