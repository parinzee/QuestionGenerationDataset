<doc id="333137" url="https://th.wikipedia.org/wiki?curid=333137" title="ซิมโฟนีหมายเลข 45 (ไฮเดิน)">ซิมโฟนีหมายเลข 45 (ไฮเดิน) ซิมโฟนีหมายเลข 45 ในบันไดเสียง เอฟ ชาร์ป ไมเนอร์ () เป็นผลงานของฟรานซ์ โจเซฟ ไฮเดินที่แต่งขึ้นในปี ค.ศ. 1772 เป็นที่รู้จักกันในชื่อ "Farewell" Symphony () ไฮเดินแต่งซิมโฟนีบทนี้อุทิศให้กับเจ้าชายนิโกลาส เอสเทอร์ฮาซี (Nikolaus Esterházy, 1714 – 1790) แห่งรัฐบูร์เกนลันด์ ซึ่งเป็นผู้อุปถัมภ์ไฮเดิน ในปีนั้นเจ้าชายทรงประทับอยู่ที่พระราชวังฤดูร้อนเอสเทอร์ฮาซานานกว่าทุกปี โดยที่ไฮเดินและสมาชิกวงออร์เคสตราทั้งหมดต้องอาศัยอยู่ที่พระราชวังเพื่อแสดงดนตรีถวายแด่เจ้าชาย บรรดานักดนตรีทั้งหลายต่างไม่ได้รับอนุญาตให้พาครอบครัวจากไอเซนชตัดท์ เมืองหลวงของแคว้นมาอยู่ด้วย เมื่อต้องห่างจากครอบครัวนานหลายเดือน จึงพากันคิดถึงบ้าน ในวันแสดงซิมโฟนีบทนี้ เมื่อดนตรีบรรเลงมาถึงมูฟเมนต์สุดท้าย ไฮเดินให้นักดนตรีที่บรรเลงจบ ดับเทียนไขที่ส่องโน้ตดนตรีเบื้อหน้า และทยอยลุกออกไปจากห้อง จนเหลือนักไวโอลินสองคนเล่นอยู่ในแสงสลัว เป็นการแสดงอารมณ์ขันของไฮเดิน และสื่อให้เจ้าชายทรงทราบว่านักดนตรีทุกคนล้วนอยากกลับบ้าน ซึ่งเจ้าชายก็ทรงเข้าใจความหมายนี้ และทรงอนุญาตให้นักดนตรีเดินทางกลับในวันรุ่งขึ้น ซิมโฟนีบทนี้แบ่งออกเป็น 4 มูฟเมนต์ ได้แก่- I. Allegro assai, 3/4 - II. Adagio, 3/8 - III. Menuet: Allegretto, 3/4 - IV. Finale: Presto, 2/2 - Adagio, 3/8</doc>
