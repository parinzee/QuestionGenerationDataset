<doc id="31388" url="https://th.wikipedia.org/wiki?curid=31388" title="ดุสิต เซ็นทรัล ปาร์ค">ดุสิต เซ็นทรัล ปาร์ค ดุสิต เซ็นทรัล ปาร์ค เป็นโครงการพัฒนาอสังหาริมทรัพย์แบบประสมขนาดใหญ่ บนที่ดินขนาด 23 ไร่ 2 งาน 2.72 ตารางวา บริเวณหัวมุม ถนนพระราม 4 ตัดถนนสีลม ตรงข้ามกับสวนลุมพินี ในพื้นที่แขวงสีลม เขตบางรัก กรุงเทพมหานคร ซึ่งเป็นพื้นที่เดิมของ โรงแรมดุสิตธานี กรุงเทพฯ และ บริษัท ไทยประกันชีวิต จำกัด (มหาชน) สำนักงานสีลม บริหารงานโดย บริษัท วิมานสุริยา จำกัด ภายใต้การร่วมทุนของ บริษัท ดุสิตธานี จำกัด (มหาชน) และ กลุ่มเซ็นทรัล โดย บริษัท เซ็นทรัลพัฒนา จำกัด (มหาชน) ตั้งเป้าขึ้นเป็นแลนด์มาร์คหนึ่งของเส้นขอบฟ้ากรุงเทพมหานคร ด้วยความสูงสุดของอาคารที่ 78 ชั้น ภายใต้สถาปัตยกรรมแบบไทยโบราณร่วมกับสถาปัตยกรรมแบบไทยร่วมสมัย รองรับกลุ่มลูกค้าทั้งชาวไทยและชาวต่างชาติประวัติ ประวัติ. พื้นที่ของโครงการดุสิต เซ็นทรัล ปาร์ค แต่เดิมแล้วเป็นบ้านศาลาแดง ของเจ้าพระยายมราช (ปั้น สุขุม) โดยท่านผู้หญิงชนัตถ์ ปิยะอุย ผู้ก่อตั้งและที่ปรึกษาคณะกรรมการโรงแรม ปริ๊นเซส ได้ดำเนินการขอเช่าพื้นที่จากสำนักงานทรัพย์สินส่วนพระมหากษัตริย์ ซึ่งเป็นเจ้าของที่ดินผืนดังกล่าว เพื่อดำเนินการก่อสร้างโรงแรมระดับห้าดาวที่หรูหราแห่งแรกในกรุงเทพมหานครเมื่อ พ.ศ. 2511 ภายใต้ชื่อ โรงแรมดุสิตธานี กรุงเทพฯ โดยตัวอาคารมีความสูง 23 ชั้น นับเป็นอาคารสูงหลังแรกในประเทศไทย และใช้สถาปัตยกรรมแบบไทยเดิมร่วมสมัยที่ออกแบบโดย โยโซะ ชิบาตะ สถาปนิกชาวญี่ปุ่น ในส่วนของชื่อโรงแรมได้ตั้งตามชื่อเมืองจำลองของพระบาทสมเด็จพระมงกุฎเกล้าเจ้าอยู่หัว อันแปลว่า "เมืองสวรรค์" ซึ่งแต่เดิมพระองค์เคยมีพระราชประสงค์ที่ต้องการจะสร้างเมืองแห่งประชาธิปไตยและให้ชื่อว่าดุสิตธานีนั่นเอง ซึ่งการตั้งชื่อโรงแรมยังเป็นการเทิดพระเกียรติแด่พระบาทสมเด็จพระมงกุฎเกล้าเจ้าอยู่หัวไปในตัว เนื่องมาจากพื้นที่ตั้งของโรงแรมตั้งอยู่ตรงข้ามสวนลุมพินี และมีพระบรมรูปของพระบาทสมเด็จพระมงกุฎเกล้าเจ้าอยู่หัวประดิษฐานอยู่ นับตั้งแต่ พ.ศ. 2513 ถึง พ.ศ. 2560 โรงแรมดุสิตธานี กรุงเทพฯ ได้เปิดดำเนินการให้กับชาวไทยและชาวต่างประเทศมาได้กว่า 47 ปี จนในเดือนมีนาคม พ.ศ. 2560 เครือดุสิตธานีได้ประกาศต่อสัญญาเช่าที่ดินกับสำนักงานทรัพย์สินส่วนพระมหากษัตริย์เป็นระยะเวลา 30 ปี พร้อมกับระยะเวลาปลอดหนี้อีก 7 ปี และได้รับสิทธิ์ในการเช่าต่อเนื่องอีก 30 ปี รวมทั้งสิ้น 67 ปี เครือดุสิตธานีจึงประกาศยุติกิจการโรงแรมดุสิตธานี กรุงเทพฯ พร้อมประกาศความร่วมมือกับ กลุ่มเซ็นทรัลโดยเซ็นทรัลพัฒนา ในการพัฒนาโครงการอสังหาริมทรัพย์แบบประสมขนาดใหญ่ขึ้นมาทดแทน ซึ่งจะช่วยสร้างภาพลักษณ์ของโรงแรมดุสิตธานี กรุงเทพฯ แห่งใหม่ให้ดีขึ้น ตอบรับต่อการพัฒนาเมืองและย่านธุรกิจสำคัญของกรุงเทพมหานคร และนับเป็นการพัฒนาโครงการตามจุดประสงค์ของแต่ละบริษัท โดยโรงแรมจะเลิกกิจการภายในวันเสาร์ที่ 5 มกราคม พ.ศ. 2562 เวลา 14.00 น. และจะดำเนินการรื้อถอนอาคารทั้งหมด เพื่อเริ่มดำเนินการก่อสร้างโครงการใหม่ต่อไป โครงการใหม่ใช้งบลงทุนกว่า 36,700 ล้านบาท นับเป็นการลงทุนครั้งใหญ่ที่สุดของกลุ่มดุสิตธานีที่ต้องการจะพัฒนาและยกระดับพื้นที่ธุรกิจอันสำคัญใจกลางกรุงเทพมหานครให้กลายเป็นพื้นที่ที่มีศักยภาพและสามารถแข่งขันได้ โดยโครงการมีกำหนดเปิดใช้อาคารอย่างไม่เป็นทางการเฉพาะฐานรากและฐานอาคารภายใน พ.ศ. 2564 และมีกำหนดเปิดใช้ทั้งโครงการภายใน พ.ศ. 2567ส่วนประกอบของโครงการและการจัดสรรพื้นที่ ส่วนประกอบของโครงการและการจัดสรรพื้นที่. ดุสิต เซ็นทรัล ปาร์ค มีพื้นที่ประกอบทั้งหมดสี่ส่วน ประกอบด้วย- ส่วนฐานอาคาร เป็นโครงการศูนย์การค้าขนาดใหญ่ มีพื้นที่หลักเป็นห้างสรรพสินค้าและร้านค้าเฉพาะทางในกลุ่มเซ็นทรัล โดยทำเป็นศูนย์การค้าลึกไปจนถึงสถานีสีลมของ รถไฟฟ้ามหานคร สายเฉลิมรัชมงคล และเชื่อมต่อกับรถไฟฟ้าบีทีเอส สายสีลม ที่สถานีศาลาแดง - อาคารสำนักงาน บริหารงานโดย บริษัท ศาลาแดง พร็อพเพอร์ตี้ แมนเนจเม้นท์ จำกัด - อาคารที่พักอาศัย บริหารงานโดย บริษัท วิมานสุริยา จำกัด - โรงแรมดุสิตธานี กรุงเทพฯ แห่งใหม่ โดย บริษัท ดุสิตธานี จำกัด (มหาชน)</doc>
