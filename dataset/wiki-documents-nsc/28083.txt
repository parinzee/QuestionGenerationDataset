<doc id="28083" url="https://th.wikipedia.org/wiki?curid=28083" title="เลโกลัส">เลโกลัส เลโกลัส () เป็นตัวละครในนิยายเรื่องเดอะลอร์ดออฟเดอะริงส์ ซึ่งประพันธ์โดย เจ. อาร์. อาร์. โทลคีนเป็นพระโอรสของกษัตริย์ธรันดูอิลเป็นหนึ่งในคณะพันธมิตรแห่งแหวนซึ่งรับหน้าที่นำแหวนเอกไปทำลายที่ภูมรณะ ในฐานะตัวแทนของเผ่าพันธุ์เอลฟ์ อีกทั้งยังมีการเพิ่มบทบาทของเลโกลัสลงใน ภาพยนตร์เดอะฮอบบิท ของ ปีเตอร์ แจ็คสัน อีกด้วยความหมายของชื่อ ความหมายของชื่อ. ชื่อของเลโกลัส (Legolas) แห่งเมิร์ควู้ด มาจากภาษาซินดารินซึ่งเป็นการประสมคำระหว่าง Laeg ที่หมายถึง ‘สีเขียว’ กับ golas ที่หมายถึง ‘มวลหมู่ใบไม้’ แต่เหตุที่เมื่อนำมารวมกันแล้วอ่านว่า Legolas นั่นเพราะว่าตามหลักไวยากรณ์ของภาษาซินดารินแล้ว รูปสระเสียง a ที่อยู่ในคำศัพท์แต่ไม่ใช่พยางค์สุดท้าย จะต้องออกเสียงเป็นเสียง e ดังนั้นเมื่อมีเสียง e สองตัวจึงถูกตัดออกไปเสียหนึ่ง ด้วยเหตุนี้คำว่า ‘กรีนลีฟ (Greenleaves-หมู่ไม้ใบเขียว) ’ จึงเป็นความหมายของชื่อของเขา ไม่ใช่สมญาหรือนามสกุลแต่อย่างใดเลโกลัสในอดีต เลโกลัสในอดีต. ชื่อเลโกลัสในเรื่อง ลอร์ดออฟเดอะริงส์ เป็นชื่อที่ เจ. อาร์. อาร์. โทลคีน ยืมมาจากตำนานเรื่อง การล่มสลายของกอนโดลิน (The Fall of Gondolin) ที่เขาเคยเขียนไว้เมื่อนานมาแล้ว (ในราวปี ค.ศ. 1917) โดยในครั้งนั้นมีตัวละครตัวหนึ่งชื่อว่า เลโกลัส กรีนลีฟ แห่งสกุลพฤกษะ (Legolas Greenleaf of the House of the Tree) เป็นเอลฟ์ชาวโนลดอร์ ดังนั้นเขาจึงมีชื่อในภาษาเควนยาว่า ไลควาลัสเซ (Laiqualassë) หลังจากเรื่อง ลอร์ดออฟเดอะริงส์ ตีพิมพ์แล้ว เจ.อาร์.อาร์. โทลคีนจึงได้เขียนถึงที่มาของชื่อตัวละครใน ลอร์ดออฟเดอะริงส์ ใหม่ โดยให้ชื่อของเลโกลัสแห่งเมิร์ควู้ดมีความหมายต่างจากชื่อของเลโกลัสแห่งกอนโดลินเล็กน้อย แม้ว่าจะออกเสียงเหมือนกันก็ตามประวัติ ประวัติ. เลโกลัสเป็นพระโอรสแห่งกษัตริย์ธรันดูอิล เจ้าผู้ครองอาณาจักรไพรแห่งป่าเมิร์ควู้ด ผู้ซึ่งถูกกล่าวถึงในเดอะฮอบบิทว่าเป็น "กษัตริย์พราย" อาณาจักรของเขาเป็นอาณาจักรของเอลฟ์ชาวซิลวัน แต่ธรันดูอิลเป็นชาวซินดาร์ที่อพยพมาจากอาณาจักรโดริอัธแห่งแผ่นดินเบเลริอันด์พร้อมกับโอโรแฟร์ผู้บิดา ดังนั้นเลโกลัสจึงไม่ใช่ชาวซิลวัน แต่เป็นชาวซินดาร์ด้วย ไม่มีที่ใดในหนังสือระบุถึงวันเกิดหรืออายุของเลโกลัส แต่เขามีอายุมากกว่าอารากอร์นหรือกิมลีแน่นอน ปรากฏหลายแห่งว่าเลโกลัสมักเรียกคนเหล่านั้นว่า "พวกเด็กๆ" เลโกลัสต้องมีอายุไม่น้อยกว่า 500 ปี ตามคำปรารภของเขาช่วงหนึ่งขณะที่อยู่ในแคว้นโรฮันว่า "ใบไม้ในป่าเมิร์ควู้ดบ้านของข้าร่วงหล่นมากว่าห้าร้อยครั้งแล้ว"(ในลอร์ด ออฟ เดอะ ริงส์ อารากอร์นจะแนะนำตัวเลโกลัสให้ทัพของโรฮันว่า"เลโกลัสแห่งป่าวู้ดแลนด์") คาดว่าเขาจะร่วมรบอยู่ในสงครามห้าทัพ สงครามครั้งสำคัญในเรื่องเดอะฮอบบิทด้วย ในเดอะลอร์ดออฟเดอะริงส์ เลโกลัสเดินทางมายังริเวนเดลล์ ก็เพื่อแจ้งข่าวการหลบหนีไปของกอลลัม ซึ่งอารากอร์นและแกนดัล์ฟได้ฝากเอาไว้ที่อาณาจักรของเขา เขาเข้าร่วมเป็นหนึ่งในคณะพันธมิตรแห่งแหวนในฐานะตัวแทนของเผ่าพันธุ์เอลฟ์ และเขาได้ใช้ความสามารถด้านธนูของตนช่วยเหลือพรรคพวกเอาไว้ได้เป็นอย่างมาก และเลโกลัสเป็นตัวละครที่มีสายตากว้างไกลชัดเจนที่สุดในเรื่องอีกด้วย เลโกลัสมีความสามารถหลายอย่าง และสามารถสู้ได้ทั้งระยะไกลและระยะประชิด(แต่เขาจะถนัดการยิงธนูมากกว่า) ความสัมพันธ์ระหว่างเลโกลัสกับคนแคระกิมลีเป็นแก่นสำคัญส่วนหนึ่งของเรื่อง เพราะพวกเอลฟ์กับคนแคระนั้นเป็นปฏิปักษ์กันมาตั้งแต่โบราณกาล โดยเฉพาะเอลฟ์ชาวซินดาร์ซึ่งพวกคนแคระเคยยกทัพไปโจมตีอาณาจักรโดริอัธเพื่อชิงซิลมาริล กลายเป็นความแค้นลึกล้ำระหว่างเผ่าพันธุ์มานานแสนนาน แต่การที่ทั้งสองได้ร่วมปฏิบัติภารกิจสำคัญเพื่อกอบกู้มิดเดิ้ลเอิร์ธ ทำให้เกิดเป็นมิตรภาพที่ยิ่งใหญ่ขึ้น ในยุคที่สี่ หลังจากกษัตริย์อารากอร์นสิ้นพระชนม์ เลโกลัสได้ต่อเรือขึ้นลำหนึ่งและล่องออกจากชายฝั่งของมิดเดิ้ลเอิร์ธเพื่อไปยังทวีปอามัน แผ่นดินอมตะที่เอลฟ์และผู้ได้รับอนุญาตเท่านั้นที่จะได้ไป โดยมีกิมลีร่วมเดินทางไปด้วย</doc>
