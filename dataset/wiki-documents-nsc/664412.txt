<doc id="664412" url="https://th.wikipedia.org/wiki?curid=664412" title="องค์การต่อต้านฟาสซิสต์">องค์การต่อต้านฟาสซิสต์ องค์กรต่อต้านฟาสซิสต์ (Anti-Fascist Organisation; AFO) เป็นกลุ่มต่อต้านในพม่าที่ต่อต้านการยึดครองของญี่ปุ่นในช่วงสงครามโลกครั้งที่ 2 ซึ่งเมื่อสงครามโลกครั้งที่สองสิ้นสุด ญี่ปุ่นยอมแพ้และอังกฤษกลับเข้ามาในพม่าอีกครั้ง องค์กรนี้เปลี่ยนชื่อเป็นสันนิบาตเสรีชนต่อต้านฟาสซิสต์ องค์กรต่อต้านฟาสซิสต์นี้จัดตั้งขึ้นหลังการประชุมที่พะโคเมื่อเดือนสิงหาคม พ.ศ. 2487 โดยผู้นำของพรรคคอมมิวนิสต์พม่า กองทัพแห่งชาติพม่าที่นำโดยอองซาน และพรรคปฏิวัติประชาชนซึ่งต่อมาเปลี่ยนชื่อเป็นพรรคสังคมนิยม ผู้นำของพรรคคอมมิวนิสต์พม่าได้แก่ทะขิ่นถั่นทุนและทะขิ่นโส เมื่อครั้งที่ถูกจับกุมและจำคุกที่คุกอินเส่งเมื่อเดือนกรกฎาคม พ.ศ. 2484 ได้ร่วมกันเขียนแถลงการณ์อินเส่งซึ่งมีเนื้อหาต่อต้านขบวนการชาตินิยม สมาคมเราชาวพม่า และประกาศร่วมมือกับฝ่ายอังกฤษและสัมพันธมิตรที่มีสหภาพโซเวียตรวมอยู่ด้วย โสได้จัดตั้งองค์กรใต้ดินต่อต้านการยึดครองของญี่ปุ่น ทะขิ่นถั่นทุนเป็นรัฐมนตรีว่าการกระทรวงแผ่นดินและเกษตรกรรมในรัฐบาลหุ่นและได้ส่งข้อมูลให้โส ในขณะที่ผู้นำคนอื่นของพรรคคอมิวนิสต์เช่นทะขิ่นเทียนเป และทะขิ่นตินชเว ได้ติดต่อกับรัฐบาลพลัดถิ่นที่สิมลา ประเทศอินเดีย ส่วนอองซานเป็นรัฐมนตรีว่าการกระทรวงกลาโหมในรัฐบาลหุ่นที่ก่อตั้งขึ้นเมื่อ 1 มกราคม พ.ศ. 2486 เช่นเดียวกับทะขิ่นนุและทะขิ่นเมียะ ในวันที่ 27 มีนาคม พ.ศ. 2488 อองซานประสบความสำเร็จในการนำกองทัพแห่งชาติลุกฮือขึ้นต่อต้านญี่ปุ่นร่วมกับกองกำลังสัมพันธมิตร ทั้งนี้ โบมูบาตูผู้นำพรรคคอมมิวนิสต์ที่เป็นผู้บัญชาการกองทัพแห่งชาติในพม่าตะวันตกเฉียงเหนือได้เริ่มการกบฏก่อนตั้งแต่ 8 มีนาคม วันที่ 27 มีนาคมนี้ กลายเป็นวนต่อต้านก่อนที่รัฐบาลทหารของพม่าจะกำหนดให้เป็นวันกองทัพ</doc>
