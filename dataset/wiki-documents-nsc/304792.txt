<doc id="304792" url="https://th.wikipedia.org/wiki?curid=304792" title="รอกามาดูร์">รอกามาดูร์ รอกามาดูร์ (, ฟังเสียง; ) เป็นเมืองในจังหวัดล็อตในแคว้นมีดี-ปีเรเน ประเทศฝรั่งเศส เมืองรอกามาดูร์ตั้งอยู่ทางตะวันตกเฉียงใต้ของประเทศ รอกามาดูร์ เป็นเมืองที่เป็นที่ดึงดูดนักท่องเที่ยวเพราะตำแหน่งที่ตั้งที่อยู่ตรงซอกเขาเหนือสาขาของแมน้ำดอร์ดอญ และโดยเฉพาะสถานที่สักการะพระแม่มารีย์อันมีความสำคัญมาเป็นเวลาหลายร้อยปีแล้วจากทั่วยุโรปที่รวมทั้งพระมหากษัตริย์ บิชอป และขุนนาง ตัวเมืองที่ตั้งอยู่ภายใต้กลุ่มสิ่งก่อสร้างที่เป็นอารามและโบสถ์สำหรับผู้แสวงบุญพึ่งรายได้จากการจาริกแสวงบุญมาเป็นเวลาหลายร้อยปี ตัวเมืองตั้งอยู่ใกล้แม่น้ำ ตัวเมืองใช้เป็นชื่อของเนยแพะที่ได้รับรางวัล AOC ในปี ค.ศ. 1996ที่ตั้ง ที่ตั้ง. รอกามาดูร์ตั้งอยู่ราว 36 ไมล์ทางตะวันออกเฉียงเหนือเหนือ (NNE) ของเมืองกาออร์โดยทางรถยนต์ ทางฝั่งขวาของแม่น้ำอาลซูสิ่งที่น่าสนใจ สิ่งที่น่าสนใจ. รอกามาดูร์ขึ้นอยู่อับแอบบีแห่งตูลทางตอนเหนือในบัสลีมูแซ็ง สิ่งก่อสร้างของรอกามาดูร์ (ที่มาจากคำว่า “ròca” ที่แปลว่า “ผา” รวมกับคำว่า “Saint Amadour” ที่แปลว่า “นักบุญอามาดูร์”) เด่นออกมาเป็นชั้น ๆ จากหน้าผาบนฝั่งขวาของแม่น้ำอาลซูที่ไหลระหว่างผาสูงราว 400 ฟุตสองข้าง จากตัวเมืองก็จะมีบันไดลงไปยังคริสต์ศาสนสถานต่าง ๆ โดยเฉพาะวัดแสวงบุญนอเทรอดามที่สร้างในรูปทรงที่เห็นเมื่อ ค.ศ. 1479 ที่เป็นที่ตั้งของรูปเคารพที่เป็นรูปสลักไม้ของ “แม่พระฉวีดำ” ที่เชื่อกันว่าแกะโดยนักบุญอามาดูร์เอง กลุ่มนักพรตคณะเบเนดิกตินกลุ่มเล็ก ๆ ยังคงมีสิทธิที่จะใช้โบสถ์เซนต์ไมเคิลเล็กเหนือและเลยไปทางข้างได้ ตอนล่างเป็นโบสถ์แสวงบุญที่เปิดออกไปยังลานหลั่นซึ่งผู้แสวงบุญสามารถมาชุมนุมกันได้ที่เรียกว่าลานสูงแห่งเซนต์ไมเคิล ที่สามารถมองขึ้นไปเห็นดาบดูเรนดา (Durendal) ที่เสียบหักอยู่บนอยู่บนผา ที่กล่าวกันว่าเป็นดาบของวีรบุรุษโรแลนด์ ผนังภาพในของโบสถ์พระมหาไถ่เต็มไปด้วยจิตรกรรมฝาผนังและจารึกที่เกี่ยวกับนักแสวงบุญคนสำคัญ ๆ ที่มายังรอกามาดูร์ วัดแซ็งตามาดูร์ (ค.ศ. 1166) ตั้งยืดยาวอยู่ภายใต้โบสถ์พระมหาไถ่และเป็นที่ประดิษฐานเรลิกของนักบุญอามาดูร์ ตอนบนสุดของผาเป็นปราสาทที่สร้างตั้งแต่ยุคกลางเพื่อใช้ในการป้องกันการรุกรานสถานที่ศักดิ์สิทธิ์การแสวงบุญประวัติ การแสวงบุญ. ประวัติ. ตำนานที่ว่ากันว่าเป็นสาเหตุที่ทำให้มีผู้เดินทางมาจาริกแสวงบุญที่รอกามาดูร์เป็นเรื่องของ “ปาฏิหาริย์ของแม่พระแห่งรอกามาดูร์” ที่เขียนขึ้นในปี ค.ศ. 1172 ซึ่งเป็นตัวอย่างของ “ตำนานปาฏิหาริย์” (miracula) ที่เป็นที่นิยมกันอย่างกว้างขวางในยุคกลาง ตามตำนานแล้วรอกามาดูร์เป็นชื่อที่ตั้งตามนักบุญอามาดูร์ผู้เป็นผู้ก่อตั้งคริสต์ศาสนสถานศักดิ์สิทธิ์ ที่อาจจะเป็นคนคนเดียวกับศักเคียสนายภาษีจากเยรีโคที่กล่าวถึงในพระวรสารนักบุญลูกา 19:1-10 และเป็นสามีของนักบุญเวโรนีกาผู้ซับพระพักตร์พระเยซูขณะที่ดำเนินขึ้นไปยังกลโกธา เมื่อมีการเบียดเบียนชาวคริสต์กันขึ้นในปาเลสไตน์นักบุญอามาดูร์และนักบุญเวโรนีกาก็นั่งเรือขนาดเล็กหนีออกจากปาเลสไตน์โดยการนำของทูตสวรรค์ และมาขึ้นฝั่งที่อากีแตนที่มาพบกับบิชอปนักบุญมาร์เชียลผู้เป็นสาวกองค์หนึ่งของพระเยซูที่เดินทางมาเผยแพร่พระวจนะในบริเวณทางตะวันตกเฉียงใต้ของกอล หลังจากที่เดินทางไปยังกรุงโรมที่ไปมีโอกาสได้เห็นเหตุการณ์การเป็นมรณสักขีของนักบุญซีโมนเปโตรและนักบุญเปาโลอัครทูตแล้ว นักบุญอามาดูร์ก็กลับมายังฝรั่งเศสเมื่อภรรยาเสียชีวิต จากนั้นอามาดูร์ก็หันไปใช้ชีวิตอย่างสันโดษในบริเวณแคร์ซี ที่ไปสร้างชาเปลที่อุทิศแก่พระแม่มารีย์ใกล้กับบริเวณที่เสียชีวิตต่อมา เรื่องราวชีวิตของนักบุญอามาดูร์ก็เช่นเดียวกับเรื่องราวชีวิตของนักบุญองค์อื่นๆ ที่มิได้เป็นที่รู้จักกันจนเป็นเวลาเนิ่นนานหลังจากเวลาที่เชื่อกันว่าเป็นเวลาที่มีชีวิตอยู่ ชื่ออามาดูร์มิได้ปรากฏในเอกสารใด ๆ ก่อนหน้าที่จะมีการรวบรวมหนังสือกิจการที่เกี่ยวกับพระองค์ ที่เมื่อพิจารณาเนื้อหาแล้วก็มีอายุไม่เก่าแก่ไปกว่าคริสต์ศตวรรษที่ 12 และในปัจจุบันก็ทราบแล้วว่านักบุญมาร์เชียลผู้เป็นบุคคลร่วมสมัยมีชีวิตอยู่ในคริสต์ศตวรรษที่ 3 มิใช่คริสต์ศตวรรษที่ 1 และโรมก็มิได้รวมนักบุญอามาดูร์ในบัญชีอัครทูต การที่ขาดหลักฐานต่าง ๆ เกี่ยวกับนักบุญอามาดูร์ หรือมีแต่หลักฐานที่น่าเคลือบแคลงดังกล่าวทำให้เสนอกันว่านักบุญอามาดูร์เป็นนักพรตไม่ทราบนามหรืออาจจะเป็นนักบุญอามาทอร์ (Saint Amator) บิชอปแห่งโอแซร์ แต่ก็เป็นเพียงข้อสันนิษฐานโดยไม่มีข้อมูลสนับสนุนเท่านั้น หลังจากความรุ่งเรืองในยุคกลางแล้วรอกามาดูร์สูญก็มาเสื่อมโทรมลงระหว่างการปฏิวัติฝรั่งเศส ตัวเมืองแทบจะถูกทิ้งร้าง ราวกลางคริสต์ศตวรรษที่ 19 บิชอปแห่งกาออร์ก็เป็นตัวตั้งตัวตีรื้อฟื้นรอกามาดูร์ขึ้นมาใหม่ จนทำให้กลับมามีผู้แสวงบุญนิยมเดินทางมาสักการะรูปเคารพกันอีกผู้แสวงบุญคนสำคัญบางคนผู้แสวงบุญคนสำคัญบางคน. - โรแลนด์ - เอเลเนอร์แห่งอากีแตน - สมเด็จพระเจ้าเฮนรีที่ 2 แห่งอังกฤษ - บล็องช์แห่งคาสตีล สมเด็จพระราชินีแห่งฝรั่งเศส - พระเจ้าหลุยส์ที่ 9 แห่งฝรั่งเศส - พระเจ้าชาร์ลส์ที่ 4 แห่งฝรั่งเศส - พระเจ้าหลุยส์ที่ 11 แห่งฝรั่งเศส - ฌัก การ์ตีเย - ฟร็องซิส ปูแล็งก์ - Sœur Emmanuelleระเบียงภาพ</doc>
