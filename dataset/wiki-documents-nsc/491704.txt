<doc id="491704" url="https://th.wikipedia.org/wiki?curid=491704" title="อากุส ซาลิม">อากุส ซาลิม ฮัจญี อากุส ซาลิม (Haji Agus Salim) เป็นนักการเมืองชาวอินโดนีเซียในสมัยที่เรียกร้องเอกราชจากเนเธอร์แลนด์ เป็นผู้นำพรรคซาเรกัตอิสลาม และเป็นผู้ร่วมร่างกฎบัตรจาการ์ตาประวัติ ประวัติ. ซาลิมเกิดเมื่อ 8 ตุลาคม พ.ศ. 2427 ที่เมืองโกตากาดัง เกาะสุมาตรา เขาเข้าเป็นสมาชิกพรรคซาเรกัตอิสลามเมื่อ พ.ศ. 2458 เขาเป็นพวกที่มีแนวคิดสายกลาง เลื่อมใสในนโยบายรวมกลุ่มอิสลาม และการปรับปรุงให้ทัยสมัยกับโลกที่เปลี่ยนแปลงไป เน้นการศึกษาอัลกุรอ่าน และส่งเสริมสวัสดิการให้แก่คนจน ต่อมาใน พ.ศ. 2464 เขาสนับสนุนให้โชะก์โรอามิโรโต ผู้นำพรรคซาเรกัตอิสลามออกกฎใหม่ ห้ามไม่ให้สมาชิกพรรคเป็นสมาชิกกลุ่มการเมืองอื่นๆ ทำให้เกิดความแตกแยกภายในพรรคอย่างรุนแรง สมาชิกของพรรคที่นิยมคอมมิวนิสต์ได้แยกออกไปตั้งพรรคของตน เนื่องจากนโยบายการต่อสู้กับเจ้าอาณานิคมของพรรคคอมมิวนิสต์ได้รับความนิยมจากชาวอินโดนีเซียมากกว่า ความนิยมต่อพรรคซาเรกัจอิสลามจึงลดลง แม้หลังจากที่พรรคคอมมิวนิสต์ถูกปราปรามหลังการปฏิวัติที่ล้มเหลวใน พ.ศ. 2469 – 2470 พรรคซาเรกัตอิสลามก็ไม่สามารถขึ้นมาเป็นผู้นำกลุ่มนักการเมืองชาตินิยมได้อีก ซาลิมในฐานะนักชาตินิยมรุ่นเก่าก็มีความเห็นแตกต่างจากนักชาตินิยมรุ่นใหม่ที่ได้รับการศึกษาแบบตะวันตกมาก เขาไม่เห็นด้วยกับการแยกศาสนาออกจากการเมือง และให้ความสำคัญต่อชาตินิยมมากกว่าศาสนาอิสลาม เขาไมเห็นด้วยกับการจัดตั้งสมาคมทางการเมืองแห่งประชาชนอินโดนีเซียของซูการ์โนที่เป็นสมาคมของนักการเมืองชาตินิยมทั้งหมดเพื่อเรียกร้องเอกราช จนพรรคซาเรกัตอิสลามแยกตัวออกมาจากองค์กรนี้ใน พ.ศ. 2473 ต่อมา ใน พ.ศ. 2479 ซาลิมเปลี่ยนความเห็นในการต่อสู้เพื่อเอกราช จึงชักชวนให้พรรคซาเรกัตอิสลามให้ความร่วมมือกับรัฐบาลอาณานิคมของเนเธอร์แลนด์ แต่ไม่สำเร็จ ซาลิมจึงตั้งกลุ่มของตนเองและให้ความร่วมมือกับรัฐบาล ทำให้เขาถูกขับออกจากพรรค แต่เขาก็ยังได้รับความนิยม เขาได้รับการแต่งตั้งเป็นคณะกรรมการเตรียมการเพื่อให้เอกราชแก่อินโดนีเซีย โดยญี่ปุ่นเมื่อ พ.ศ. 2488 ร่วมกับโมฮัมมัด ฮัตตา และซูการ์โน และร่วมร่างกฎบัตรจาการ์ตา เมื่อจัดตั้งสาธารณรัฐอินโดนีเซียหลังญี่ปุ่นแพ้สงคราม เขาได้เป็นรัฐมนตรีช่วยว่าการและว่าการกระทรวงการต่างประเทศระหว่าง พ.ศ. 2489 – 2492 เขาถึงแก่อนิจกรรมเมื่อ 4 พฤศจิกายน พ.ศ. 2497 รวมอายุได้ 70 ปี</doc>
