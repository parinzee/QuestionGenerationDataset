<doc id="626137" url="https://th.wikipedia.org/wiki?curid=626137" title="สมเด็จพระราชินีเลตีเซียแห่งสเปน">สมเด็จพระราชินีเลตีเซียแห่งสเปน สมเด็จพระราชินีเลตีเซีย (, ; 15 กันยายน พ.ศ. 2515) มีพระนามเดิมว่า เลตีเซีย ออร์ติซ โรกาโซลาโน () อดีตนักหนังสือพิมพ์และผู้ประกาศข่าว ที่ต่อมาได้เป็นพระราชินีในสมเด็จพระราชาธิบดีเฟลีเปที่ 6 แห่งสเปน พระองค์ได้เป็น เจ้าหญิงแห่งอัสตูเรียส จากการอภิเษกสมรสกับเจ้าชายเฟลิเปแห่งอัสตูเรียส รัชทายาทแห่งสเปน จนกระทั่งวันที่ 2 มิถุนายน พ.ศ. 2557 เมื่อสมเด็จพระราชาธิบดีควน การ์โลสที่ 1 ทรงประกาศที่จะสละราชบัลลังก์ และเห็นชอบที่เจ้าชายแห่งอัสตูเรียสจะขึ้นสืบราชสมบัติ จนเมื่อวันที่ 4 มิถุนายนปีนั้นได้มีประกาศว่าจะมีพิธีสืบราชบัลลังก์ของเจ้าชายแห่งอัสตูเรียสภายในวันที่ 18 มิถุนายน พ.ศ. 2557 ด้วยเหตุนี้หลังจากพิธีบรมราชาภิเษกของสมเด็จพระราชาธิบดีเฟลีเปที่ 6 พระราชสวามี พระองค์จึงได้เป็น สมเด็จพระราชินีแห่งสเปน ในเวลาต่อมาพระประวัติ พระประวัติ. เลตีเซีย ออร์ติซ โรกาโซลาโน ประสูติที่เมืองโอเบียโด แคว้นอัสตูเรียส ประเทศสเปน เป็นบุตรคนโตของเคซุส โคเซ ออร์ติซ อัลบาเรซ (Jesús José Ortiz Álvarez; พ.ศ. 2492) นักหนังสือพิมพ์ กับภรรยาคนแรกที่ชื่อ มารีอา เด ลา ปาโลมา โรกาโซลาโน โรดรีเกซ (María de la Paloma Rocasolano Rodríguez; พ.ศ. 2495) พยาบาลวิชาชีพ และตัวแทนของสหภาพโรงพยาบาล พระองค์มีพระขนิษฐาสองท่าน คือ1. เตลมา ออร์ติซ โรกาโซลาโน (Telma Ortiz Rocasolano; 25 ตุลาคม พ.ศ. 2516) นักเศรษฐศาสตร์ สำเร็จการศึกษาจากมหาวิทยาลัยบาร์เซโลนา มีบุตรสาวหนึ่งคนชื่อ อามันดา เกิดกับสามีที่มิได้จดทะเบียนสมรสชื่อ เอนรีเก มาร์ติน-ยอป (Enrique Martín-Llop) 2. เอรีกา ออร์ติซ โรกาโซลาโน (Érika Ortiz Rocasolano; 16 เมษายน พ.ศ. 2518 – 7 กุมภาพันธ์ พ.ศ. 2550) สำเร็จการศึกษาด้านวิจิตรศิลป์ ทำงานเกี่ยวกับวรรณกรรม ภายหลังได้ป่วยเป็นโรคซึมเศร้า และเสียชีวิตเนื่องจากกินยาเกินขนาด ภายหลังบิดาและมารดาของพระองค์ได้หย่าร้างกันในปี พ.ศ. 2542 บิดาได้สมรสครั้งที่สองในปี พ.ศ. 2544 และครั้งที่สามในปี พ.ศ. 2547 กับอานา โตโกเรส ที่เป็นนักหนังสือพิมพ์เช่นกันพื้นฐานครอบครัว พื้นฐานครอบครัว. พระอัยกาฝ่ายพระบิดา (ปู่) ของพระองค์คือ โคเซ ลุยส์ ออร์ติซ เบลัสโก (José Luis Ortiz Velasco; พ.ศ. 2466–2548) พนักงานเกษียณอายุที่โอลีเวตตี ปัจจุบันเสียชีวิตด้วยโรคปอด กับภริยาคือพระอัยยิกา (ย่า) ของพระองค์ มารีอา เดล การ์เมน "เมนชู" อัลบาเรซ เดล บาเย (María del Carmen "Menchu" Álvarez del Valle; พ.ศ. 2471) ผู้ประกาศทางวิทยุที่มีชื่อเสียงในอัสตูเรียสกว่า 40 ปี ส่วนพระอัยกาฝ่ายพระมารดา (ตา) ฟรันซิสโก ฆูลิโอ โรกาซาลาโน กามาโช (Francisco Julio Rocasolano Camacho; พ.ศ. 2461) ช่างและเป็นคนขับแท็กซี่ในกรุงมาดริดกว่า 20 ปี เขามีเชื้อสายฝรั่งเศสและอ็อกซิตัน ส่วนภริยาชื่อ เอนรีเกตา โรดรีเกซ ฟีเกเรโด (Enriqueta Rodríguez Figueredo; พ.ศ. 2462–2551) นางมีบิดาเป็นชาวสเปนที่เกิดในประเทศฟิลิปปินส์ ทั้งนี้พระองค์เป็นที่นิยมเพราะพระองค์มิได้สืบเชื้อสายมาจากชนชั้นสูง โดยเฉพาะฝ่ายพระมารดาที่มีพื้นฐานเป็นชนชั้นแรงงาน ทว่าหนังสือพิมพ์ภาษาอังกฤษรายหนึ่งได้เปิดเผยข้อมูลบรรพบุรุษฝ่ายพระบิดาว่าสืบเชื้อสายมาจากขุนนางยุคกลางในอาณาจักรแคสตีล นอกจากนี้สมเด็จพระราชินีเลตีเซีย ยังเป็นลูกพี่ลูกน้องกับบิกตอร์ เอลีอัส (Víctor Elías) นักแสดงชาวสเปนการศึกษาและการทำงาน การศึกษาและการทำงาน. สมเด็จพระราชินีเลตีเซีย ทรงเข้ารับการศึกษาครั้งแรกที่โรงเรียนลาเคสตา (La Gesta) ที่เมืองโอเบียโดบ้านเกิดของพระองค์ ครั้นเมื่อครอบครัวย้ายไปตั้งถิ่นฐานในมาดริด พระองค์จึงย้ายเข้าศึกษาต่อระดับมัธยมศึกษาที่โรงเรียนมัธยมรามีโร เด มาเอซตู (Ramiro de Maeztu) พระองค์สำเร็จการศึกษาระดับปริญญาตรีสารสนเทศ คณะสารสนเทศศาสตร์ มหาวิทยาลัยกอมปลูเตนเซแห่งมาดริด และปริญญาโทสารสนเทศศาสตร์ภาพและเสียง จากสถาบันโสตสารสนเทศศาสตร์ (Institute for Studies in Audiovisual Journalism) ระหว่างที่ทรงศึกษานั้น พระองค์ได้ทำงานให้กับหนังสือพิมพ์รายวันของอัสตูเรียสที่ชื่อ ลานวยบาเอสปาญา (La Nueva España) ต่อมาได้ทำงานกับหนังสือพิมพ์เอบีซี (ABC) และสำนักข่าวเอเฟ (EFE) หลังจากสำเร็จการศึกษาได้ทรงงานที่กวาดาลาฮาราในเม็กซิโก ให้หนังสือพิมพ์ "ศตวรรษที่ 21" (Siglo XXI) เมื่อพระองค์ได้กลับมายังประเทศสเปน ทรงทำงานให้กับช่องข่าวเศรษฐกิจบลูมเบิร์ก (Bloomberg) ภาคภาษาสเปน ก่อนที่จะทำงานในสำนักข่าวซีเอ็นเอ็นพลัส (CNN+) ในเวลาต่อมา ปี พ.ศ. 2543 พระองค์ได้ย้ายมาทำงานให้กับสถานีโทรทัศน์เตอูเบเอ (TVE) โดยทำงานในรายการข่าว 24 ชั่วโมง (24 Horas) ต่อมาในปี พ.ศ. 2545 พระองค์ได้เป็นผู้ประกาศข่าวรายสัปดาห์ในรายการ อินฟอร์เมเซมานัล (Informe Semanal) และเป็นผู้ประกาศข่าวตอนเช้าของรายการ เตเลเดียริโอมาตินัล (Telediario Matinal) ทางสถานีเตอูเบเอ ช่อง 1 เดือนสิงหาคม พ.ศ. 2546 ก่อนการหมั้นกับเจ้าชายแห่งอัสตูเรียสไม่นาน พระองค์ได้รับการเลื่อนตำแหน่งให้เป็นผู้ประกาศข่าวตอนเย็นในรายการ เตเลเดียริโอโดส (Telediario 2) อันเป็นรายการข่าวที่มีผู้ชมมากที่สุดในสเปนสมรสครั้งแรก สมรสครั้งแรก. สมเด็จพระราชินีเลตีเซีย สมรสครั้งแรกกับอาลอนโซ เกร์เรโร เปเรซ (Alonso Guerrero Pérez; พ.ศ. 2505) บุตรของควน ฟรันซิสโก เกร์เรโร (Juan Francisco Guerrero) กับมารีอา เด โลส โดโลเรส เปเรซ ดีอัซ (María de los Dolores Pérez Díaz) อาลอนโซสำเร็จการศึกษาสาขาปรัชญาจากมหาวิทยาลัยเอซเตรมาดูรา เป็นทั้งนักเขียนและครูสอนวิชาวรรณกรรมในโรงเรียนมัธยม อาลอนโซและสมเด็จพระราชินีเลติเซียได้จัดพิธีสมรสกันเมื่อวันที่ 7 สิงหาคม พ.ศ. 2542 ที่อัลเมนดราเลโค (Almendralejo) ในบาดาโคซ (Badajoz) หลังจากที่ทั้งสองคบหากันมา 10 ปี แต่ชีวิตรักกลับไม่ราบรื่น ทั้งสองจึงหย่ากันในปีถัดมาและไม่มีบุตรด้วยกัน ภายหลังอาลอนโซได้สมรสใหม่กับมารีอา เดล การ์เมน อัสเตโร มาร์ติน (María del Carmen Astero Martín) ซึ่งมีอาชีพเป็นครูเช่นเขาอภิเษกสมรสกับเจ้าชายแห่งอัสตูเรียส อภิเษกสมรสกับเจ้าชายแห่งอัสตูเรียส. วันที่ 1 พฤศจิกายน พ.ศ. 2546 ทางสำนักพระราชวังประกาศว่า เฟลีเป เจ้าชายแห่งอัสตูเรียสจะทรงหมั้นกับเลตีเซีย ออร์ติซ อันสร้างความประหลาดใจแห่งพสกนิกร หลังจากนั้นเลตีเซียได้ย้ายไปพำนักในพระราชวังซาร์ซวยลา (Zarzuela) จนกว่าจะถึงวันอภิเษกสมรส ทั้งนี้เจ้าชายแห่งอัสตูเรียสทรงมอบแหวนเพชรสิบหกเหลี่ยมขลิบทองคำขาว งานอภิเษกสมรสถูกจัดขึ้นวันที่ 22 พฤษภาคม พ.ศ. 2547 ที่อาสนวิหารซานตา มารีอา ลา เรอัล เด ลา อัลมูเดนา (Santa María la Real de la Almudena) กรุงมาดริด เป็นงานอภิเษกสมรสครั้งแรกที่ในโบสถ์ที่สมเด็จพระสันตะปาปาจอห์น ปอลที่ 2 ทรงอุทิศสร้างไว้เมื่อปี พ.ศ. 2536 และเป็นงานอภิเษกสมรสที่จัดขึ้นในมาดริดในรอบเกือบศตวรรษ เพราะพระบรมวงศานุวงศ์ในรัชกาลสมเด็จพระราชาธิบดีควน การ์โลสที่ 1 จัดงานอภิเษกสมรสนอกเมืองหลวงเสียหมด ทั้งสองมีพระธิดาด้วยกันสองพระองค์ คือ เลโอนอร์ เจ้าหญิงแห่งอัสตูเรียส (31 ตุลาคม พ.ศ. 2548) และอินฟันตาโซฟีอา (29 เมษายน พ.ศ. 2550) ครอบครัวของเจ้าชายและเจ้าหญิงแห่งอัสตูเรียสทรงพำนักอยู่ในพระราชวังซาร์ซวยลา กรุงมาดริดพงศาวลี</doc>
