<doc id="479370" url="https://th.wikipedia.org/wiki?curid=479370" title="เทศกาลแห่ลึงค์">เทศกาลแห่ลึงค์ เทศกาลแห่ลึงค์ () เป็นศาสนพิธีในศาสนาชินโต จัดขึ้นทุก ๆ วันอาทิตย์แรกของเดือนเมษายน ณ อารามคะนะยะมะ (Kanayama) เมืองคะวะซะกิ จังหวัดคะนะงะวะ ประเทศญี่ปุ่น ในเทศกาลนี้ ผู้คนจะแห่ปลัดขิก โดยตั้งปลัดขิกไว้บนเสลี่ยงแห่ไปเป็นขบวนใหญ่โตอึกทึก ทั้งนี้ เพราะอารามคะนะยะมะนั้นขึ้นชื่อว่าเป็นแหล่งกราบไหว้ของเหล่าโสเภณีให้คุ้มครองป้องกันตนจากโรคส่งผ่านทางเพศสัมพันธ์ อนึ่ง ยังเชื่อกันว่า อารามคะนะยะมะเป็นที่สถิตของเทพพิทักษ์ความรุ่งเรืองทางธุรกิจการค้าและการสืบพันธุ์สร้างครอบครัว โดยเฉพาะช่วยให้คลอดบุตรง่าย และบันดาลให้ชีวิตรักใคร่ของคู่ผัวตัวเมียสงบร่มเย็น ทั้งยังมีเรื่องร่ำลือกันว่า ปิศาจโยนิทันตะ หรือฟันของโยนี (vagina dentata) สิงอยู่ในช่องคลอดหญิงสาววัยรุ่นในตำบลนี้ เมื่อหญิงนั้นสมรส ปิศาจจะออกมากัดกินองคชาตชายผู้ผัวจนสิ้นพันธุ์ หญิงสาวจึงพากันร้องขอให้นายช่างช่วยเหลือ นายช่างก็ทำปลัดขิกโลหะให้ ครั้นปิศาจเห็นปลัดขิกก็สำคัญว่าเป็นองคชาต จึงโผล่ออกมาขบกัดโดยไม่ชักช้า ฟันทั้งนั้นก็หักหมดสิ้น ปลัดขิกจึงเป็นที่นิยมบูชา มีความเชื่อกันว่า ผู้หญิงที่ผ่านพิธีสมรสแล้วภายในเวลาไม่เกิน 12 เดือน หากได้สวมใส่ชุดเจ้าสาวขึ้นไปขี่คร่อมปลัดขิกขนาดใหญ่ที่ใช้แห่่ในเทศกาล จะทำให้ชีวิตสมรสมีความสุข ปัจจุบัน เทศกาลแห่ลึงค์จัดขึ้นเพื่อประโยชน์ทางการท่องเที่ยวและเรี่ยไรเงินสมทบการวิจัยไวรัสภูมิคุ้มกันเสื่อมในคนมากกว่าเพื่อวัตถุประสงค์ทางศาสนา</doc>
