<doc id="369063" url="https://th.wikipedia.org/wiki?curid=369063" title="โกวิท ภักดีภูมิ">โกวิท ภักดีภูมิ พลตำรวจเอกโกวิท ภักดีภูมิ สมาชิกวุฒิสภาของไทย (ส.ว.) เกิดเมื่อวันที่ 30 มีนาคม พ.ศ. 2481 (บางข้อมูลว่า 24 กรกฎาคม ปีเดียวกัน) ที่จังหวัดอ่างทอง จบการศึกษาระดับมัธยมศึกษา จาก โรงเรียนอัสสัมชัญศรีราชาและโรงเรียนพระนครวิทยาลัย, ระดับปริญญาตรีวิทยาศาสตรบัณฑิตจากวิทยาลัยฮิล รัฐแคลิฟอร์เนีย สหรัฐอเมริกา, วิทยาลัยตำรวจ F.B.I. สหรัฐอเมริกา, สถาบันบัณฑิตพัฒนบริหารศาสตร์ (นิด้า), โรงเรียนสืบสวนสอบสวน กรมตำรวจ, วิทยาลัยกองทัพบก ชุดที่ 21 และวิทยาลัยป้องกันราชอาณาจักร รุ่นที่ 28 (วปอ.28) รับราชการตำรวจ โดยเริ่มจาก สารวัตรศูนย์ควบคุมข่าวรถวิทยุ ประจำกองปราบปราม จนกระทั่งได้เลื่อนตำแหน่งเรื่อยมาจนถึงเป็นผู้ช่วยอธิบดีกรมตำรวจ ที่ปรึกษาอธิบดีกรมตำรวจ รองผู้บัญชาการสำนักงานตำรวจแห่งชาติด้านการปราบปรามยาเสพย์ติด และที่ปรึกษาของสำนักงานตำรวจแห่งชาติ ในทางการเมือง ได้รับเลือกตั้งเป็น ส.ว.ของจังหวัดอ่างทอง จากการเลือกตั้งเมื่อวันที่ 2 มีนาคม พ.ศ. 2551 และเคยมีข่าวคราวว่าได้มีชื่อเสนอเข้าชิงตำแหน่งประธานวุฒิสภาด้วย นอกจากนี้ยังมีตำแหน่งทางสังคมและในแวดวงกีฬาของไทยหลายตำแหน่ง อาทิ เลขาธิการสมาคมแบดมินตันแห่งประเทศไทย, ประธานสภามวยแห่งเอเชีย (ABC), รองประธานสภามวยโลก (WBC) และเป็นผู้ดำเนินกิจการของสภามวยโลกในประเทศไทย สืบต่อจากนายสหสมภพ ศรีสมวงศ์ ที่ถึงแก่กรรมไปในปี พ.ศ. 2543 โดยมีตำแหน่งเป็นรองประธานสภามวยโลก (และเป็นรักษาการประธานสภามวยโลกในต้นปี พ.ศ. 2557 หลังจากนายโฮเซ่ สุไลมาน ประธานสภามวยโลกชาวเม็กซิกันถึงแก่กรรมไป) และเป็นประธานกรรมการกลุ่มบริษัทสหชาติ เป็นต้น ชีวิตครอบครัว สมรสกับ นางดวงใจ ภักดีภูมิ (นามสกุลเดิม: สุวรรณมาศ)</doc>
