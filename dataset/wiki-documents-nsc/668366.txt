<doc id="668366" url="https://th.wikipedia.org/wiki?curid=668366" title="บัฟฟาโลวิงส์">บัฟฟาโลวิงส์ บัฟฟาโลวิงส์ () เป็นปีกไก่ทอดที่ไม่ชุบแป้งแล้วคลุกกับน้ำซอสที่มีรสชาติเปรี้ยวจากน้ำส้มสายชู เผ็ดจากพริกกาแยน และมีกลิ่นหอมจากเนย มักนำเสิร์ฟขณะร้อน โดยมากจะบริโภคกับก้านขึ้นฉ่ายหรือแคร์รอตหั่นเป็นแท่ง ๆ เล็ก ๆ เคียงข้างกับน้ำสลัดบลูชีสซึ่งเอาไว้จิ้ม บัฟฟาโลวิงส์เป็นหนึ่งในอาหารอเมริกันที่มีชื่อเสียงไปทั่วโลก มีแหล่งกำเนิดมาจากเมืองบัฟฟาโล รัฐนิวยอร์กชื่อ ชื่อ. คำว่า "บัฟฟาโลวิงส์" ในภาษาไทยเป็นคำทับศัพท์มาจากภาษาอังกฤษ (buffalo wings) โดย "บัฟฟาโล" (Buffalo) เป็นชื่อของเมืองบัฟฟาโลในรัฐนิวยอร์กของสหรัฐอเมริกา ส่วน "วิงส์" (wings) หมายถึงปีกไก่วิธีการทำ วิธีการทำ. ซอสบัฟฟาโลทำจากพริกกาแยนผสมกับเนยที่ละลายแล้ว โดยระดับความเผ็ดจะขึ้นอยู่กับความเผ็ดของพริก ปีกไก่โดยมากจะนำไปทอดในน้ำมันปริมาณมาก (หรือบางครั้งอาจนำไปย่างหรืออบแทนก็ได้) จนกว่าจะมีสีเหลืองออกสีน้ำตาล พอทอดเสร็จก็สะเด็ดน้ำมันออก แล้วจึงนำไปคลุกกับน้ำซอส ในสหรัฐอเมริกามักมีซอสบัฟฟาโลสำเร็จรูปวางจำหน่ายตามซูเปอร์มาร์เก็ต ซึ่งทำให้การทำบัฟฟาโลวิงส์สะดวกมากขึ้นต่อผู้บริโภค</doc>
