<doc id="680072" url="https://th.wikipedia.org/wiki?curid=680072" title="โรสทาวเวอร์">โรสทาวเวอร์ โรสทาวเวอร์ () หรือที่รู้จักในชื่อ โรสเรฮาน บาย โรตานา คือ โรงแรมสูง 333 เมตร (1,098 ฟุต) จำนวน 72 ชั้น บนถนนเช็ค ซายิดในดูไบ สหรัฐอาหรับเอมิเรตส์ โรสทาวเวอร์เป็นโรงแรมที่สูงที่สุดในโลกใน ค.ศ. 2009-2012 แต่เดิมนั้นอาคารมีความสูง 380 เมตร (1,250 ฟุต) แต่มีการปรับรูปแบบอาคารลดความสูงลงเหลือ 333 เมตร (1,093 ฟุต) การก่อสร้างอาคารเริ่มใน ค.ศ. 2004 และเสร็จสมบูรณ์ใน ค.ศ. 2007 ตัวอาคารสร้างเสร็จถึงยอดแหลมเมื่อวันที่ 24 ธันวาคม ค.ศ. 2006 ความสูงโดยรวมกับยอดตึกสูงกว่าบุรจญ์อัลอาหรับ ซึ่งมีความสูง 321 เมตร (1,053 ฟุต) แม้ว่าจะมีการตกแต่งภายในเสร็จใน ค.ศ. 2007 อาคารยังไม่ถูกเปิด จนกระทั่งเปิดอย่างเป็นทางการเมื่อวันที่ 23 ธันวาคม ค.ศ. 2009 โรสเรฮาน บาย โรตานา คือ หนึ่งในแบรนด์โรงแรมหลักแห่งแรกที่เปิดในดูไบ โดยปราศจากเครื่องดื่มแอลกอฮอล์ โรงแรมมีร้านอาหาร 2 แห่งและร้านกาแฟตลอด 24 ชั่วโมง กลุ่มลงทุนนานาชาติบอนยันคือ ผู้พัฒนาและลงทุนอาคารแห่งนี้เป็นมูลค่า 180 ล้านดอลลาร์สหรัฐ อาคารเสร็จสมบูรณ์อย่างเป็นทางการด้วย 482 ห้อง ห้องสูท และห้องดาดฟ้า</doc>
