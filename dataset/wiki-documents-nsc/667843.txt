<doc id="667843" url="https://th.wikipedia.org/wiki?curid=667843" title="ตุ๊กแกหางใบไม้">ตุ๊กแกหางใบไม้ ตุ๊กแกหางใบไม้ หรือ ตุ๊กแกหางแบน () เป็นสัตว์เลื้อยคลานจำพวกตุ๊กแก ที่อยู่ในสกุล Uroplatus โดยที่คำว่า Uroplatus เป็นภาษาละตินมาจากภาษากรีก 2 คำ คือ "ourá" (οὐρά) หมายถึง "หาง" และ "platys" (πλατύς) หมายถึง "แบน" ตุ๊กแกหางใบไม้ เป็นตุ๊กแกที่มีลักษณะเด่น คือ มีร่างกายที่บิดงอและแบนราบ ทำให้มีลักษณะกลมกลืนไปกับสิ่งแวดล้อมได้อย่างดีเยี่ยม โดยเฉพาะส่วนหางที่แบนราบและมีลักษณะคล้ายกับใบไม้มาก จึงเป็นสัตว์ที่สามารถแฝงตัวตามธรรมชาติได้เป็นอย่างดี เป็นสัตว์ที่หากินในเวลากลางคืน มีดวงตากลมโตจึงสามารถมองเห็นในเวลากลางคืนได้เป็นอย่างดี โดยที่ไม่มีเปลือกตา ตุ๊กแกหางใบไม้มีความสามารถในการมองในที่มืดดีกว่ามนุษย์ถึง 350 เท่า และสามารถเห็นสีต่าง ๆ ได้แม้ในแสงจันทร์สลัว ๆ กินแมลงต่าง ๆ รวมถึงสัตว์ไม่มีกระดูกชนิดต่าง ๆ เป็นอาหารเหมือนตุ๊กแกทั่วไป ที่ฝ่าตีนและนิ้วมีปุ่มสุญญากาศใช้ยึดเกาะติดกับผนังได้เป็นอย่างดี โดยพฤติกรรมมักจะอยู่นิ่ง ๆ ทำตัวกลมกลืนไปกับต้นไม้หรือใบไม้ มีขนาดตั้งแต่ 30 เซนติเมตร รวมทั้งส่วนหาง จนถึง 10 เซนติเมตร ซึ่งเป็นขนาดเล็กสุด ตัวเมียวางไข่ครั้งละ 2-4 ฟอง จัดเป็นสัตว์เฉพาะถิ่น ที่พบได้บนเกาะมาดากัสการ์ที่เดียวเท่านั้น อาศัยอยู่ในป่าทั่วไปทั้งป่าดิบ หรือป่าเสื่อมโทรมการจำแนก การจำแนก. จำแนกออกได้เป็น 14 ชนิด (แต่ในบางชนิดอาจจะเป็นชื่อพ้องหรือชนิดเดียวกัน โดยแท้จริงอาจจะมีแค่ 11 ชนิด ) โดยนิยมเลี้ยงเป็นสัตว์เลี้ยงด้วย- Uroplatus alluaudi - ตุ๊กแกหางใบไม้เหนือ - Uroplatus ebenaui - ตุ๊กแกหางใบไม้จุดหอก - Uroplatus fimbriatus - ตุ๊กแกหางใบไม้ธรรมดา - Uroplatus finiavana - Uroplatus giganteus - ตุ๊กแกหางใบไม้ยักษ์ - Uroplatus guentheri - ตุ๊กแกหางใบไม้กึนเธอร์ - Uroplatus henkeli - ตุ๊กแกหางใบไม้ครุย - Uroplatus lineatus - ตุ๊กแกหางใบไม้ลาย - Uroplatus malahelo - Uroplatus malama - Uroplatus phantasticus - ตุ๊กแกหางใบไม้ซาตานิค - Uroplatus pietschmanni - ตุ๊กแกหางใบไม้ไม้ก๊อก - Uroplatus sameiti - Uroplatus sikorae - ตุ๊กแกหางใบไม้มอสส์</doc>
