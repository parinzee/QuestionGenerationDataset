<doc id="8475" url="https://th.wikipedia.org/wiki?curid=8475" title="3 ทรราช">3 ทรราช 3 ทรราช หมายถึง 3 ผู้มีอำนาจในประเทศไทยช่วงก่อนเหตุการณ์วันมหาวิปโยค 14 ตุลาคม พ.ศ. 2516 ได้แก่ จอมพลถนอม กิตติขจร จอมพลประภาส จารุเสถียร และ พ.อ. ณรงค์ กิตติขจร โดย พ.อ. ณรงค์ นั้น เป็นลูกของจอมพลถนอม และเป็นลูกเขยของจอมพลประภาส การปกครองในยุคของ ถนอม–ประภาส นั้นเรียกกันโดยทั่วไปว่า เป็นยุคของ "ประชาธิปไตยครึ่งใบ" กล่าวคือเป็นระบอบเผด็จการนั่นเอง และมีการวางทายาททางการเมืองกันอย่างชัดเจน รัฐบาลภายใต้การนำของจอมพล ถนอม กิตติขจร ประกาศลาออก เมื่อเย็นวันที่ 14 ตุลาคม พ.ศ. 2516 ในช่วงท้ายของเหตุกาณ์นองเลือด 14 ตุลา โดยพระบาทสมเด็จพระปรมินทรมหาภูมิพลอดุลยเดช ทรงแต่งตั้งให้ นายสัญญา ธรรมศักดิ์ เป็นนายกรัฐมนตรีคนใหม่ เพื่อจัดตั้งรัฐบาลแทน ในคืนวันที่ 16 ตุลาคม พ.ศ. 2516 จอมพลถนอม กิตติขจร พร้อมครอบครัว ได้ลี้ภัยการเมืองไปอยู่เมืองบอสตัน รัฐแมสซาชูเซตส์ สหรัฐอเมริกา แต่ถูกคนไทยที่อาศัยอยู่ที่นั่นขับไล่ จึงย้ายไปอยู่ที่สิงคโปร์ ก่อนจะกลับมาประเทศไทยอีกครั้ง ในวันที่ 19 กันยายน พ.ศ. 2519 กลายเป็นชนวนให้เกิดเหตุการณ์ 6 ตุลา พ.ศ. 2519</doc>
