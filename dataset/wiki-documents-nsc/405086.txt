<doc id="405086" url="https://th.wikipedia.org/wiki?curid=405086" title="พระนางอินว็อน">พระนางอินว็อนพระราชประวัติ พระราชประวัติ. พระมเหสีอินว็อน สกุลคิม แห่งคยองจู (인원왕후 김씨) เสด็จพระราชสมภพในปี ค.ศ. 1687 เมื่อวันที่ 29 เดือน 9 เป็นปีที่ 13 ในรัชกาลของพระเจ้าซุกจง พระนางเป็นธิดาคนที่ 2 ของ คิม จู ชิน (Hangul: 김주신, Hanja: 金柱臣) กับสตรีสกุลโจ แห่งอิมชอน (Hangul: 임천 조씨, Hanja: 林川 趙氏) พระนางมีพระเชษฐา 2 คนคือ คิม ฮู ยอน (Hangul: 김후연, Hanja: 金後衍) และ คิม กู ยอน (Hangul: 김구연, Hanja: 金九衍) ส่วนพระเชษฐภคินีของพระนางสมรสกับ ลี ด็อก อิน (Hangul: 시장이덕린, Hanja: 郡守李德隣) พระขนิษฐาของพระนางสมรสกับ ยุน มยอง กโย (Hangul: 윤면교, Hanja: 尹勉教) พระนางทรงเข้าพระราชพิธีราชาภิเษกสมรสกับพระเจ้าซุกจง เมื่อปี ค.ศ. 1702 ได้รับการแต่งตั้งขึ้นเป็นพระมเหสีนับว่าเป็นพระมเหสีพระองค์ที่ 3 ในรัชกาลพระเจ้าซุกจง ภายหลังการสวรรคตของพระมเหสีอินฮย็อน สกุลมิน และพระสนมเอกฮีบิน สกุลชังในปีค.ศ. 1701 ในปีค.ศ. 1711 พระมเหสี สกุลคิมทรงพระประชวรด้วยโรคฝีดาษ ถึงแม้จะมีพระอาการหนักแต่ก็ทรงได้รับรักษาอย่างเต็มที่ จนกระทั่งหายประชวรได้ในที่สุด เมื่อพระนางหายประชวร พระเจ้าซุกจง พระราชสวามีพระราชทานพระนามให้พระนางว่าพระมเหสีฮเยซุน อินว็อน วังบี (惠順仁元王妃) หลังจากที่พระเจ้าซุกจง พระราชสวามีเสด็จสวรรคตในปีค.ศ. 1720 พระนางได้รับการเฉลิมพระอิสริยยศขึ้นเป็น สมเด็จพระพันปีหลวงฮเยซุน ชา-กย็อง อินว็อน วังแดบี (惠順慈敬仁元王大妃) โดยพระเจ้ากย็องจง ซึ่งเป็นพระราชโอรสบุญธรรม สี่ปีให้หลังเมื่อพระเจ้ากย็องจงเสด็จสวรรคตลง พระเจ้าย็องโจ พระราชอนุชารัชทายาทซึ่งได้ขึ้นครองราชย์สืบต่อมา โปรดให้เฉลิมพระอิสริยยศสมเด็จพระพันปีหลวงฮเยซุน ชา-กย็อง อินวอน วังแดบีขึ้นเป็น สมเด็จพระอัยยิกาเจ้า (大王大妃 대왕대비 แดวังแดบี) ในรัชกาลอันยาวนานของพระเจ้าย็องโจนั้น พระองค์ได้โปรดให้ถวายพระนามเพิ่มแด่สมเด็จพระอัยยิกาเจ้าแดวังแดบีหลายครั้งในโอกาสสำคัญๆ จนในที่สุดพระนามอย่างเป็นทางการของพระนางก็มีความยาวถึง 24 ตัวอักษร สมเด็จพระอัยยิกาเจ้าอินวอน แดวังแดบีเสด็จสวรรคตเมื่อวันที่ 26 เดือน 3 ของปีที่ 33 ในรัชกาลพระเจ้าย็องโจ (ปีค.ศ. 1757) ณ พระตำหนักกย็องบกจอน(景福殿) พระราชวังชางด็อกกุง (昌德宮) สิริพระชนมพรรษา 70 พรรษา พระบรมศพของพระนางได้รับการบรรจุฝังในสุสานหลวงมย็องรึง จังหวัดคยองกี เคียงข้างพระบรมศพของพระราชสวามี คือพระเจ้าซุกจงและพระมเหสีอินฮย็อน สกุลมิน พระมเหสีพระองค์ที่ 2 ของพระเจ้าซุกจง พระนางมีพระนามอย่างเป็นทางการภายหลังสวรรคตว่า พระมเหสีฮเยซุน ชา-กย็อง ฮ็อน-รย็อล ควางซ็อน ฮย็อนอิก คังซ็อง จ็องด็อก ซูชาง ย็องบก รยุงฮวา ชิงจ็อง อินว็อน วังฮู (惠顺慈敬献烈光宣顯翼康圣贞德寿昌永福隆化徵靖仁元王后) อนึ่ง พระมเหสีอินว็อนทรงเป็นทายาทรุ่นที่ 17 ที่สืบเชื้อสายมาจากพระเจ้ากย็องซุน กษัตริย์พระองค์สุดท้ายแห่งอาณาจักรซิลลาพระนามเต็มพระนามเต็ม. - สมเด็จพระราชินีอินวอน, ฮเยซุน จาคยอง ฮอนรยอล ควางซอน ฮโยนิ๊ก คังซอง จองด็อก ซูชาง ยองบ๊ก ยุงฮวา ฮวีจอง จองอุน จองอึย จางม๊ก อินวอน วังฮู - 혜순자경헌렬광선현익강성정덕수창영복융화휘정정운장목인원왕후 - (惠順慈敬獻烈光宣顯翼康聖貞德壽昌永福隆化徽精正運定懿章穆仁元王后)</doc>
