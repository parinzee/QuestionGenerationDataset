<doc id="504668" url="https://th.wikipedia.org/wiki?curid=504668" title="หน้าผาการคลังสหรัฐ">หน้าผาการคลังสหรัฐ ในสหรัฐอเมริกา "หน้าผาการคลัง" () หมายถึง ผลกระทบทางเศรษฐกิจซึ่งอาจเกิดขึ้นจากการเพิ่มภาษี การตัดลดงบประมาณ และการลดการขาดดุลงบประมาณสหรัฐอเมริกาเริ่มตั้งแต่ พ.ศ. 2556 หากกฎหมายเดิมที่มีอยู่ยังไม่เปลี่ยนแปลง การขาดดุลคาดว่าจะลดลงราวกลางปี พ.ศ. 2556 สำนักงานงบประมาณรัฐสภาประเมินว่าการขาดดุลที่ลดลงอย่างรุนแรง (หน้าผาการคลัง) นี้ มีแนวโน้มจะนำไปสู่ภาวะเศรษฐกิจถดถอยอย่างอ่อนในต้นปี พ.ศ. 2556 กฎหมายซึ่งนำไปสู่หน้าผาการคลัง มีการหมดอายุของรัฐบัญญัติลดภาษี พ.ศ. 2553 และการตัดลดงบประมาณที่วางแผนไว้ภายใต้รัฐบัญญัติควบคุมงบประมาณ พ.ศ. 2554 แทบทุกข้อเสนอให้หลีกเลี่ยงหน้าผาการคลังเกี่ยวข้องกับการต่ออายุการตัดภาษีสมัยประธานาธิบดีบุชหรือเพิ่มงบประมาณ เนื่องจากผลกระทบตรงข้ามระยะสั้นต่อเศรษฐกิจ หน้าผาการคลังจึงปลุกกระแสวิจารณ์อย่างเข้มข้นทั้งในและนอกรัฐสภา และนำไปสู่การเรียกร้องให้ขยายการลดภาษีบางส่วนหรือทั้งหมด และให้แทนที่การประหยัด (cutback) ที่มีเป้าหมายกว่า การเจรจายืดเยื้อว่าด้วยประเด็นดังกล่าวก่อให้เกิดความไม่แน่นอนของนโยบายเพิ่มสูงขึ้นต่อภาษีที่จะกำหนดและรายจ่ายภาครัฐในสหรัฐอเมริกา รัฐบัญญัติควบคุมงบประมาณเป็นการประนีประนอมโดยตั้งใจให้ระงับข้อพิพาทเกี่ยวกับเพดานหนี้สาธารณะ โครงการหลักบางโครงการ เช่น หลักประกันสังคม (Social Security) ประกันสุขภาพ (Medicaid) การใช้จ่ายระดับสหรัฐ (รวมทั้งการใช้จ่ายทางทหารและบำนาญ) และสวัสดิการทหารผ่านศึก ถูกยกเว้นจากการตัดลดงบประมาณ สำหรับรายจ่ายด้านการป้องกันประเทศ หน่วยงานรัฐบาลกลางและกระทรวงต่าง ๆ จะถูกลดผ่านการลดกว้าง ๆ ตื้น ๆ หนี้สาธารณะของสหรัฐอเมริกาจะยังคงโตขึ้นแม้จะมีหน้าผาการคลังก็ตาม อย่างไรก็ดี ในอีกสิบปีข้างหน้า การขาดดุลที่น้อยลงจะลดการเพิ่มหนี้ที่คาดการณ์ไว้ลงได้มากถึง 7.1 ล้านล้านดอลล่าร์สหรัฐ หรือราว 70% ซึ่งส่งผลให้มีอัตราส่วนหนี้ต่อขนาดเศรษฐกิจลดลงอย่างมาก สำหรับปีแรก (จากปีงบประมาณ 2555 ถึง 2556) รายได้จากภาษีของรัฐบาลกลางคาดการณ์ว่าจะเพิ่มขึ้น 19.63% ขณะที่รายจ่ายคาดว่าจะลดลง 0.25% การเปลี่ยนแปลงเหล่านี้จะเพิ่มรายได้จากภาษีใน พ.ศ. 2556 เป็น 18.4% ของจีดีพี เหนือกว่าค่าเฉลี่ยในอดีตที่ 18.0% ของจีดีพี ขณะที่การลดรายจ่ายลงเหลือประมาณ 22.4% ของจีดีพี ซึ่งยังสูงกว่าค่าเฉลี่ยรายจ่ายในอดีตที่ 21.0% ของจีดีพี</doc>
