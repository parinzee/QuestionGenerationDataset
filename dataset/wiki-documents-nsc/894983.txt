<doc id="894983" url="https://th.wikipedia.org/wiki?curid=894983" title="กีโยม เดอ โลปีตาล">กีโยม เดอ โลปีตาล กีโยม ฟร็องซัว อ็องตวน, มาร์กีแห่งโลปีตาล (; ค.ศ. 1661 – 2 กุมภาพันธ์ ต.ศ. 1704) เป็นนักคณิตศาสตร์ชาวฝรั่งเศส เกิดที่กรุงปารีสในครอบครัวขุนนาง เป็นบุตรของแอนน์-อาแล็กซ็องดร์ เดอ โลปีตาลและเอลิซาเบธ กอเบแล็ง โลปีตาลรับราชการทหารก่อนจะลาออกเนื่องจากปัญหาด้านสายตาและหันไปสนใจด้านคณิตศาสตร์ ในปี ค.ศ. 1691 เขาพบกับโยฮันน์ แบร์นูลลี นักคณิตศาสตร์ชาวสวิสและเรียนแคลคูลัสกับแบร์นูลลี สองปีต่อมา โลปีตาลได้รับเลือกให้เป็นสมาชิกของสถาบันวิทยาศาสตร์ฝรั่งเศสและดำรงตำแหน่งรองประธานสองสมัย โลปีตาลมีผลงาน เช่น การหาความยาวส่วนโค้งของกราฟลอการิทึม, เป็นหนึ่งในผู้แก้ปัญหาเส้นโค้งบราคิสโทโครน (brachistochrone curve) ในปี ค.ศ. 1696 เขาแต่งตำราชื่อ Analyse des Infiniment Petits pour l'Intelligence des Lignes Courbes ที่กล่าวถึงแคลคูลัสของไลบ์นิซ ตำรานี้ถือเป็นตำราแคลคูลัสเชิงอนุพันธ์เล่มแรก นอกจากนี้ยังมีการกล่าวถึงหลักเกณฑ์โลปีตาลเป็นครั้งแรก (อย่างไรก็ตาม เชื่อกันว่าแบร์นูลลีเป็นผู้ค้นพบหลักเกณฑ์ดังกล่าว) ด้านชีวิตส่วนตัว โลปีตาลแต่งงานกับมารี-ชาร์ล็อตต์ เดอ รอมิลลีย์ เดอ ลา เชสเนเลย์ ทั้งคู่มีบุตรด้วยกัน 4 คน โลปีตาลเสียชีวิตที่กรุงปารีสในปี ค.ศ. 1704</doc>
