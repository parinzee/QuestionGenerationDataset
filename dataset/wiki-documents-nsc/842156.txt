<doc id="842156" url="https://th.wikipedia.org/wiki?curid=842156" title="อุทยานแห่งชาติแบร์ชเทิสกาเดิน">อุทยานแห่งชาติแบร์ชเทิสกาเดิน อุทยานแห่งชาติแบร์ชเทิสกาเดิน () เป็นอุทยานแห่งชาติในรัฐบาวาเรีย ประเทศเยอรมนี ตั้งอยู่ใกล้กับเมืองแบร์ชเทิสกาเดิน อาณาเขตด้านตะวันออกและด้านใต้ของอุทยานเป็นแนวพรมแดนเยอรมนี-ออสเตรีย อุทยานแห่งนี้จัดตั้งขึ้นในปีค.ศ. 1978 และต่อมาได้รับการขึ้นทะเบียนเป็นเขตสงวนชีวมณฑลโดยยูเนสโกในค.ศ. 1990 พื้นที่ภายในอุทยานนี้ไม่มีการพัฒนาเชิงพาณิชย์รวมทั้งไม่มีชุมชนใดๆตั้งอยู่เลย ที่ทำการของอุทยานแห่งนี้ก็ไปตั้งอยู่ในเมืองแบร์ชเทิสกาเดินแทน บริเวณใจกลางของอุทยานเป็นทะเลสาบขนาดใหญ่ชื่อว่าทะเลสาบเคอนิง (ทะเลสาบพระราชา) ซึ่งทอดตัวตั้งแต่ทางใต้ไปจนถึงทางตะวันตกของอุทยาน ทะเลสาบแห่งนี้ยังเป็นจุดเริ่มต้นของแม่น้ำเคอนิงแอช ซึ่งจะไหลไปรวมกับแม่น้ำซัลซัค นอกจากนี้ เหนือทะเลสาบเคอนิงขึ้นไปทางทิศตะวันออกเฉียงใต้ ยังมีทะเลสาบขนาดเล็กตั้งอยู่อีกคือทะเลสาบโอเบอร์ ซึ่งน้ำจากทะเลสาบนี้จะไหลลงสู่ทะเลสาบเคอนิง</doc>
