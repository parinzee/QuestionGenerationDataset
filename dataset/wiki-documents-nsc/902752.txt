<doc id="902752" url="https://th.wikipedia.org/wiki?curid=902752" title="เภสัชกรรมปฏิบัติ">เภสัชกรรมปฏิบัติ เภสัชกรรมปฏิบัติ (Pharmacy Practice) หมายถึง การนำความรู้ด้านเภสัชกรรมมาใช้กับผู้ป่วยเพื่อให้เกิดประโยชน์สูงสุดจากการใช้ยา โดยรวมทุกกระบวนการเช่น การจ่ายยา การให้คำแนะนำด้านยา การติดตามตรวจวัดระดับยาในเลือด การติดตามอาการไม่พึงประสงค์จากการใช้ยา การค้นหาปัญหาจากการใช้ยา การวิจัยเชิงคลินิกด้านการใช้ยา การประเมินการใช้ยา การเตรียมยาในโรงพยาบาล การให้ข้อมูลข่าวสารด้านยา ดังนั้นคำว่าเภสัชกรรมปฏิบัติจึงหมายรวมการบริบาลทางเภสัชกรรมและเภสัชกรรมคลินิก รวมทั้งงานด้านอื่นๆของเภสัชกรที่ดูแลด้านยาแก่ผู้ป่วย ในประเทศไทยมีการเรียนการสอนหลักสูตรเภสัชศาสตรบัณฑิต (ุ6 ปี) ซึ่งแบ่งเป็น 2 สาขา ได้แก่ สาขาเภสัชกรรมอุตสาหการ และสาขาการบริบาลทางเภสัชกรรม โดยเภสัชกรรมปฏิบัติเป็นรายวิชาที่อยู่ในหลักสูตรด้านการบริบาลทางเภสัชกรรม และในคณะเภสัชศาสตร์บางแห่งได้มีภาควิชาหรือสาขาวิชาด้านเภสัชกรรมปฏิบัติด้วย เช่น ภาควิชาเภสัชกรรมปฏิบัติ คณะเภสัชศาสตร์ จุฬาลงกรณ์มหาวิทยาลัย ภาควิชาเภสัชกรรมปฏิบัติ คณะเภสัชศาสตร์ มหาวิทยาลัยนเรศวร กลุ่มวิชาเภสัชกรรมปฏิบัติ คณะเภสัชศาสตร์ มหาวิทยาลัยอุบลราชธานี โดยปัจจุบันงานด้านเภสัชกรรมปฏิบัติส่วนใหญ่ยังอยู่ในโรงพยาบาลและร้านยา ซึ่งมุ่งเน้นการดูแลผู้ป่วยในทุกๆด้านของการใช้ยา เพื่อให้เกิดความปลอดภัยและประสิทธิภาพจากการใช้ยาสูงสุดและสามารถทำงานร่วมกับสหสาขาวิชาชีพในการดูแลผู้ป่วยอีกด้วย</doc>
