<doc id="288188" url="https://th.wikipedia.org/wiki?curid=288188" title="พออยู่พอกิน">พออยู่พอกิน พออยู่พอกิน เป็นสตูดิโออัลบั้มลำดับที่ 20 ของวงคาราบาว ออกจำหน่ายถัดจากอัลบั้มชุดที่แล้วเพียง 3 เดือน เนื่องจากชุดนี้มีบทเพลงที่จำเป็นผลิตเพื่อออกเผยแพร่ในช่วงเดือนที่มีวันเฉลิมพระชนมพรรษา พระบาทสมเด็จพระเจ้าอยู่หัว รัชกาลที่ 9 โดยนำเอาพระราชดำริของในหลวงว่าด้วยหลักทฤษฎีใหม่ เศรษฐกิจพอเพียง เพื่อให้ประชาชนคนไทยใช้ชีวิตแบบพออยู่พอกิน มาถ่ายทอดเนื้อหาเป็นบทเพลงชื่อเดียวกับชื่ออัลบั้ม โดยทำดนตรีด้วยจังหวะสนุกสนานแบบ สามช่า ตามสไตล์ของวง ดังที่เคยทำไว้ในเพลง วณิพก นอกจากนี้ยังมีบทเพลง ลมพัดใจเพ ซึ่งกลายเป็นเพลงฟังที่ฮิตอีกเพลงหนึ่งจากเสียงร้องของ เทียรี่ เมฆวัฒนา จนมีนักร้องท่านอื่น ๆ นำไปร้องต่ออีกด้วยข้อมูลอัลบั้มข้อมูลอัลบั้ม. 1. อัลบั้มนี้ได้ทีมเครื่องสายจากวง บางกอก ซิมโฟนี ออเคสตร้า (สืบเนื่องมาจากคอนเสิร์ต 3 ตำนานเพื่อชีวิต with Orchestra BSO ที่แอ๊ด - ยืนยง โอภากุล ได้ขึ้นคอนเสิร์ตร่วมกับหงา - สุรชัย จันทิมาธร แห่งวงคาราวาน และปู - พงษ์สิทธิ์ คำภีร์) มาร่วมบรรเลงในเพลง พออยู่พอกิน, ลมพัดใจเพ, ไม้ผลัดใบ และ ธีรดล ธีโอดอร์ แกสตัน (เท็ดดี้) บุตรชายของบรูซ แกสตัน ผู้ก่อตั้งวงฟองน้ำ มาเรียบเรียงเสียงประสานในเพลง ช้าง ปตท. 2. ศิลา โคมฉาย นักเขียนรางวัลวรรณกรรมสร้างสรรค์ยอดเยี่ยมแห่งอาเซียน หรือ รางวัลซีไรต์ ร่วมแต่งเพลง "อยากไปลาว" และ "ไม้ผลัดใบ" 3. เพลง "ปลดแอก" ใช้เนื้อร้องและทำนองเพลง Redemption Song ของ บ็อบ มาร์เลย์ มาแปลเนื้อร้องเป็นภาคภาษาไทย 4. เพลง เกมส์แก้จน ที่บรรจุในอัลบั้มนี้เป็นฉบับเต็ม แต่ทางรายการเกมแก้จน ของเวิร์คพอยท์ เอนเทอร์เทนเมนท์ ได้นำเนื้อร้องเฉพาะในท่อนแรกมาใช้เป็นเพลงเปิดรายการเพื่อให้เหมาะสมกับการนำเสนอของรายการ 5. เพลงลำดับสุดท้ายของอัลบั้ม คือ เพลงโฆษณาเบียร์ช้าง ฉบับเดียวกับที่เผยแพร่ทางโทรทัศน์ 6. ภายในปกอัลบั้ม ไม่มีเครดิตการเล่นเบสของอ๊อด - อนุพงษ์ ประถมปัทมะ แต่คนที่เล่นเบสขณะบันทึกเสียงคือ เทียรี่ เมฆวัฒนา และหมี - ขจรศักดิ์ หุตะวัฒนะ ส่วนอ๊อดทำหน้าที่เพียงมิกซ์เสียงในสตูดิโออัลบั้ม และเล็ก - ปรีชา ชนะภัย ก็ไม่ได้ร่วมบันทึกเสียงในอัลบั้มชุดนี้ แอ๊ดจึงรับหน้าที่โซโล่เอง แต่อ๊อดและเล็กยังคงร่วมทัวร์คอนเสิร์ตกับวงในขณะที่กำลังโปรโมทอัลบั้มรายชื่อเพลงรายชื่อเพลง. 1. พออยู่พอกิน 2. นายร้อย 3. ลมพัดใจเพ 4. ช้าง ปตท. 5. เพลงปลดแอก 6. เช็คบิล 7. อยากไปลาว 8. ลาวแพน 9. ไม้ผลัดใบ 10. เกมแก้จน</doc>
