<doc id="769477" url="https://th.wikipedia.org/wiki?curid=769477" title="ไทยลีก (บริษัท)">ไทยลีก (บริษัท) บริษัท ไทยลีก จำกัด ( ชื่อย่อ: TL) เป็นบริษัทบริหารการจัดการแข่งขันฟุตบอลลีกอาชีพ ถือหุ้นโดย สมาคมกีฬาฟุตบอลแห่งประเทศไทย ก่อตั้งขึ้นเมื่อวันที่ 29 กรกฎาคม พ.ศ. 2559 ในการประชุมของสภากรรมการชุดใหม่ ซึ่งมี พล.ต.อ.สมยศ พุ่มพันธุ์ม่วง อดีตผู้บัญชาการตำรวจแห่งชาติ เป็นนายกสมาคมฯ โดยก่อตั้งแทน บริษัท ไทยพรีเมียร์ลีก จำกัด ซึ่งได้ทำงานมาตั้งแต่ปี พ.ศ. 2552ประวัติ ประวัติ. ในปี พ.ศ. 2552 สมาพันธ์ฟุตบอลเอเชีย ออกระเบียบว่าด้วยความเป็นสโมสรฟุตบอลอาชีพอย่างสมบูรณ์แบบ สมาคมฟุตบอลแห่งประเทศไทย ในพระบรมราชูปถัมภ์ ซึ่งในขณะนั้น วรวีร์ มะกูดี เป็นนายกสมาคมฯ จึงต้องดำเนินการจัดตั้ง บริษัท ไทยพรีเมียร์ลีก จำกัด ขึ้นเพื่อจัดการแข่งขันฟุตบอลลีกภายในประเทศอย่างเป็นอาชีพที่แท้จริง โดยมีวิชิต แย้มบุญเรือง อดีตนักฟุตบอลทีมชาติไทย เป็นประธานกรรมการคนแรก (ประธานคนสุดท้ายคือ องอาจ ก่อสินค้า) และออกระเบียบให้ผู้บริหารสโมสรฟุตบอลอาชีพ ต้องจัดตั้งในรูปนิติบุคคล (บริษัท) เพื่อดำเนินการบริหารสโมสร ส่งผลให้มีการแข่งขันเชิงรูปแบบ การบริหารจัดการให้เป็นมืออาชีพยิ่งขึ้น รวมทั้งแพร่หลายออกไปยังส่วนภูมิภาคทั่วประเทศ จากเดิมที่สโมสรฟุตบอลต่างๆ จะกระจุกตัวอยู่ในเขตกรุงเทพมหานครและปริมณฑลเท่านั้น จึงกลับมาเป็นที่นิยมของแฟนฟุตบอลไทยอีกครั้ง ภายหลังจากการเลือกตั้งนายกสมาคมกีฬาฟุตบอลแห่งประเทศไทย ในพระบรมราชูปถัมภ์ เมื่อวันที่ 11 กุมภาพันธ์ พ.ศ. 2559 ซึ่ง พล.ต.อ.สมยศ พุ่มพันธุ์ม่วง ที่ได้รับเลือกจากสโมสรสมาชิกให้ดำรงตำแหน่งนายกสมาคมคนใหม่ได้ประกาศว่า ได้ทำการจดทะเบียนจัดตั้งบริษัทใหม่ขึ้นมาทำหน้าที่แทน บริษัท ไทยพรีเมียร์ลีก จำกัด เรียบร้อยแล้วโดยใช้ชื่อว่า บริษัท พรีเมียร์ลีกไทยแลนด์ จำกัด และได้แต่งตั้ง พล.ต.ท.บริหาร เสี่ยงอารมณ์ เป็นประธานเจ้าหน้าที่บริหาร กับ เบนจามิน ตัน ผู้อำนวยการด้านการแข่งขันสโมสรของสมาพันธ์ฟุตบอลเอเชีย เป็นรองประธานเจ้าหน้าที่บริหาร ต่อมา พล.ต.อ.สมยศได้แต่งตั้ง พล.ต.อ.จักรทิพย์ ชัยจินดา ผู้บัญชาการตำรวจแห่งชาติคนปัจจุบันเป็นประธานบริษัท เมื่อวันที่ 29 กรกฎาคม พ.ศ. 2559 พล.ต.อ.สมยศ พุ่มพันธุ์ม่วง ได้ดำเนินการจดทะเบียนจัดตั้ง บริษัท ไทยลีก จำกัด ขึ้นมาแทนที่บริษัท พรีเมียร์ลีกไทยแลนด์ จำกัด และเมื่อวันที่ 16 สิงหาคม พ.ศ. 2559 พล.ต.อ.สมยศ พุ่มพันธุ์ม่วงได้โอนหุ้นจำนวน 99.98% ให้กับสมาคมกีฬาฟุตบอลแห่งประเทศไทย ตามคำแนะนำของฟีฟ่า</doc>
