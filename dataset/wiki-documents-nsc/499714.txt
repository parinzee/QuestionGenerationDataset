<doc id="499714" url="https://th.wikipedia.org/wiki?curid=499714" title="มาร์ติน ฟรีแมน">มาร์ติน ฟรีแมน มาร์ติน จอห์น คริสโตเฟอร์ ฟรีแมน (; เกิดเมื่อวันที่ 8 กันยายน ค.ศ. 1971) เป็นนักแสดงชาวอังกฤษที่มีผลงานละครโทรทัศน์ ภาพยนตร์ ภาพยนตร์สั้น และละครเวที เขาเริ่มเข้าวงการด้วยการเป็นนักแสดงรับเชิญในภาพยนตร์ชุดทางโทรทัศน์เรื่อง เดอะบิลล์ ในปี ค.ศ. 1997 และเป็นที่รู้จักมากที่สุดจากการรับบทเป็นทิม แคนเทอร์เบอรี ในภาพยนตร์ชุดทางโทรทัศน์เรื่อง ดิออฟฟิซ (สหราชอาณาจักร), นายแพทย์จอห์น วอตสัน ในภาพยนตร์ชุดทางโทรทัศน์เรื่อง เชอร์ล็อก ของบีบีซี, บิลโบ แบ๊กกิ้นส์ ในภาพยนตร์ไตรภาคชุด เดอะฮอบบิท และเลสเตอร์ ไนการ์ด ในภาพยนตร์ชุดทางโทรทัศน์เรื่อง ฟาร์โก ผลงานภาพยนตร์เรื่องอื่น ๆ ของฟรีแมนที่มีชื่อเสียงได้แก่ ทุกหัวใจมีรัก (ค.ศ. 2003), เดอะฮิตช์ไฮเกอส์ไกด์ทูเดอะแกลักซี (ค.ศ. 2005), นาทิวิตี! (ค.ศ. 2009), ภาพยนตร์สามเรื่องชุด ทรีเฟลเวอส์คอร์เนตโต (โดยมีบทบาทเด่นที่สุดจากเรื่อง เดอะเวิลดส์เอ็นด์ ค.ศ. 2013) และ แบล็ค แพนเธอร์ (ค.ศ. 2018) ในบรรดารางวัลทางการแสดงทั้งหมดที่เขาได้รับนั้นมีรางวัลเอ็มมี รางวัลสถาบันศิลปะภาพยนตร์และโทรทัศน์แห่งอังกฤษ (แบฟตา) และรางวัลเอ็มไพร์รวมอยู่ด้วย นอกจากนี้ยังได้รับการเสนอชื่อเข้าชิงรางวัลเอ็มมี 2 รางวัล รางวัลแบฟตา 2 รางวัล รางวัลแซเทิร์น 1 รางวัล และรางวัลลูกโลกทองคำอีก 1 รางวัล</doc>
