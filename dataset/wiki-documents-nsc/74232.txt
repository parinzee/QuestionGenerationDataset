<doc id="74232" url="https://th.wikipedia.org/wiki?curid=74232" title="ปง อัศวินิกุล">ปง อัศวินิกุล ปง อัศวินิกุล (เกิด 27 พฤศจิกายน พ.ศ. 2473) หนึ่งในผู้บุกเบิกการบันทึกเสียงลงฟิล์มสำหรับภาพยนตร์ไทย ได้รับการยกย่องเป็นช่างอัดเสียงมือหนึ่งของวงการภาพยนตร์ไทย เป็นผู้ก่อตั้ง ห้องบันทึกเสียงรามอินทรา เมื่อ พ.ศ. 2520 เป็นห้องบันทึกเสียงที่มีความทันสมัยที่สุดแห่งหนึ่งในประเทศไทย ปง อัศวินิกุล เริ่มงานภาพยนตร์ครั้งแรกเป็นผู้ช่วยกล้องของรัตน์ เปสตันยี ในภาพยนตร์เรื่องแรกของรัตน์ เรื่อง ตุ๊กตาจ๋า (2494) ซึ่งรัตน์เป็นผู้กำกับและถ่ายภาพ จากนั้นเมื่อรัตน์ เปสตันยี ก่อตั้งบริษัท หนุมานภาพยนตร์ ปง อัศวินิกุล ก็ได้ร่วมงานกับหนุมานภาพยนตร์เรื่อยมา ผลงานสำคัญชิ้นแรกของ ปง อัศวินิกุล คืองานบันทึกเสียงเรื่อง สันติ-วีณา (2497) งานซึ่งสร้างอย่างเร่งรีบเพื่อส่งเข้าร่วมการประกวด ภาพยนตร์โลกภาคเอเชีย ครั้งที่ 1 ที่กรุงโตเกียว ประเทศญี่ปุ่น โดย วิจิตร คุณาวุฒิ เขียนบท, มารุต กำกับการแสดง, รัตน์ เป็นผู้อำนวยการสร้าง กำกับภาพ และตัดต่อ ผลการประกวด ภาพยนตร์เรื่องนี้ได้รับ รางวัลกำกับภาพยอดเยี่ยม, รางวัลกำกับศิลป์ยอดเยี่ยม และรางวัลพิเศษจากผู้ผลิตภาพยนตร์ฮอลลีวู้ด นับเป็นภาพยนตร์ไทยเรื่องแรกที่ประสบความสำเร็จในการประกวดภาพยนตร์ระดับโลก เมื่อมีการจัดประกวดภาพยนตร์ไทยเป็นครั้งแรกเมื่อ พ.ศ. 2500 ปงได้รับรางวัลการบันทึกเสียงยอดเยี่ยม ติดต่อกันถึง 3 ปีซ้อน จาก ชั่วฟ้าดินสลาย (2498), โรงแรมนรก (2500), รักริษยา (2501) ปง อัศวินิกุล เป็นผู้หนึ่งที่มีบทบาทสำคัญในการปรับเปลี่ยนภาพยนตร์ไทยจากระบบ 16 มม. พากย์สด เป็นระบบ 35 มม. บันทึกเสียงในฟิล์ม ช่วงปี พ.ศ. 2513-2519 ในขณะนั้นห้องบันทึกเสียงที่มีอยู่ในประเทศยังไม่ได้มาตรฐานเท่าที่ควร ปงจึงต้องนำฟิล์มและเทปบันทึกเสียงเดินทางไปทำงานที่ห้องแล็บในประเทศญี่ปุ่น หรือฮ่องกงอยู่เสมอ เนื่องความไม่สะดวกที่ต้องขนงานไปทำในต่างประเทศ ปงจึงคิดที่จะตั้งห้องบันทึกเสียง เพื่อให้การทำงานทั้งหมดเสร็จสิ้นในขั้นตอนเดียว ได้ก่อตั้งห้องบันทึกเสียงรามอินทรา เมื่อ พ.ศ. 2520 และมีการปรับปรุงอุปกรณ์ให้มีความทันสมัยเรื่อยมา ตลอดจนมีผลงานที่ได้รับการยอมรับจากต่างประเทศรางวัลเกียรติคุณรางวัลเกียรติคุณ. - รางวัลอนุสรมงคลการ เพื่อเชิดชูเกียรติเป็นปูชนียบุคคลในวงการภาพยนตร์ไทย ประจำปี พ.ศ. 2542 โดยมูลนิธิหนังไทย - รางวัลเกียรติคุณแห่งความสำเร็จ รางวัลภาพยนตร์ไทย ชมรมวิจารณ์บันเทิง ครั้งที่ 14 ประจำปี พ.ศ. 2548 โดยชมรมวิจารณ์บันเทิง</doc>
