<doc id="54504" url="https://th.wikipedia.org/wiki?curid=54504" title="รางวัลอาหารโลก">รางวัลอาหารโลก รางวัลอาหารโลก () เป็นรางวัลในระดับนานาชาติซึ่งมอบให้เพื่อสดุดีบุคคลซึ่งทำให้การพัฒนามนุษย์ก้าวหน้าขึ้น โดยการปรับปรุงปริมาณคุณภาพ หรือ ความสะดวกต่อการเข้าถึงแหล่งอาหารของโลก รางวัลนี้ถูกก่อตั้งขึ้นในปี พ.ศ. 2529 โดยนอร์แมน บอร์ล็อก (Norman Borloug) ผู้ได้รับรางวัลโนเบลสาขาสันติภาพในปี พ.ศ. 2513 และตั้งแต่ปีพ.ศ. 2533 เป็นต้นมา ก็ได้รับการสนับสนุนด้านเงินทุนจากนักธุรกิจชื่อ จอห์น รวน รางวัลนี้มีการมอบเพื่อสดุดีการอุทิศตนต่องานทุกด้านซึ่งเกี่ยวข้องกับทรัพยากรอาหารของโลก อันได้แก่ วิทยาศาสตร์และเทคโนโลยี การผลิต การตลาด โภชนาการ เศรษฐศาสตร์ การต่อสู้ความยากไร้ รวมถึงสังคมศาสตร์ ด้านอาหารและการเกษตร นอกจากเป็นการสดุดีความสำเร็จส่วนบุคคลแล้ว บอร์ล็อกยังมองรางวัลในฐานะหนทางหนึ่งในการสร้างต้นแบบอันจะเป็นแรงบันดาลใจต่อผู้อื่นอีกด้วย ผู้ชนะรางวัลจะได้รับการประกาศเกียรติคุณและรับมอบรางวัลอย่างเป็นทางการ ในพิธีซึ่งจัดขึ้น ณ หอประชุม แห่งศาลากลางรัฐไอโอว่า เมืองดิมอยน์ รัฐไอโอวา ใน สหรัฐอเมริกา โดยมีการถ่ายทอดพิธีทางโทรทัศน์ด้วย พิธีการมอบรางวัลจะจัดร่วมกับการสัมมนานานาชาติของมูลนิธิเวิลด์ฟู้ดไพรซ์ ซึ่งแต่ละปีจะเป็นหัวข้อเกี่ยวข้องกับความอดอยาก และความมั่นคงของทรัพยากรอาหาร จะมีการประกาศชื่อผู้ได้รับรางวัลในช่วงปลายฤดูใบไม้ผลิหรือต้นฤดูร้อน และผู้ได้รับรางวัลจะได้รับการประกาศเกียรติคุณอย่างเป็นทางการในพิธีมอบรางวัลซึ่งจัดขึ้นเป็นประจำทุกปี ในวันที่ หรือใกล้ๆ วันที่ 16 ตุลาคม ซึ่งเป็นวันอาหารโลกแห่งสหประชาชาติ (United Nations World Food Day) ผู้ชนะจะได้เงินรางวัลมูลค่า 250,000 ดอลลาร์สหรัฐ ผู้ได้รับรางวัลนี้ซึ่งเป็นที่รู้จักกันดี เช่น มูฮัมหมัด ยูนูส ซึ่งเป็นผู้ได้รับรางวัลโนเบลสาขาสันติภาพปี พ.ศ. 2549 ขณะที่รางวัลที่ทางมูลนิธิมอบแด่ในหลวงในปีพ.ศ. 2549 นั้น คือเหรียญรางวัลนอร์แมน อี. บอร์ล็อก เป็นรางวัลพิเศษซึ่งในหลวงทรงเป็นผู้ได้รับเป็นคนแรกในประวัติศาสตร์</doc>
