<doc id="810080" url="https://th.wikipedia.org/wiki?curid=810080" title="มนุษย์กิ้งก่าแห่งบึงสเกปออร์">มนุษย์กิ้งก่าแห่งบึงสเกปออร์ มนุษย์กิ้งก่าแห่งบึงสเกปออร์ () หรือ มนุษย์กิ้งก่าแห่งลีเคาน์ตี () สิ่งมีชีวิตลึกลับขนาดใหญ่ตัวหนึ่ง มีรูปร่างเหมือนกึ่งมนุษย์กึ่งสัตว์เลื้อยคลาน ที่มีผู้อ้างว่าพบเห็นที่เมืองบิชอปวิลล์ ในลีเคาน์ตี เทศมณฑลแห่งหนึ่งในรัฐเซาท์แคโรไลนา โดยอาศัยอยู่ในป่าที่มีสภาพเป็นป่าพรุและบึงน้ำ มนุษย์กิ้งก่าแห่งบึงสเกปออร์ มีรายงานว่าถูกพบเห็นครั้งแรกเมื่อวันที่ 29 มิถุนายน ค.ศ. 1988 โดยวัยรุ่นชายคนหนึ่งอายุ 17 ชื่อ คริสโตเฟอร์ เดวิส ซึ่งเป็นชาวท้องถิ่น ในเวลา 02:00 น. เมื่อเดวิสได้ขับรถกลับบ้านหลังเลิกงาน เขาอ้างว่าพบสัตว์ประหลาดตัวนี้กระโดดขึ้นมาบนหลังคารถเขาและพยายามทำร้ายเขาด้วยวิธีการต่าง ๆ นานา ขณะที่เขาทำการเปลี่ยนยาง เมื่อเดวิสสลัดรถหลุดพ้นออกมาได้ เขามองไปยังกระจกมองหลัง เห็นเป็นสัตว์ประหลาดรูปร่างเหมือนมนุษย์ผสมกิ้งก่า และเมื่อได้ตรวจสภาพของรถยนต์แล้วพบว่ามีร่องรอยความเสียหายจำนวนมากในลักษณะขีดข่วนจากการกระทำของสัตว์ประหลาดตัวนี้ อีกทั้งในห้วงระยะเวลานั้น ยังมีอีกหลายคนที่มีรายงานว่าได้เผชิญหน้ากับมนุษย์กิ้งก่าในลักษณะที่คล้ายคลึงกับกรณีของเดวิส คือ ทำลายรถยนต์ของตนด้วยเรี่ยวแรงมหาศาล หลายรายได้แจ้งความต่อเจ้าหน้าที่ท้องถิ่น ซึ่งร่องรอยการทำลายบนตัวถังรถหรือกันชนหน้านั้น สัตว์อย่างสุนัขมิอาจทำได้ นอกจากนี้แล้ว เจ้าหน้าที่ท้องถิ่นที่รับแจ้งความได้ทำการออกสำรวจและพบรอยเท้าประหลาดขนาดใหญ่ที่มีนิ้วเท้าสามนิ้ว ไม่เหมือนรอยเท้าของมนุษย์จำนวน 6 รอย จึงได้หล่อเก็บไว้และยังคงมีมาจนถึงยุคปัจจุบัน โดยลักษณะของมนุษย์กิ้งก่าจากผู้ที่ได้พบเห็น บอกว่า มีรูปร่างสูง 7 ฟุต (2.1 เมตร) มีผิวสีเข้มมีขนหรือเกล็ดคล้ายสัตว์เลื้อยคลานจำพวกกิ้งก่า นิ้วมือและนิ้วเท้ามีจำนวนสามนิ้ว มีหางหรือไม่มีหาง แล้วแต่ละบุคคล เมื่อเรื่องนี้แพร่ออกไป ได้ทำให้ชุมชนเล็ก ๆ อย่างบิชอปวิลล์ได้เป็นที่รู้จัก มีผู้ได้เดินทางมาเยี่ยมเยือน ทำให้เศรษฐกิจชุมนุมคึกคักขึ้นมาจากรายได้ของนักท่องเที่ยว ได้มีการผลิตของที่ระลึกต่าง ๆ เป็นรูปมนุษย์กิ้งก่า รวมถึงร้านอาหารและร้านกาแฟต่าง ๆ ด้วย อย่างไรก็ตาม รอยเท้าของสิ่งที่เชื่อว่าเป็นของมนุษย์กิ้งก่านั้น ผู้เชี่ยวชาญเรื่องสัตววิทยาได้ตรวจสอบจากรูปถ่ายแล้ว เชื่อว่าเป็นของปลอมที่ทำขึ้น เนื่องจากมีขนาดใกล้เคียงกันหมดเลยทั้ง 6 รอย ราวกับมีผู้ที่ทำขึ้นมาโดยกดให้เป็นเกิดเป็นรอยบนพื้นดิน ในปี ค.ศ. 2011 มีคู่รักคู่หนึ่งอ้างว่า รถยนต์ของพวกเขาถูกสิ่งหนึ่งข่วนเอาเป็นรอย และในวันที่ 2 สิงหาคม ค.ศ. 2015 มีหญิงสาวรายหนึ่งชื่อ แซราห์ เบอร์รา อายุ 25 ปี จากเมืองซัมเตอร์ที่อยู่ใกล้เคียง ได้ให้สัมภาษณ์แก่สำนักข่าวท้องถิ่นว่า เธอได้เผชิญหน้ากับมนุษย์กิ้งก่าวิ่งผ่านหน้าจากบึงสเกปออร์ ขณะเดินออกจากโบสถ์ในเมืองบิชอปวิลล์ และได้บันทึกภาพของมันเอาไว้ด้วยจากโทรศัพท์มือถือ เป็นภาพของสัตว์ตัวหนึ่งที่เต็มไปด้วยมัดกล้ามเนื้อที่ยืนด้วยสองขาหลังเหมือนมนุษย์ และมีนิ้วเท้าทั้งหมดสามนิ้วในหมู่ต้นไม้</doc>
