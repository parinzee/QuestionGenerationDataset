<doc id="150145" url="https://th.wikipedia.org/wiki?curid=150145" title="มาเรีย เทเรซา แห่งเนเปิลส์และซิซิลี">มาเรีย เทเรซา แห่งเนเปิลส์และซิซิลี มาเรีย เทเรซา แห่งเนเปิลส์และซิซิลี (; ) เป็นพระมเหสีองค์ที่ 2 ของจักรพรรดิฟรันซ์ที่ 2 แห่งโรมันอันศักดิ์สิทธิ์ เป็นจักรพรรดินีแห่งโรมันอันศักดิ์สิทธิ์ จนถึงเมื่อมีการรุกรานของนโปเลียน โบนาปาร์ต จนต้องยุบจักรวรรดิโรมันอันศักดิ์สิทธิ์เมื่อปีพ.ศ. 2349 พระองค์จึงเปลี่ยนพระอิสริยยศเป็นจักรพรรดินีแห่งออสเตรีย และสมเด็จพระราชินีแห่งฮังการี พระนางมาเรีย เทเรซาประสูติเมื่อวันที่ 6 มิถุนายน พ.ศ. 2315 ณ เมืองเนเปิลส์ ราชอาณาจักรซิซิลีทั้งสอง (ปัจจุบันเป็นส่วนหนึ่งของประเทศอิตาลี) เป็นพระราชธิดาองค์โตในสมเด็จพระเจ้าแฟร์ดีนันด์ที่ 1 แห่งซิซิลีทั้งสอง และอาร์ชดัชเชสมารี แคโรไลน์แห่งออสเตรีย (พระราชธิดาในจักรพรรดิฟรันซ์ที่ 1 แห่งโรมันอันศักดิ์สิทธิ์และจักรพรรดินีนาถมาเรีย เทเรซ่าแห่งออสเตรีย) พระองค์สมรสกับพระญาติของพระองค์ อาร์ชดยุกฟรันซ์ มกุฎราชกุมารแห่งโรมันอันศักดิ์สิทธิ์ (พระมารดาของมาเรีย เทเรซาเป็นพระปิตุจฉาในอาร์ชดยุกฟรันซ์) เมื่อวันที่ 15 สิงหาคม พ.ศ. 2333 เมื่อพระสวามีได้ทรงสืบราชสมบัติต่อจากจักรพรรดิเลโอโปลด์ ผู้เป็นพระราชบิดาเมื่อวันที่ 1 มีนาคม พ.ศ. 2335 ทั้งสองพระองค์จึงทรงได้เป็นจักรพรรดิ และจักรพรรดินีแห่งโรมันอันศักดิ์สิทธิ์ แต่เมื่อนโปเลียน โบนาปาร์ต ได้นำกองทัพของจักรวรรดิฝรั่งเศส เข้ามารุกรานและก้าวก่ายทางการเมืองการปกครอง รวมทั้งราชสำนัก จักรพรรดิฟรันซ์จึงทรงเปลี่ยนแปลงการปกครองครั้งใหญ่ในรูปแบบของจักรวรรดิออสเตรีย โดยยุบจักรวรรดิโรมันอันศักดิ์สิทธิ์ลง ทั้งสองพระองค์จึงทรงได้เป็นจักรพรรดิ และจักรพรรดินีแห่งออสเตรียเมื่อวันที่ 11 สิงหาคม พ.ศ. 2347 จักรพรรดิฟรันซ์ และจักรพรรดินีมาเรีย เทเรซามีพระราชโอรส 4 พระองค์ และพระราชธิดา 8 พระองค์ รวมพระราชบุตร 12 พระองค์ ดังนี้- อาร์ชดัชเชสมารี หลุยส์ ลีโอโพลดีน ฟรันซิสก้า เธเรเซีย โยเซฟ่า ลูเซีย ประสูติเมื่อวันที่ 7 ธันวาคม พ.ศ. 2334 สิ้นพระชนม์เมื่อวันที่ 17 ธันวาคม พ.ศ. 2390 พระมเหสีในนโปเลียน โบนาปาร์ต อภิเษกสมรสครั้งที่ 2 กับเคานต์อดัม อดัลเบิร์ตแห่งไนปเปิร์ก และครั้งที่ 3 กับมาร์ควิสมาร์ค มารีแห่งบอมแบลล์ - จักรพรรดิแฟร์ดีนันด์ คาร์ล เลโอโปลด์ โยเซฟ ฟรันซ์ มาร์เซอลิน เสด็จพระราชสมภพเมื่อวันที่ 19 เมษายน พ.ศ. 2336 เสด็จสวรรคตเมื่อวันที่ 29 มิถุนายน พ.ศ. 2418 สมรสกับเจ้าหญิงมารีอา อันนาแห่งซาวอย ไม่มีพระราชโอรสหรือพระราชธิดาเลย - อาร์ชดัชเชสมารี แคโรไลน์ ลีโอโพลดีน ฟรันซิสก้า เธเรเซีย โยเซฟ่า เมอร์ดาร์ด ประสูติเมื่อวันที่ 8 มิถุนายน พ.ศ. 2337 สิ้นพระชนม์อย่างกะทันหันเมื่อวันที่ 16 มีนาคม พ.ศ. 2338 - อาร์ชดัชเชสแคโรไลน์ ลูโดวิก้า ลีโอโพลดีน ประสูติเมื่อวันที่ 7 ธันวาคม พ.ศ. 2338 และสิ้นพระชนม์กะทันหันเมื่อวันที่ 30 มิถุนายน พ.ศ. 2342 - อาร์ชดัชเชสมาเรีย ลีโอโพลดีน่า โยเซฟ่า แคโรไลน์ ประสูติเมื่อวันที่ 22 มกราคม พ.ศ. 2340 สิ้นพระชนม์วันที่ 11 ธันวาคม พ.ศ. 2369 สมรสกับจักรพรรดิเปโตรที่ 1 แห่งบราซิล - อาร์ชดัชเชสมาเรีย คลีเมนติน่า ฟรันซิสก้า โยเซฟ่า ประสูติเมื่อวันที่ 1 มีนาคม พ.ศ. 2341 สิ้นพระชนม์วันที่ 3 กันยายน พ.ศ. 2424 สมรสกับเจ้าชายลีโอโพลโด้แห่งซิซิลีทั้งสอง - อาร์ชดยุกโยเซฟ ฟรันซ์ เลโอโปลด์ ประสูติเมื่อวันที่ 9 เมษายน พ.ศ. 2342 สิ้นพระชนม์กะทันหันเมื่อวันที่ 30 มิถุนายน พ.ศ. 2349 - อาร์ชดัชเชสมารี แคโรไลน์ แฟร์ดีนันด์ เธเรเซีย โยเซฟีน เดเมเทรีย มกุฎราชกุมารีแห่งซัคเซิน ประสูติเมื่อวันที่ 8 เมษายน พ.ศ. 2344 สิ้นพระชนม์เมื่อวันที่ 22 พฤษภาคม พ.ศ. 2375 สมรสกับสมเด็จพระราชาธิบดีฟรีดริช ออกัสตัสที่ 2 แห่งซัคเซิน - อาร์ชดยุกฟรันซ์ คาร์ล โยเซฟ ประสูติเมื่อวันที่ 7 ธันวาคม พ.ศ. 2345 สิ้นพระชนม์เมื่อวันที่ 8 มีนาคม พ.ศ. 2421 สมรสกับเจ้าหญิงโซฟีแห่งบาวาเรีย มีพระโอรส-พระธิดารวม 6 พระองค์ - อาร์ชดัชเชสมาเรีย แอนนา ฟรันซิสก้า เธเรเซีย โยเซฟ่า เมอร์ดาร์ด ประสูติเมื่อวันที่ 8 มิถุนายน พ.ศ. 2347 สิ้นพระชนม์เมื่อวันที่ 28 ธันวาคม พ.ศ. 2401 - อาร์ชดยุกโจฮันน์ เนโพมัค คาร์ล ประสูติเมื่อวันที่ 29 สิงหาคม พ.ศ. 2348 สิ้นพระชนม์กะทันหันเมื่อวันที่ 19 กุมภาพันธ์ พ.ศ. 2352 - อาร์ชดัชเชสอมาลี่ เธเรซ่า ประสูติเมื่อวันที่ 6 เมษายน พ.ศ. 2350 และสิ้นพระชนม์กะทันหันเมื่อวันที่ 9 เมษายน ในปีเดียวกัน จักรพรรดินีมาเรีย เทเรซาสิ้นพระชนม์เมื่อวันที่ 13 เมษายน พ.ศ. 2350 รวมพระชนมพรรษาเพียง 35 พรรษา พระศพถูกฝังอย่างสมพระเกียรติที่วิหารฮับส์บูร์ก กรุงเวียนนาพระราชอิสริยยศพระราชอิสริยยศ. - 6 มิถุนายน พ.ศ. 2315 - 15 สิงหาคม พ.ศ. 2333: มาเรีย เทเรซาแห่งซิซิลีทั้งสอง (Her Royal Highness Princess Maria Theresa of the Two Sicilies) - 15 สิงหาคม พ.ศ. 2333 - 1 มีนาคม พ.ศ. 2335: อาร์ชดัชเชสมาเรีย เทเรซา มกุฎราชกุมารีแห่งโรมันอันศักดิ์สิทธิ์ (Her Imperial Highness The Holy Roman Crown Princess) - 1 มีนาคม พ.ศ. 2335 - 11 สิงหาคม พ.ศ. 2347: จักรพรรดินีแห่งโรมันอันศักดิ์สิทธิ์ (Her Imperial Majesty The Holy Roman Empress) - 11 สิงหาคม พ.ศ. 2347 - 13 เมษายน พ.ศ. 2350: จักรพรรดินีแห่งออสเตรีย และสมเด็จพระราชินีแห่งฮังการี (Her Imperial and Royal Majesty The Empress of Austria, and the Queen of Hungary)</doc>
