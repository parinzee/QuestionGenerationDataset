<doc id="864892" url="https://th.wikipedia.org/wiki?curid=864892" title="หร่วน หลิงอวี้">หร่วน หลิงอวี้ หร่วน หลิงอวี้ (; 26 เมษายน ค.ศ. 1910 – 8 มีนาคม ค.ศ. 1935) เป็นนักแสดงภาพยนตร์เงียบชาวจีน เกิดในครอบครัวชั้นแรงงานที่เมืองเซี่ยงไฮ้ มีชื่อเกิดว่า หร่วง เฟิงเกิน (阮鳳根) บิดาของหร่วนเสียชีวิตตั้งแต่เธอยังเล็ก ส่วนมารดาทำงานเป็นแม่บ้าน เมื่ออายุได้ 16 ปี หร่วนเซ็นสัญญาเป็นนักแสดงกับบริษัทภาพยนตร์หมิงซิงและแสดงภาพยนตร์เรื่องแรกคือ A Married Couple in Name Only กำกับโดยปู้ หว่านชาง สองปีต่อมา เธอเซ็นสัญญากับบริษัทดาจงหัวไป่เหอและแสดงภาพยนตร์ 6 เรื่อง หร่วนเริ่มเป็นที่รู้จักจากภาพยนตร์ Spring Dream of an Old Capital ในปี ค.ศ. 1930 และ Love and Duty ในปี ค.ศ. 1931 ต่อมาในปี ค.ศ. 1934 เธอแสดงนำในภาพยนตร์เรื่อง The Goddess ที่ได้รับการยอมรับว่าเป็นหนึ่งในผลงานที่ดีที่สุดของเธอ ปีต่อมา หร่วนแสดงภาพยนตร์สองเรื่องสุดท้ายคือเรื่อง New Women ที่อิงจากชีวิตบางส่วนของไอ่ เซี่ย นักแสดงหญิงชาวจีนผู้ฆ่าตัวตายในปี ค.ศ. 1934 และ National Customs ด้านชีวิตส่วนตัว หร่วนคบหากับจาง ดามิน บุตรชายของครอบครัวที่มารดาเธอทำงานเป็นแม่บ้านอยู่ แต่ภายหลังเลิกราเนื่องจากทนนิสัยติดการพนันของจางไม่ได้ ต่อมาเธอคบหากับถัง จี้ซาน นักธุรกิจค้าชา แต่ถูกจางฟ้องร้องเรียกค่าเสียหาย หร่วนจึงตกเป็นเป้าของหนังสือพิมพ์หลายฉบับ ความเครียดจากการถูกฟ้องร้อง การถูกคุกคามจากสื่อและปัญหาส่วนตัว ทำให้หร่วนตัดสินใจฆ่าตัวตายในปี ค.ศ. 1935 หนังสือพิมพ์ เดอะนิวยอร์กไทมส์ กล่าวว่าพิธีศพของเธอเป็น "พิธีศพที่มีผู้เข้าร่วมมากที่สุดแห่งศตวรรษ"</doc>
