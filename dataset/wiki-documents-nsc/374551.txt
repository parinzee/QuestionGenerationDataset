<doc id="374551" url="https://th.wikipedia.org/wiki?curid=374551" title="สนอง รักวานิช">สนอง รักวานิช สนอง รักวานิช อดีตเทรนเนอร์มวยไทยและมวยสากลที่มีชื่อเสียง และเป็นเจ้าของค่ายเมืองสุรินทร์ ซึ่งเป็นค่ายมวยที่มีชื่อเสียงมากในอดีต สนอง เกิดเมื่อปี พ.ศ. 2481 ที่จังหวัดสระบุรี แต่ได้มาเติบโตและใช้ชีวิตในกรุงเทพมหานคร จบการศึกษาจากโรงเรียนโยธินบูรณะและโรงเรียนช่างก่อสร้างดุสิต เคยขึ้นชกมวยในแบบมวยไทยในชื่อ "สนองชัย เกศสงคราม" แต่ทว่าไม่ประสบความสำเร็จ เพราะขึ้นชกได้แค่ 3-4 ครั้ง มีแต่แพ้ตลอด แต่ก็ไม่ละทิ้งวงการมวย ยังคงทำหน้าที่เป็นพี่เลี้ยงและเทรนเนอร์ให้กับนักมวยคนอื่น ๆ ในค่ายเกศสงคราม จนกลายมาเป็นบุคคลที่มีชื่อเสียงขึ้นมาในวงการมวย และกลายมาเป็นเจ้าของค่ายมวยเมืองสุรินทร์ เมื่อศิริชัย เรืองกาญจนเศรษฐ์ เจ้าของค่ายมวยเมืองสุรินทร์ ได้โอนกิจการมาให้สนองเป็นผู้ดูแล ซึ่งค่ายมวยเมืองสุรินทร์ในเวลาต่อมาได้มีนักมวยฝีมือดีทั้งในแบบมวยไทยและมวยสากลอยู่ในสังกัดหลายคน อาทิ แสนศักดิ์ เมืองสุรินทร์, ประยูรศักดิ์ เมืองสุรินทร์, ปราบธรณี เมืองสุรินทร์, สำราญศักดิ์ เมืองสุรินทร์, รักแท้ เมืองสุรินทร์ เป็นต้น ซึ่งนักมวยในค่ายจะเรียกสนองด้วยความเคารพว่า "พี่หนอง" สนอง รักวานิช เป็นบุคคลที่มีรูปร่างอ้วน มีน้ำหนักตัวมากกว่า 100 กิโลกรัม เป็นบุคคลที่มีบุคลิกเสียงดังโผงผางดุดันเมื่อเวลาฝึกซ้อม แต่จะหัวเราะและยิ้มแย้มอารมณ์ดีในยามปกติ จนได้รับฉายาว่า "เด็กโบราณ" หรือ "จอมตบ" ชีวิตครอบครัว สนองมีบุตรสามคน คือ อนุรักษ์ (บุตรชาย), อมรรัตน์ (บุตรสาว) และ อภิรักษ์ รักวานิช (บุตรชาย) บั้นปลายชีวิต ด้วยความที่เป็นบุคคลที่มีรูปร่างอ้วน ทำให้มีโรคประจำตัวรุมเร้าหลายโรค จนกระทั่งเสียชีวิตลงเมื่อปี พ.ศ. 2530 ด้วยอายุ 49 ปี กิจการค่ายมวยให้ได้ภริยาและลูก ๆ เป็นผู้ดูแล</doc>
