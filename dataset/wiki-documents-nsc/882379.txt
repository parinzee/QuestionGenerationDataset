<doc id="882379" url="https://th.wikipedia.org/wiki?curid=882379" title="อควาวิต">อควาวิต อควาวิต () หรือในนอร์เวย์เรียก อคีวิต (akevitt) เป็นสุราที่ผลิตในแถบสแกนดิเนเวีย มีการผลิตมาตั้งแต่ศตวรรษที่ 15 อควาวิตมีรสชาติหลักจากเทียนตากบและผักชีลาว มีปริมาณแอลกอฮอล์ต่อปริมาตร (ABV) 40% สหภาพยุโรปกำหนดให้อควาวิตมีปริมาณ ABV ขั้นต่ำ 37.5% อควาวิตมาจากคำในภาษาละติน aqua vitae แปลว่า "น้ำแห่งชีวิต" อควาวิตเหมือนกับวอดก้าคือได้จากการกลั่นธัญพืชหรือมันฝรั่ง หลังกลั่นจะผสมเครื่องเทศ สมุนไพรและน้ำมันผลไม้ เช่น เทียนตากบ, กระวาน, ยี่หร่า, เทียนสัตตบุษย์, ผักชีล้อม, เปลือกเลมอนหรือส้ม, ผักชีลาวและเกรนส์ออฟพาราไดส์ ชาวสแกนดิเนเวียนิยมดื่มอควาวิตในช่วงงานรื่นเริง เช่น คริสต์มาสหรืองานแต่งงาน หรือดื่มก่อนรับประทานอาหาร ในสวีเดน เดนมาร์กและเยอรมนีนิยมดื่มอควาวิตแบบเย็นจากแก้วเล็ก (shot glass) ในฟินแลนด์และสวีเดนจะดื่มอควาวิตร่วมกับทานเครย์ฟิชในงานเลี้ยงช่วงปลายเดือนสิงหาคมของทุกปี</doc>
