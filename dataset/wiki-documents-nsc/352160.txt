<doc id="352160" url="https://th.wikipedia.org/wiki?curid=352160" title="โดนต์ครายฟอร์มีอาร์เจนตินา">โดนต์ครายฟอร์มีอาร์เจนตินา โดนต์ครายฟอร์มีอาร์เจนตินา เป็นเพลงที่ประพันธ์ทำนองโดยแอนดรูว์ ลอยด์ เวบเบอร์ และคำร้องโดยทิม ไรซ์ มีชื่อเสียงจากละครเวทีเรื่อง เอวิตา (Evita) ละครเพลงเวสต์เอนด์ในปี ค.ศ. 1978 ขับร้องโดยอีเลน เพจ ซึ่งได้ไปแสดงที่บรอดเวย์ในปีถัดมา ขับร้องโดยแพตตี ลูโพน และเมื่อแอลัน พาร์กเกอร์ นำมาสร้างเป็นภาพยนตร์ในชื่อเดียวกัน ในปี ค.ศ. 1996 ก็ขับร้องโดยมาดอนนา เพลงนี้ปรากฏครั้งแรกอยู่ในผลงานอัลบั้ม `Evita ในแนวร็อกโอเปรา วางจำหน่ายในปี ค.ศ. 1976 ขับร้องโดยจูลี โคฟวิงตัน ซิงเกิลเพลงนี้ขึ้นถึงอันดับหนึ่งในประเทศอังกฤษเมื่อเดือนกุมภาพันธ์ ค.ศ. 1977 และขายได้มากกว่าหนึ่งล้านแผ่นในสหราชอาณาจักร ต่อมาเมื่อผลงานเพลงประสบความสำเร็จ จึงได้มีการดัดแปลงมาเป็นละครเพลง แต่จูลี โคฟวิงตัน ปฏิเสธที่จะแสดงละครเพลง ผู้จัดจึงให้อีเลน เพจ ผู้รับบทตัวละครอีวา เปรอง ภริยาคนที่สองของฮวน เปรอง อดีตประธานาธิบดีอาร์เจนตินา เป็นผู้ขับร้องแทน โดยปรากฏในองก์ที่สองของเรื่อง เป็นฉากที่เอวิตา ยืนอยู่ที่ระเบียงชั้นบนของทำเนียบประธานาธิบดี ต่อหน้าฝูงชนผู้ให้การสนับสนุน</doc>
