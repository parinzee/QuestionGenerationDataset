<doc id="602722" url="https://th.wikipedia.org/wiki?curid=602722" title="หม่อมเจ้าผจงรจิตร์ กฤดากร">หม่อมเจ้าผจงรจิตร์ กฤดากร หม่อมเจ้าผจงรจิตร์ กฤดากร (30 เมษายน พ.ศ. 2446 — 22 พฤศจิกายน พ.ศ. 2524) เป็นพระธิดาในพระเจ้าบรมวงศ์เธอ พระองค์เจ้ากฤษดาภินิหาร กรมพระนเรศร์วรฤทธิ์ ที่ประสูติแต่หม่อมเจิม กฤดากร ณ อยุธยา หม่อมเจ้าผจงรจิตร์ประสูติที่วังถนนพระอาทิตย์ แล้วเข้าศึกษาที่วังบางขุนพรหม หลังพระบิดาสิ้นพระชนม์เมื่อมีชันษาได้ 24 ปี ท่านจึงย้ายไปพำนักอยู่ที่บ้านถนนนเรศที่จับจองไว้ ที่ภายหลังได้ตัดถนนนเรศจึงเปิดเป็นบ้านให้เช่า หม่อมเจ้าผจงรจิตร์ได้เสกสมรสกับพระวรวงศ์เธอ พระองค์เจ้าบวรเดช พระเชษฐาต่างมารดา มีธิดา 3 คน คือ หม่อมราชวงศ์วิภาสิริ วุฒินันท์, หม่อมราชวงศ์อัจฉริยา คงสิริ และหม่อมราชวงศ์ภรณี รอสส์ หม่อมเจ้าหญิงผจงรจิตร ทรงตั้งโรงงานย้อมผ้าและพิมพ์ผ้า ที่ไซ่ง่อน และหัวหิน พัฒนาโรงงานทอผ้าลายไทยขึ้นมาจนประสบความสำเร็จ ถือว่าเป็นจุดกำเนิดผ้าโขมพัสตร์ หม่อมเจ้าผจงรจิตร ถึงชีพิตักษัยวันที่ 22 พฤศจิกายน พ.ศ. 2524 รวมชันษา 78 ปี</doc>
