<doc id="883583" url="https://th.wikipedia.org/wiki?curid=883583" title="อเล็กซันเดอร์ ฟอน ฮุมโบลท์">อเล็กซันเดอร์ ฟอน ฮุมโบลท์ ฟรีดริช วิลเฮล์ม ไฮน์ริช อเล็กซันเดอร์ ฟอน ฮุมโบลท์ () เป็นชาวปรัสเซียเชื้อชาติเยอรมันผู้เป็นทั้งนักภูมิศาสตร์, นักธรรมชาติวิทยา, นักสำรวจ และผู้เสนอปรัชญาในยุคโรแมนติกที่ทรงอิทธิพล เขาเป็นบุคคลสำคัญผู้วางรากฐานวิชาชีวภูมิศาสตร์ และยังผลักดันการวัดทางกายภาพภูมิประเทศอย่างเป็นระบบในระยะยาวซึ่งเป็นกลายรากฐานของการเฝ้าสังเกตุสภาพอากาศและสนามแม่เหล็กภูมิศาสตร์สมัยใหม่ ระหว่างปีค.ศ. 1799 ถึง 1804 เขาเดินทางไปทั่วทั้งภูมิภาคลาตินอเมริกาเพื่อทำการสำรวจและจัดทำงานบรรยายภูมิภาคนี้อย่างละเอียดด้วยวิธีการและมุมมองสมัยใหม่ งานบรรยายของเขาตลอดช่วงการเดินทางนี้ได้ถูกเผยแพร่ต่อสาธารณะและถูกตีพิมพ์หลายครั้งตลอด 21 ปี ฮุมโบลท์ถือเป็นหนึ่งในกลุ่มคนแรกๆที่เสนอทฤษฎีว่าผืนแผ่นดินรอบๆมหาสมุทรแอตแลนติกเคยเชื่อมต่อกันในยุคดึกดำบรรพ์ เขายังเป็นบุคคลแรกที่อธิบายปรากฎการณ์และสาเหตุของสภาพอากาศที่จะเปลี่ยนแปลงจากน้ำมือมนุษย์ โดยจัดทำข้ออธิบายไว้สองครั้งในปี 1800 และ 1831 โดยอาศัยข้อมูลที่เขารวบรวมไว้จากการเฝ้าสังเกตุตลอดการเดินทาง อเล็กซันเดอร์ ฟอน ฮุมโบลท์ เกิดในกรุงเบอร์ลิน ราชอาณาจักรปรัสเซีย ในครอบครัวคริสต์นิกายลูเทอแรน เขาเป็นบุตรของอเล็กซันเดอร์ เกออร์ก ฟอน ฮุมโบลท์ (Alexander Georg) ตระกูลฮุมโบลท์ถือเป็นตระกูลชั้นนำของพอเมอเรเนียที่มีความใกล้ชิดกับดยุกแห่งเบราน์ชไวก์ บิดาของเขาร่ำรวยอย่างมากจากการที่ได้รับสัญญาสัมปทานการออกสลากลอตเตอรี่ของรัฐและสัญญาอนุญาตให้จำหน่ายยาสูบ บิดาของเขาสมรสสองครั้ง ครั้งแรกกับลูกสาวของนายพลชาวปรัสเซีย และครั้งที่สองในปี 1766 กับมาเรีย เอลิซาเบธ โคโลมบ์ (Maria Elisabeth Colomb) ภริยาหม้ายของบารอนโฮลล์เวเดอ (Hollwede) ซึ่งเธอมีบุตรชายที่เกิดกับบารอนโฮลล์เวเดอติดมาด้วย การถึงแก่กรรมของบิดาในปี 1779 ได้ทิ้งสองพี่น้องฮุมโบลท์ให้อยู่ในความดูแลของมารดา โคโลมบ์เป็นสตรีที่ได้รับการอบรมมาดีและมีความเฉลียวฉลาด เธอตั้งความหวังในอนาคตของเด็กทั้งสองไว้สูงมาก เธอได้จ้างติวเตอร์ระดับนักคิดในยุคเรืองปัญญาอย่าง นักฟิสิกส์ มาร์คุส แฮร์ซ (Marcus Herz) และนักพฤกษศาสตร์ คาร์ล ลุดวิจ วิลเดอร์เนา ( Karl Ludwig Willdenow) มาเป็นครูของสองพี่น้อง เธออยากจะให้ลูกทั้งสองโตขึ้นเพื่อรับราชการในปรัสเซีย</doc>
