<doc id="225478" url="https://th.wikipedia.org/wiki?curid=225478" title="วิลเลียม คาเว็นดิช ดยุคแห่งนิวคาสเซิล-อัพพอน-ไทน์ที่ 1">วิลเลียม คาเว็นดิช ดยุคแห่งนิวคาสเซิล-อัพพอน-ไทน์ที่ 1 วิลเลียม คาเว็นดิช ดยุคแห่งนิวคาสเซิล-อัพพอน-ไทน์ที่ 1 () (6 ธันวาคม ค.ศ. 1592  - 25 ธันวาคม ค.ศ. 1676) วิลเลียม คาเว็นดิชเป็นนายทหารฝ่ายนิยมกษัตริย์และนักการเมืองชาวอังกฤษ ผู้มีความสามารถหลายด้านที่รวมทั้งการเป็นนักประพันธ์, นักขี่ม้า, นักเขียนบทละคร, นักดาบ, สถาปนิก และนักการทูต วิลเลียม คาเว็นดิชเกิดที่แฮนสเวิร์ธ, ยอร์คเชอร์เมื่อวันที่ 6 ธันวาคม ค.ศ. 1592  ในครอบครัวของผู้มาฐานะดีของตระกูลคาเว็นดิช วิลเลียมเป็นบุตรของเซอร์ชาร์ลส์ คาเว็นดิชและแคทเธอริน โอเกิล บารอนเนสโอเกิล ตระกูลคาเว็นดิชมีความสัมพันธ์อันดีกับราชวงศ์สจวตและเริ่มเป็นที่รู้จักเมื่อได้รับพระราชทานบรรดาศักดิ์เป็นอัศวินแห่งบาธ (Knight of the Bath) และต่อมาก็ได้รับอสังหาริมทรัพย์และทรัพย์สินจากบิดาทางตอนเหนือของอังกฤษ วิลเลียมเริ่มเข้ารับราชการในราชสำนักของสมเด็จพระเจ้าเจมส์ที่ 1 แห่งอังกฤษ และต่อมาก็ได้สร้างความสัมพันธ์อันดีกับสมเด็จพระเจ้าชาร์ลส์ที่ 1 แห่งอังกฤษและสมเด็จพระราชินีเฮนเรียตตา มาเรีย ต่อมาวิลเลียมก็ได้รับแต่งตั้งเป็นมาร์ควิสแห่งนิวคาสเซิล-อัพพอน-ไทน์และได้รับการแต่งตั้งให้เป็นพระอาจารย์ของพระราชโอรสของพระเจ้าชาร์ลส์ผู้ต่อมาขึ้นครองราชย์เป็น พระเจ้าชาร์ลส์ที่ 2 วิลเลียมเป็นฝ่ายสนับสนุนฝ่ายนิยมกษัตริย์อย่างเต็มตัวและช่วยในด้านการเงินในสงครามบาทหลวง ในสงครามกลางเมืองอังกฤษวิลเลียมก็ได้รับแต่งตั้งให้เป็นนายพลในการต่อสู้กับฝ่ายรัฐสภาทางตอนเหนือของอังกฤษ หลังจากที่ได้รับความพ่ายแพ้ในยุทธการมาร์สตันมัวร์แล้ววิลเลียมก็ตัดสินใจลี้ภัยตัวเองแต่ก็กลับมาอีกในสมัยการฟื้นฟูราชวงศ์และได้รับพระราชทานบรรดาศักดิ์เป็นดยุค</doc>
