<doc id="894451" url="https://th.wikipedia.org/wiki?curid=894451" title="ณรงค์น้อย เกียรติบัณฑิต">ณรงค์น้อย เกียรติบัณฑิต ณรงค์น้อย เกียรติบัณฑิต (19 เมษายน พ.ศ. 2500 — ) เจ้าของฉายา เสือยิ้มยาก เป็นนักมวยไทยชาวไทย ที่ได้รับการกล่าวขวัญในระดับโลก จากการต่อสู้กับแชมป์คาราเต้ชาวอเมริกัน ผู้มีนามว่าเบนนี เออร์คิวเดซประวัติ ประวัติ. ณรงค์น้อย เกียรติบัณฑิต มีชื่อจริงคืออำนาจ บุญรอด เขาเริ่มฝึกมวยไทยด้วยตนเองตั้งแต่อายุ 14 ปี และเข้าร่วมแข่งขันในงานวัดบริเวณใกล้บ้าน โดยใช้ชื่อรักศักดิ์ ถนอมศักดิ์ ภายหลังเขาได้เข้าสู่กรุงเทพ โดยอยู่สังกัดค่ายเกียรติบัณฑิต ซึ่งทางกลุ่มผู้สนับสนุนพร้อมใจตั้งชื่อให้แก่เขาใหม่ในนาม ณรงค์น้อย เกียรติบัณฑิต นับจากนั้น ในปี พ.ศ. 2515 ณรงค์น้อยเริ่มด้วยการเป็นฝ่ายชนะน็อกเพิ่มศิริ ลูกตรอกจันทร์ ที่สนามมวยเวทีลุมพินี จากนั้น เขาเริ่มเป็นที่รู้จัก เมื่อเป็นผู้ครองแชมป์รายการ ขวัญใจมุมน้ำเงิน ของสนามมวยราชดำเนิน ช่วงปี พ.ศ. 2517–2523 ณรงค์น้อยมีชื่อเสียงอย่างมาก จากการปะทะกับคู่ชกระดับแถวหน้าของยุคนั้นแทบทุกราย ไม่ว่าจะเป็นหนองคาย ส.ประภัสสร, วิชาญน้อย พรทวี, ผุดผาดน้อย วรวุฒิ, สกัด พรทวี, จิตติ เมืองขอนแก่น และขาวสด ศิษย์พระพรหม ตลอดจนเป็นผู้ชนะคิกบ็อกเซอร์ชาวญี่ปุ่นอย่างโทะชิโอะ ฟุจิวะระ (藤原敏男) สำหรับการต่อสู้ที่ได้รับการกล่าวขวัญในระดับโลก คือเมื่อครั้งที่ณรงค์น้อย เกียรติบัณฑิต และเนตร ศักดิ์ณรงค์ เดินทางสู่สหรัฐอเมริกา เพื่อพิสูจน์ฝีมือระหว่างมวยไทยกับแชมป์คาราเต้ ที่จัดขึ้น ณ แกรนด์โอลิมปิกออดิทอเรียม ลอสแอนเจลิส ในวันที่ 12 มีนาคม พ.ศ. 2520 โดยณรงค์น้อยได้พบกับคู่ชกอย่างเบนนี เออร์คิวเดซ ซึ่งเป็นแชมป์คาราเต้ที่ได้รับความนิยมอย่างมากในสหรัฐ ซึ่งการแข่งขันครั้งนี้เอง ที่ณรงค์น้อยเตะปลายคางเบนนี เออร์คิวเดซ จนหลับทั้งยืนในยกสุดท้าย (กติกา 9 ยก) ทว่า ผู้ตัดสินยังไม่ทันนับถึงสิบ ระฆังยกเกิดดังขึ้นเสียก่อน กระทั่งเกิดกรณีที่ฝ่ายกรรมการให้เบนนี เออร์คิวเดซ เป็นฝ่ายชนะ ในขณะที่ผู้คนจำนวนมากเห็นว่าณรงค์น้อยเป็นฝ่ายชนะ ส่งผลให้เกิดการจลาจลขึ้น และในที่สุดทางฝ่ายกรรมการได้เปลี่ยนผลการแข่ง โดยประกาศว่าไม่มีการตัดสิน ส่วนในวันที่ 26 กรกฎาคม พ.ศ. 2525 ณรงค์น้อยเป็นฝ่ายแพ้คะแนนแฟนต้า เพชรเมืองตราด และได้อำลาจากการแข่งขัน ขณะอายุ 25 ปีชีวิตส่วนตัว ชีวิตส่วนตัว. ณรงค์น้อยสมรสกับทิพย์วัลย์ ที่รักกันมาตั้งแต่สมัยแข่งมวย นอกจากนี้ เขายังประสบความสำเร็จอย่างสูงในด้านธุรกิจอสังหาริมทรัพย์ที่วางแผนไว้ตั้งแต่สมัยเป็นนักมวย ทั้งอพาร์ตเมนต์บริเวณถนนสุทธิสาร และทาวน์เฮาส์แบ่งขายที่จังหวัดพระนครศรีอยุธยา ส่วนฉายา เสือยิ้มยาก ของณรงค์น้อย มาจากการที่เมื่อเขาขึ้นสังเวียนมักมีสีหน้าเคร่งขรึม แต่แท้ที่จริงแล้วเป็นคนสุภาพ พูดน้อย มีความเป็นสุภาพบุรุษทั้งในและนอกสังเวียน เป็นที่ประทับใจของแฟนมวยกระแสตอบรับ กระแสตอบรับ. ณรงค์น้อย เกียรติบัณฑิต ได้รับการกล่าวขวัญว่า เป็นนักมวยไทยที่เอาชนะได้ยากที่สุดสำหรับหนองคาย ส.ประภัสสร ซึ่งทั้งคู่ทำศึกชิงชัยกัน 7 ครั้ง โดยณรงค์น้อยเป็นฝ่ายชนะ 4 ครั้ง ในขณะที่หนองคายเป็นฝ่ายชนะ 3 ครั้ง ในขณะที่เว็บไซต์ข่าวสด ได้ให้การยกย่องถึงการต่อสู้ระหว่างณรงค์น้อย เกียรติบัณฑิต กับวิชาญน้อย พรทวี เมื่อครั้งป้องกันแชมป์รุ่นจูเนียร์ไลต์เวท ที่สนามมวยราชดำเนิน โดยระบุว่า มีความดุเดือด เร้าใจ ควรค่าต่อการจดจำเกียรติประวัติเกียรติประวัติ. - แชมป์มวยไทย รุ่นเฟเธอร์เวท ของสนามมวยราชดำเนิน จากการเป็นฝ่ายชนะเริงศักดิ์ พรทวี เมื่อวันที่ 30 มิถุนายน พ.ศ. 2518 - แชมป์มวยไทย รุ่นจูเนียร์ไลต์เวท ของสนามมวยราชดำเนิน จากการเป็นฝ่ายชนะวิชาญน้อย พรทวี เมื่อวันที่ 2 มิถุนายน พ.ศ. 2521สถิติการแข่งขัน</doc>
