<doc id="341832" url="https://th.wikipedia.org/wiki?curid=341832" title="นนทนันท์ เอ็นเตอร์เทนเม้นท์">นนทนันท์ เอ็นเตอร์เทนเม้นท์ นนทนันท์ เอ็นเตอร์เทนเม้นท์ จำกัด (อังกฤษ: Nontanund Entertainment Co., Ltd.) หรือที่นิยมเรียกกันสั้น ๆ ว่า นนทนันท์ เป็นอดีตบริษัทจำกัดที่ประกอบกิจการสร้างภาพยนตร์ไทยและนำเข้าภาพยนตร์จากต่างประเทศสำหรับฉายในประเทศไทย โดยเฉพาะอย่างยิ่ง ภาพยนตร์ฮ่องกงหรือภาพยนตร์กำลังภายใน และกิจการโรงภาพยนตร์ต่าง ๆ นนทนันท์ เอ็นเตอร์เทนเม้นท์ ก่อตั้งขึ้นโดย อานนท์ อัศวานันท์ โดยแรกเริ่มใช้ชื่อว่า กรุงเกษมภาพยนตร์ หรือ กรุงเกษม เอนเตอร์เทนเมนต์ ประกอบกิจการนำเข้าภาพยนตร์ต่างประเทศสำหรับการฉายในโรงภาพยนตร์ต่าง ๆ ในประเทศ เช่น เดชคัมภีร์เทวดา ในปี พ.ศ. 2533 เป็นต้น จนได้ชื่อว่าเป็นคู่แข่งรายสำคัญ ของ สหมงคลฟิล์ม ซึ่งจุดเด่นของภาพยนตร์ต่างประเทศของบริษัทนี้ คือ การพากย์ที่เป็นเอกลักษณ์ โดยใช้ทีมพากย์จากช่อง 3 ในส่วนของกิจการการผลิตภาพยนตร์ไทย มีผลงาน อาทิ คู่กรรม 2 ในปี พ.ศ. 2539, เพื่อเพื่อน เพื่อฝัน เพื่อวันเกียรติยศ ในปี พ.ศ. 2540 เป็นต้น และกิจการโรงภาพยนตร์ มีโรงภาพยนตร์ในเครือต่าง ๆ อาทิ แอมบาสเดอร์, รามา, โอเดียน และในต้นปี พ.ศ. 2539 ได้เปิดกิจการโรงภาพยนตร์แห่งแรกในประเทศไทยที่เป็นระบบ THX ทั้งหมด คือ NK THX จำนวน 6 โรง ที่ห้างสรรพสินค้านิวเวิลด์ รัตนาธิเบศร์ จังหวัดนนทบุรี และเปิดเพิ่มอีกต่อมาในกลางปี พ.ศ. 2540 จำนวน 4 โรง ที่ห้างเดอะมอลล์ สาขาท่าพระ จากภาวะวิกฤตเศรษฐกิจในปี พ.ศ. 2540 ที่ส่งผลกระทบต่อธุรกิจประเภทต่าง ๆ รวมถึงธุรกิจภาพยนตร์ด้วย ทาง นนทนันท์เองก็ต้องปรับตัว โดยเป็นผู้บุกเบิกการนำเข้าภาพยนตร์เกาหลี อาทิ เดชคัมภีร์บีชุนมู ในปี พ.ศ. 2544 ปัจจุบัน นนทนันท์ เอ็นเตอร์เทนเม้นท์ ได้ปิดกิจการทั้งหมดลงแล้ว โดยได้เปลี่ยนไปเป็นบริษัท เอ็ม พิคเจอร์ส จำกัด นำเข้าภาพยนตร์ฮอลลีวู้ดและจัดจำหน่ายลิขสิทธิ์วีซีดีและดีวีดีแทน ซึ่งเป็นการควบรวมกิจการกับเครือเมเจอร์ซีนีเพล็กซ์ กรุ๊ป โดยมี วิชา พูลวรลักษณ์ เป็นผู้ถือหุ้นรายใหญ่ภาพยนตร์</doc>
