<doc id="541110" url="https://th.wikipedia.org/wiki?curid=541110" title="เจื่อง จิญ">เจื่อง จิญ เจื่อง จิญ () ชื่อเดิมคือ ดั่ง ซวน คู () เกิดเมื่อ 9 กุมภาพันธ์ พ.ศ. 2449 ที่จังหวัดนามดิ่ญ เสียชีวิตเมื่อ 30 กันยายน พ.ศ. 2531 จบการศึกษาทางด้านเศรษฐศาสตร์จากฮานอย แล้วไปทำงานเป็นครู เป็นผู้มีบทบาทในการจัดตั้งพรรคคอมมิวนิสต์อินโดจีนในภาคเหนือของเวียดนาม เป็นเพื่อนสนิทคนหนึ่งของโฮจิมินห์ และเคยถูกฝรั่งเศสจับขังคุกเมื่อ พ.ศ. 2473 – 2479 หลังออกจากคุก เขาได้ร่วมงานกับพรรคคอมมิวนิสต์ต่อไป จนได้เป็นเลขาธิการพรรคใน พ.ศ. 2484 แต่ต้องออกจากตำแหน่งเมื่อ พ.ศ. 2499 เพราะไปเกี่ยวข้องกับการปฏิวัติที่ดินที่รุนแรง เขาเป็นผู้มีบทบาทสำคัญในการกำหนดทิศทางของวัฒนธรรมเวียดนาม ในสมัยที่ปกครองด้วยพรรคคอมมิวนิสต์ เขาเป็นผู้จัดทำเค้าโครงวัฒนธรรมเวียดนามใน พ.ศ. 2486 เพื่อแจกจ่ายให้สมาชิกพรรคและกลุ่มนักเขียน หลังจากได้เอกราชจากฝรั่งเศส เอกสารนี้จึงแพร่หลายไปทั่วเวียดนามเหนือ แนวคิดของเอกสารดังกล่าวคือต้องกำจัดอิทธิพลของวัฒนธรรมจีนและตะวันตกออกจากวัฒนธรรมของเวียดนาม และกลับไปยังวัฒนธรรมเวียดนามดั้งเดิมก่อนได้รับอิทธิพลจากภายนอก เน้นแนวคิดแบบเป็นเหตุเป็นผลมากกว่าเน้นอารมณ์ความรู้สึกแบบวรรณกรรมตามขนบของเวียดนาม เขายังมีความสำคัญในการกำหนดกรอบวรรณกรรมเวียดนามในยุคก่อนรวมประเทศ และมีอิทธิพลมาจนถึง พ.ศ. 2529 จิญดำรงตำแหน่งสำคัญในพรรคคอมมิวนิสต์เวียดนามมาตลอดโดยได้เป็นเลขาธิการพรรคระหว่าง พ.ศ. 2504 – 2509 ด้วย และเป็นประมุขรัฐระหว่าง พ.ศ. 2524 – 2530 หลังจากเล สวน ถึงแก่กรรมเมื่อ พ.ศ. 2529 เขาได้เป็นเลขาธิการพรรคแทน จนถึงสิ้นปี จิญถึงแก่กรรมในวันที่ 30 กันยายน พ.ศ. 2531 ด้วยอาการป่วยที่เกิดจากสุขภาพทรุดโทรม</doc>
