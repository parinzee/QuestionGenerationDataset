<doc id="51537" url="https://th.wikipedia.org/wiki?curid=51537" title="นรอรรถ จันทร์กล่ำ">นรอรรถ จันทร์กล่ำ ผู้ช่วยศาสตราจารย์ ดร.นรอรรถ จันทร์กล่ำ นักไวโอลิน และวาทยกร มีความชำนาญในการเล่นดนตรีคลาสสิกเป็นพิเศษ เคยเข้าร่วมอบรมไวโอลินนานาชาติ ได้รับคัดเลือกเป็นตัวแทนประเทศไทยไปเข้าร่วมกิจกรรมดนตรีเยาวชนอาเซียน ที่ประเทศจีน ฮ่องกง สิงคโปร์ และร่วมแสดงกับวงออร์เคสตรา ทั้งในไทยและต่างประเทศ ทั้งในฐานะวาทยกรและแสดงเดี่ยว ปัจจุบันเป็นอาจารย์ภาควิชาดุริยางคศิลป์ สาขาวิชาดุริยางคศิลป์ตะวันตก คณะศิลปกรรมศาสตร์ จุฬาลงกรณ์มหาวิทยาลัย และหัวหน้าภาควิชาไวโอลิน สถาบันดนตรีเคพีเอ็นประวัติ ประวัติ. นรอรรถเริ่มเรียนไวโอลินตั้งแต่อายุ 10 ปี ศึกษาดนตรีระดับปริญญาตรีที่ คณะศิลปกรรมศาสตร์ จุฬาลงกรณ์มหาวิทยาลัย และศึกษาต่อระดับปริญญาโทที่ New England Conservatory of Music บอสตัน สหรัฐอเมริกา เขาเริ่มศึกษาการอำนวยเพลงกับริชาร์ด ฮอร์นิช ที่สถาบันดนตรีนิวอิงแลนด์ เมืองบอสตัน สหรัฐอเมริกา เมื่อสำเร็จการศึกษาระดับปริญญาโท ได้กลับมารับราชการเป็นอาจารย์ประจำภาควิชาดุริยางคศิลป์ คณะศิลปกรรมศาสตร์ จุฬาลงกรณ์มหาวิทยาลัย นอกจากการบรรเลงไวโอลินซึ่งเป็นเครื่องดนตรีหลักแล้ว นรอรรถมีผลงานการอำนวยเพลงหลากหลายรูปแบบ เช่น ผลงานการประพันธ์เพลงของ Aaron Copland, IgorStravinsky, Darius Milhaud, Ottorino Respighi และผลงานอื่น ๆ อีกมากมาย รวมถึงการอำนวยเพลง และอำนวยการแสดงอุปรากรเรื่อง The Medium ประพันธ์โดย Gian Carlo Menotti นรอรรถได้ศึกษาการอำนวยเพลงเพิ่มเติมกับ ผศ.พ.อ.ชูชาติ พิทักษากร และได้รับคำแนะนำทางด้านการอำนวยเพลงจาก ดร.ประทักษ์ ประทีปเสน อย่างสม่ำเสมอ ปี พ.ศ. 2545 นรอรรถได้รับทุนจากจุฬาลงกรณ์มหาวิทยาลัย เพื่อไปศึกษาการอำนวยเพลงกับ ไมเคิล จินโบที่โรงเรียน แห่งการอำนวยเพลงปิแอร์ มองเตอ รัฐเมน สหรัฐอเมริกา เมื่อสำเร็จการศึกษานรอรรถได้อำนวยเพลงให้กับวงซิมโฟนีออร์เคสตราแห่งจุฬาลงกรณ์มหาวิทยาลัย ซึ่งประสบความสำเร็จอย่างสูงทุกครั้ง รวมถึงการเป็นผู้อำนวยเพลงรับเชิญให้ วงดุริยางค์กรมศิลปากรและวงบางกอกซิมโฟนีออร์เคสตรา ในการแสดงคอนเสิร์ต Classical Series, Magic of Broadway, ชรินทร์และบีเอสโอ, การแสดงดนตรีชมวังฟังเพลงและการแสดงดนตรีในสวน เป็นต้น ในปี พ.ศ. 2549 นรอรรถได้รับเชิญจากวิทยาลัยดนตรี Yong Seaw Taw ประเทศสิงคโปร์ ให้เป็นผู้อำนวยเพลงรับเชิญ และเป็นหนึ่งในคณะกรรมการตัดสิน Concerto Competition ปี พ.ศ. 2550 ได้รับรางวัลอัลบั้มเพลงบรรเลงยอดเยี่ยม จาก คม ชัด ลึก อวอร์ดจากการบรรเลงไวโอลิน ในผลงานการบันทึกเสียง ชุด “ไตร” ปัจจุบัน นรอรรถ เป็นผู้อำนวยเพลงประจำให้กับวงซิมโฟนีออร์เคสตราแห่งจุฬาลงกรณ์มหาวิทยาลัย วงเครื่องสายแห่งจุฬาลงกรณ์มหาวิทยาลัย และผู้อำนวยเพลงรับเชิญประจำวงซิมโฟนีกรุงเทพ</doc>
