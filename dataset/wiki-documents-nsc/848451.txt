<doc id="848451" url="https://th.wikipedia.org/wiki?curid=848451" title="ลิซา">ลิซา ลลิษา มโนบาล หรือชื่อเดิม ปราณปรียา มโนบาล (เกิด 27 มีนาคม ค.ศ. 1997) ชื่อเล่น ป๊อกแป๊ก หรือชื่อในวงการคือ ลิซา เป็นนักร้องชาวไทย รู้จักกันในฐานะสมาชิกวงดนตรีเคป็อปจากประเทศเกาหลีใต้ แบล็กพิงก์ประวัติชีวิตช่วงแรก ประวัติ. ชีวิตช่วงแรก. ลลิษา มโนบาล เกิดเมื่อวันที่ 27 มีนาคม ค.ศ. 1997 ที่กรุงเทพมหานคร ประเทศไทย ลิซาอาศัยอยู่กับแม่ซึ่งเป็นชาวบุรีรัมย์ โดยมีพ่อบุญธรรมชื่อ Marco Brueschweiler เป็นชาวสวิส เป็นผู้จัดการร้านอาหารในกรุงเทพมหานคร ลิซาเริ่มสนใจการเต้นตั้งแต่ตอนกำลังศึกษาในชั้นประถม เธอเคยลงแข่งขันในโครงการทูบีนัมเบอร์วัน และเป็นส่วนหนึ่งของวงในการประกวดเต้นชื่อทีม "วีซาคูล" (We Za Cool) ไปแข่งขันในรายการ แอลจีเอนเตอร์เทนเมนต์ เคียงข้างกับ แบมแบม นักร้องวงก็อตเซเวน ในปี ค.ศ. 2010 เธอเริ่มไปออดิชันกับค่ายวายจีเอ็นเตอร์เทนเมนต์โดยส่งวิดีโอการเต้นของเธอเอง ลิซาเป็นคนเดียวที่เป็นที่ยอมรับในการออดิชันที่ประเทศไทยของวายจี และเข้ามาเป็นศิลปินฝึกหัดของวายจีเมื่อวันที่ 11 เมษายน ค.ศ. 2011ก่อนเปิดตัวและแบล็กพิงก์ ก่อนเปิดตัวและแบล็กพิงก์. ลิซาเริ่มเป็นที่สนใจในปี ค.ศ. 2012 หลังจากวายจีอัปโหลดวิดีโอการเต้นของเธอลงบนยูทูปในชื่อคลิปว่า WHO'S THAT GIRL??? ในวันที่ 3 พฤษภาคม ค.ศ. 2013 เธอยังได้แสดงมิวสิกวิดีโอเพลง "รินการีนกา" (Ringa Linga) ของแทยัง และเป็นนางแบบให้กับเสื้อผ้ายี่ห้อโนนากอน (Nonagon) ร่วมกับบี.ไอและบ็อบบี วงไอคอนในปี ค.ศ. 2014 หลังจากได้รับการฝึกฝนเป็นระยะเวลา 5 ปี ลิซาได้เป็นหนึ่งในสมาชิกวงแบล็กพิงก์ โดยรับหน้าที่เป็นแร็ปเปอร์และนักเต้นนำ และเปิดตัวครั้งแรกด้วยอัลบั้ม สแควร์วัน เมื่อวันที่ 8 สิงหาคม ค.ศ. 2016 ในเดือนพฤศจิกายน แบล็กพิงก์ได้รับรางวัลเอเชียอาร์ติสต์อะวอดส์รางวัลแรก สาขาศิลปินหน้าใหม่ยอดเยี่ยม ในปีต่อมา พวกเธอกวาดสามรางวัลจากแกออนชาร์ตเคป็อปอะวอดส์ ในสาขาศิลปินหน้าใหม่แห่งปี, เพลงแห่งปี ประจำเดือนสิงหาคม จากเพลง "วิสเซิล" และเพลงแห่งปี ประจำเดือนพฤศจิกายน จากเพลง "เพลย์อิงวิทไฟร์"</doc>
