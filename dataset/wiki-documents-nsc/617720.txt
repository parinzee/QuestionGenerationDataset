<doc id="617720" url="https://th.wikipedia.org/wiki?curid=617720" title="นีดฟอร์สปีด ซิ่งเต็มสปีดแค้น">นีดฟอร์สปีด ซิ่งเต็มสปีดแค้น นีดฟอร์สปีด ซิ่งเต็มสปีดแค้น () เป็นภาพยนตร์อเมริกัน 3 มิติในปี ค.ศ. 2014 กำกับโดยสก็อตต์ วอห์ เขียนบทโดยจอร์จ กาทินส์ อำนวยการสร้างโดยดรีมเวิร์กสพิกเจอส์ โดยดัดแปลงมาจากวิดีโอเกมซีรีส์ นีดฟอร์สปีด โดยอิเล็คโทรนิค อาร์ตส นำแสดงโดยอารอน พอล, โดมินิก คูเปอร์, อิโมเจน พูตส์, รามอน ราดรีเกวซและไมเคิล คีตัน ภาพยนตร์เรื่องนี้ได้ออกฉายเมื่อวันที่ 14 มีนาคม ค.ศ. 2014 ในระบบ 3 มิติ ,ไอแมกซ์ และโรงภาพยนตร์ 2D ทั่วไปเรื่องย่อ เรื่องย่อ. โทบี มาร์แชลล์ อดีตนักแข่งรถผู้ผันตัวมาเปิดอู่ซ่อมรถกับเพื่อน ๆ ในเมืองเมาท์คิสโกกำลังประสบปัญหาด้านการเงิน ต่อมาดีโน บริวสเตอร์ อดีตคู่แข่งของโทบีมาที่อู่รถแล้วเสนอให้ทีมของโทบีปรับปรุงรถฟอร์ด เชลบี มัสแตงโดยเขาจะยกส่วนแบ่ง 25% ให้ หลังทีมของโทบีปรับปรุงรถเสร็จได้นำขึ้นประมูล โทบีและดีโนพบกับจูเลีย แมดดอน นักซื้อขายรถหายาก จูเลียบอกทั้งสองว่าบิล อินแกรม ผู้ว่าจ้างของเธอยินดีจะซื้อรถคันนี้หากทำความเร็วได้เกิน 230 ไมล์/ชั่วโมงอย่างที่โทบีอ้าง โทบีอาสาจะเป็นคนขับแต่ดีโนสั่งห้าม วันต่อมา โทบีขับรถฟอร์ด มัสแตงได้ถึง 234 ไมล์/ชั่วโมง ทำให้อินแกรมซื้อรถคันนี้ในราคา 2.7 ล้านดอลลาร์สหรัฐ แต่ดีโนไม่พอใจและท้าแข่งรถกับโทบี โดยดีโนจะยกส่วนแบ่งทั้งหมดให้โทบีหากเขาแพ้ ส่วนโทบีจะไม่รับส่วนแบ่งของเขาหากเขาแพ้ ดีโน โทบีและพีต โคลแมน เพื่อนของโทบีตกลงที่จะแข่งรถบนถนนทางหลวงระหว่างรัฐ โดยทั้งหมดใช้รถคอนิกเส็กก์ อาเกียรา อาร์ ก่อนจะถึงเส้นชัย ดีโนจงใจชนท้ายรถของพีตจนรถของพีตเสียหลักพลิกคว่ำและระเบิดทำให้พีตตาย ส่วนดีโนหลบหนี ด้านโทบีถูกจับในข้อหาฆ่าคนตายโดยไม่เจตนา 2 ปีต่อมา โทบีพ้นโทษและตั้งใจจะล้างแค้นให้พีต เขาขอยืมรถฟอร์ด มัสแตงจากอินแกรมเพื่อร่วมการแข่งเดอเลออน ซึ่งเป็นการแข่งรถซูเปอร์คาร์ผิดกฎหมายที่จัดโดยชายลึกลับนามว่าโมนาร์ช อินแกรมให้จูเลียเดินทางไปกับโทบี ทั้งสองต้องไปถึงซานฟรานซิสโกก่อนการแข่งจะเริ่ม 2 วัน โดยระหว่างทางโทบีและจูเลียถูกไล่ตามจากตำรวจและนักแข่งคนอื่น ๆ ที่ต้องการรถ "ลัมโบร์กีนี เซสโต เอเลเมนโต" ที่ดีโนเสนอให้กับใครก็ตามที่ขัดขวางโทบีได้ เมื่อโทบีและจูเลียขับผ่านรัฐยูทาห์ ทั้งสองต้องขับออกนอกเส้นทางเพราะถูกกลุ่มนักแข่งที่ต้องการรถของดีโนไล่ตาม มาเวอริก ลูกทีมคนหนึ่งของโทบีที่ขับเครื่องบินได้ขับเฮลิคอปเตอร์พารถของโทบีและจูเลียไปส่งที่ทะเลสาบแห้งบอนเนวิลล์ ที่ซึ่งลูกทีมคนอื่น ๆ ของโทบีรออยู่ โทบีและจูเลียไปถึงซานฟรานซิสโกทันเวลาแต่รถฟอร์ด มัสแตงของทั้งคู่ถูกชนจนเสียหายและจูเลียได้รับบาดเจ็บสาหัส โทบีไปพบแอนิตา โคลแมน พี่สาวของพีตซึ่งเป็นแฟนเก่าของเขาและคู่หมั้นของดีโน เธอพบว่าดีโนมีส่วนในการตายของน้องชายจึงยอมบอกที่ซ่อนและรหัสผ่านเข้าโกดังเก็บรถของดีโน โทบีและโจ ลูกทีมคนหนึ่งลอบเข้าไปในโกดังและขโมยรถคอนิกเส็กก์ อาเกียรา อาร์ที่ดีโนใช้ขับออกมา วันต่อมา โทบีนำแหวนหมั้นของแอนิตาไปคืนให้ดีโน หลังรถแข่งคันอื่น ๆ ถูกทำลาย ดีโนพยายามจะชนท้ายรถของโทบีแต่โทบีรู้ทัน ทำให้รถของดีโนพลิกคว่ำ ก่อนรถจะระเบิดโทบีพาตัวดีโนออกมา โดยดีโนถูกตำรวจจับ ด้านโทบีขับเข้าเส้นชัยได้สำเร็จโดยมีตำรวจทางหลวงตามมาจับกุม ตำรวจพบว่ารถคอนิกเส็กก์ อาเกียรา อาร์ที่โทบีนำมาขับเป็นของดีโนและมีส่วนในการตายของพีต จึงใช้เป็นหลักฐานในการเอาผิดดีโน ส่วนโทบีถูกจำคุก 6 เดือนข้อหาแข่งรถผิดกฎหมาย หลังพ้นโทษ เขาพบกับจูเลียที่ขับรถฟอร์ด มัสแตง ปี 2015 มารับ ภาพยนตร์จบลงเมื่อทั้งสองไปที่เรือนจำในยูทาห์เพื่อรับตัวมาเวอริกที่ถูกจับฐานขโมยเฮลิคอปเตอร์ของกองทัพมาใช้โดยไม่ได้รับอนุญาตนักแสดงนักแสดง. - อารอน พอล รับบท โทบี มาร์แชลล์ ช่างเครื่องยนต์และอดีตนักแข่งรถ - โดมินิก คูเปอร์ รับบท ดีโน บริวสเตอร์ คู่แข่งคนสำคัญของโทบี - อิโมเจน พูตส์ รับบท จูเลีย แมดดอน นักซื้อขายรถยนต์ - คิด คัดดี้ รับบท เบนนี "มาเวอริก" แจ็กสัน ลูกทีมของโทบี - รามี แมเล็ก รับบท ฟินน์ ลูกทีมของโทบี - รามอน ราดรีเกวซ รับบท โจ เพ็ก ลูกทีมของโทบี - ไมเคิล คีตัน รับบท โมนาร์ช ผู้จัดแข่งรถซูเปอร์คาร์แบบผิดกฎหมาย - แฮร์ริสัน กิลเบิร์ตสัน รับบท พีต โคลแมน น้องชายของแอนิตา เพื่อนของโทบี - ดาโกตา จอห์นสัน รับบท แอนิตา โคลแมน พี่สาวของพีต แฟนเก่าของโทบีและคู่หมั้นของดีโน</doc>
