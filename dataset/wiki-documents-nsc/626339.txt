<doc id="626339" url="https://th.wikipedia.org/wiki?curid=626339" title="ฟูแลกู">ฟูแลกู ฟูแลกู () เป็นตัวสัญลักษณ์ประจำการแข่งขันฟุตบอลโลก 2014 ในประเทศบราซิล ได้รับการออกแบบจากอาร์มาดิลโลสามแถบบราซิล () ซึ่งเป็นอาร์มาดิลโลชนิดหนึ่งที่มีถิ่นกำเนิดในบราซิลและเป็นสัตว์ที่เกือบอยู่ในข่ายใกล้สูญพันธุ์ในบัญชีแดงของสหภาพเพื่อการอนุรักษ์ธรรมชาติ ฟูแลกูได้รับการเปิดตัวอย่างเป็นทางการเมื่อวันที่ 25 พฤศจิกายน ค.ศ. 2012 ในรายการฟังตัสชีกู () ซึ่งเป็นรายการบันเทิงรายสัปดาห์ในเครือข่ายโกลบู () ของบราซิล งานออกแบบจากตัวอาร์มาดิลโลนี้ได้รับการคัดเลือกให้เป็นตัวสัญลักษณ์ของฟุตบอลโลก 2014 หลังจากที่ฟีฟ่าและคณะกรรมการจัดการแข่งขันในท้องถิ่นได้พิจารณางานออกแบบ 47 ชิ้นซึ่งเสนอโดยบริษัท 6 แห่งของบราซิล นอกจากนี้ยังมีการสำรวจความนิยมในกลุ่มเป้าหมายหลัก คือ เด็กชาวบราซิลอายุระหว่าง 5 ถึง 12 ปี ซึ่งชื่นชอบงานออกแบบจากตัวอาร์มาดิลโลของบริษัท 100% Design มากที่สุด ชื่อ "ฟูแลกู" มาจากการประสมตัวอักษรจากคำว่า "ฟูชีบอล" ( แปลว่า ฟุตบอล) และ "เอโกโลฌีอา" ( แปลว่า นิเวศวิทยา) เข้าด้วยกัน ในวันที่ 26 พฤศจิกายน ค.ศ. 2012 ฟูแลกูได้รับการโหวตให้เป็นชื่อของสัญลักษณ์นำโชคตัวนี้ด้วยคะแนนร้อยละ 48 โดยชนะชื่อ "ซูแซกู" () ซึ่งได้คะแนนร้อยละ 31 และ "อามีฌูบี" () ซึ่งได้คะแนนร้อยละ 21 จากการโหวตของชาวบราซิลกว่า 1.7 ล้านคน ฟูแลกูเกิดเมื่อวันที่ 1 มกราคม ค.ศ. 2000 เขาเป็นตัวอย่างของเด็กรุ่นใหม่ที่ชอบใช้คอมพิวเตอร์และเครือข่ายสังคม เป็นอาร์มาดิลโลที่เป็นมิตร ใจดี ชอบพบปะผู้คน มีนิสัยอยากรู้อยากเห็นและชอบสำรวจ เขามีหน้าที่สนับสนุนการอนุรักษ์สิ่งแวดล้อมทางธรรมชาติและเผยแพร่วัฒนธรรมการกีฬา เขาชอบการเล่นฟุตบอลอย่างขาวสะอาด (fair play) โดยมีนักฟุตบอลที่ชื่นชอบที่สุดคือโรนัลโดและเปเล่ นอกจากนี้ เขายังชอบฟังเพลง (โดยเฉพาะเพลงบราซิล) ดูภาพยนตร์แอนิเมชัน อ่านการ์ตูน เล่นเกมในคอมพิวเตอร์ และชอบแกล้งเพื่อนให้งงเล่นด้วยการม้วนขดตัวเป็นลูกบอลระหว่างการแข่งขันฟุตบอล อาหารที่ชอบได้แก่ ผัก ผลไม้ ผลไม้แห้ง และเมล็ดพืช รวมทั้งมะม่วงหิมพานต์</doc>
