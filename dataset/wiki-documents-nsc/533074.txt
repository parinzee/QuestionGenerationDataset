<doc id="533074" url="https://th.wikipedia.org/wiki?curid=533074" title="อะบุล ฮาซัน บานีซาดร์">อะบุล ฮาซัน บานีซาดร์ อะบุล ฮาซัน บานีซาดร์ (Abu al-Hasan Bani Sadr; ภาษาเปอร์เซีย:ابوالحسن بنی‌صدر) เป็นสมาชิกกลุ่มแกนนำในการโค่นล้มชาห์แห่งอิหร่าน และเป็นประธานาธิบดีคนแรกแห่งสาธารณรัฐอิสลามอิหร่าน เขาถูกขับออกจากตำแหน่งประธานาธิบดีใน พ.ศ. 2524 และไปตั้งรัฐบาลพลัดถิ่นที่ฝรั่งเศส บานีซาดร์เกิดเมื่อ เกิดเมื่อ 22 มีนาคม พ.ศ. 2475 ที่เมืองอมาดา ในครอบครัวที่เคร่งศาสนา ศึกษาทางด้านเศรษฐศาสตร์ที่มหาวิทยาลัยเตหะราน เคยเป็นหัวหน้านักศึกษาที่เข้าพบนายกรัฐมนตรีอามีนีใน พ.ศ. 2505 เขาเป็นผู้จัดตั้งองค์การนักศึกษาในปารีสเพื่อต่อต้านชาห์ และติดต่อกับอยาตุลลาห์ โคไมนีเป็นครั้งแรกใน พ.ศ. 2515 บานีซาดร์เดินทางกลับสู่อิหร่านพร้อมโคไมนีในเดือนกุมภาพันธ์ พ.ศ. 2522 และได้เป็นสมาชิกสภาปฏิวัติอิสลาม และได้รับเลือกตั้งให้เป็นประธานาธิบดีอิหร่านเมื่อ 4 กุมภาพันธ์ พ.ศ. 2523 อย่างไรก็ตาม บานีซาดร์ไม่สามารถกุมอำนาจได้อย่างเด็ดขาด เนื่องจากมีความแตกแยกภายในรัฐสภา และยิ่งแตกแยกรุนแรงเมื่อเกิดสงครามอิรัก-อิหร่าน เขาถูกปลดจากตำแหน่งผู้บัญชาการทางทหารเมื่อ 10 มิถุนายน พ.ศ. 2524 และถูกลงมติไม่ไว้วางใจในอีก 10 วันต่อมา หลังจากนั้น เขาหนีออกจากอิหร่าน ไปจัดตั้งรัฐบาลพลัดถิ่นที่ฝรั่งเศส แต่ไม่สำเร็จ</doc>
