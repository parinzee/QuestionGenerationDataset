<doc id="532165" url="https://th.wikipedia.org/wiki?curid=532165" title="ซูเปอร์บันเทิง">ซูเปอร์บันเทิง ซูเปอร์บันเทิง () เป็นช่องรายการสถานีข่าวบันเทิง ที่ผลิตโดย บริษัท ไทยเดย์ ดอตคอม จำกัด ในเครือหนังสือพิมพ์เอเอสทีวีผู้จัดการ มี ต่อพงศ์ เศวตามร์ เป็นผู้อำนวยการช่อง เดิมเป็นช่อง เอเอสทีวี 3 วาไรตี้ ซึ่งเป็นส่วนหนึ่งของสถานีโทรทัศน์ผ่านดาวเทียมเอเอสทีวี ก่อนที่จะแยกตัวออกมาต่างหาก ออกอากาศผ่านทางดาวเทียม NSS6 และเคเบิลทีวีท้องถิ่น เริ่มจากทดลองออกอากาศตั้งแต่เดือนพฤษภาคม พ.ศ. 2552 และเปิดตัวอย่างเป็นทางการเมื่อวันที่ 19 พฤศจิกายน พ.ศ. 2552 ที่ลานหน้าห้างสรรพสินค้าเซ็นทรัลเวิลด์ ต่อมาเมื่อวันที่ 1 ตุลาคม พ.ศ. 2553 บริษัท ทรู วิชันส์ จำกัด (มหาชน) ได้นำช่องซูเปอร์บันเทิง ออกอากาศทางช่อง 70 ก่อนที่จะย้ายไปอยู่ช่อง 72 เมื่อวันที่ 19 เมษายน พ.ศ. 2556 อีกด้านหนึ่งในปี พ.ศ. 2555 ได้ตั้งบริษัทขึ้นมาใหม่ ใช้ชื่อ บริษัท ซูเปอร์บันเทิง เฮงเฮงเฮง จำกัด เพื่อแยกเป็นหน่วยธุรกิจต่างหาก ร่วมกับบริษัท อำพล ฟู๊ดส์ จำกัด โดยบริหารสื่อทั้งสถานีโทรทัศน์ซูเปอร์บันเทิง เว็บไซต์ซูเปอร์บันเทิง เว็บไซต์ละครออนไลน์ ซึ่งเป็นส่วนหนึ่งของเว็บไซต์เอเอสทีวีผู้จัดการออนไลน์ และหนังสือพิมพ์ซูเปอร์บันเทิง รายปักษ์</doc>
