<doc id="461589" url="https://th.wikipedia.org/wiki?curid=461589" title="เกษรวิลเลจ">เกษรวิลเลจ เกษรวิลเลจ () เป็นโครงการพัฒนาศูนย์การค้าและพื้นที่พาณิชยกรรมซึ่งตั้งอยู่บริเวณย่านราชประสงค์ เขตปทุมวัน กรุงเทพมหานคร โดย เกษรวิลเลจ มีชื่อดั้งเดิมว่า "เกษรพลาซ่า" ซึ่งเปิดทำการตั้งแต่ พ.ศ. 2537 โดยในช่วงหลังทางกลุ่มศรีวิกรม์เล็งเห็นโอกาสในการเติบโต จึงทำการเปลี่ยนรูปแบบโครงการใหม่ทั้งหมด จากเดิมที่เป็นศูนย์การค้าระดับบน ให้กลายเป็นไลฟ์สไตล์วิลเลจสำหรับคนเมือง (Lifestyle Urban Village) โดยเพิ่มอาคารเกษร ทาวเวอร์ ที่กำลังก่อสร้างอยู่ติดกัน และปรับปรุงศูนย์การค้าอัมรินทร์พลาซ่าฝั่งตรงข้ามองค์ประกอบ องค์ประกอบ. โครงการเกษรวิลเลจ ประกอบไปด้วยศูนย์การค้าและอาคารสำนักงาน ตั้งอยู่บริเวณถนนเพลินจิตทั้งหมด ในโครงการประกอบไปด้วยศูนย์การค้าเกษรในปัจจุบัน อาคารเกษร ทาวเวอร์ และอาคารอัมรินทร์พลาซ่า มีงบลงทุนในโครงการ 3,470 ล้านบาทในระยะที่ 1 โดยเป็นการเร่งการก่อสร้างอาคารเกษร ทาวเวอร์ ให้เสร็จสิ้นภายในเดือนมิถุนายน พ.ศ. 2560 และปรับปรุงอาคารอัมรินทร์ ทาวเวอร์ ในปี พ.ศ. 2561 และในระยะที่ 2 จะเป็นการปรับปรุงโครงสร้างศูนย์การค้าอัมรินทร์พลาซ่าทั้งหมด และปรับปรุงทางเชื่อมรถไฟฟ้าบีทีเอสใน พ.ศ. 2562–2563อาคารศูนย์การค้าเกษร อาคารศูนย์การค้าเกษร. ศูนย์การค้าเกษรในปัจจุบัน เป็นศูนย์การค้าระดับบนที่รวมร้านค้าแฟชั่นชั้นนำจากหลายประเทศ อาคารดังกล่าวเปิดทำการตั้งแต่ พ.ศ. 2537 มีพื้นที่ 41,500 ตารางเมตร แบ่งเป็นศูนย์การค้า 5 ชั้น และสำนักงานให้เช่าอีกสามชั้นเกษรทาวเวอร์ เกษรทาวเวอร์. เกษร ทาวเวอร์ หรืออาคารสำนักงานเกษร เป็นอาคารสำนักงานความสูง 30 ชั้น มีพื้นที่ 63,000 ตารางเมตร โดยชั้นฐานรากของอาคารจะเป็นที่ตั้งของร้านค้าไลฟ์สไตล์ มีทางเชื่อมต่อกับอาคารศูนย์การค้าเกษรเดิม ในลักษณะของรังดักแด้ เพื่อใช้เป็นพื้นที่ความคิด และเปิดมุมมองใหม่ ๆ ในการทำงานอาคารอัมรินทร์ อาคารอัมรินทร์. อัมรินทร์พลาซ่า และอัมรินทร์ทาวเวอร์ เป็นศูนย์การค้าระดับกลาง และอาคารสำนักงานความสูง 23 ชั้น มีพื้นที่ 76,000 ตารางเมตร แบ่งเป็นพื้นที่ให้เช่า 55,000 ตารางเมตรสำหรับศูนย์การค้า และ 21,000 ตารางเมตรสำหรับอาคารสำนักงาน ปัจจุบันอาคารดังกล่าวมักถูกใช้เป็นพื้นที่ขายสินค้าลดราคาพิเศษ และมีการตั้งรถอาหารด้านหน้าศูนย์การค้าอยู่บ่อยครั้งการเชื่อมต่อกับพื้นที่โดยรอบ การเชื่อมต่อกับพื้นที่โดยรอบ. เกษรวิลเลจ สามารถเดินเชื่อมต่อกับพื้นที่โดยรอบย่านราชประสงค์ได้ผ่าน ราชประสงค์วอล์ค หรือ อาร์วอล์ค (R Walk) ซึ่งเป็นทางเดินยกระดับที่เชื่อมต่อตั้งแต่สถานีรถไฟฟ้าชิดลม และสถานีรถไฟฟ้าสยาม มายังตัวโครงการ และเชื่อมต่อเพิ่มเติมไปยังย่านประตูน้ำ โดยใช้ทางเชื่อมที่สร้างขึ้นใหม่ผ่านหน้าโรงแรมอโนมา บิ๊กซี ราชดำริ ศูนย์การค้าเดอะมาร์เก็ตบายแพลตตินั่ม ศูนย์การค้าเซ็นทรัลเวิลด์ และสิ้นสุดเส้นทางที่ศูนย์การค้าแพลตตินั่ม แฟชั่นมอลล์ ถนนเพชรบุรี ตลอดเส้นทาง อาร์วอล์ค สามารถเชื่อมต่อกับอาคารโดยรอบได้ถึง 19 อาคาร โดยแยกออกเป็นสี่เส้นทาง ดังนี้- อีสต์วอล์ค เป็นเส้นทางจากแยกราชประสงค์ไปยังสถานีชิดลม เชื่อมต่อกับ อาคารมณียาเซ็นเตอร์ โรงแรมเรเนซองส์ กรุงเทพ ราชประสงค์ โรงแรมอินเตอร์คอนติเนนตัล กรุงเทพ โรงแรมฮอลิเดย์อินน กรุงเทพ - นอร์ทวอล์ค เป็นเส้นทางจากแยกราชประสงค์ทะลุผ่านเกษรวิลเลจแล้วออกไปทางด้านหน้าอาคารเกษรทาวเวอร์ เชื่อมต่อกับ บิ๊กซี ซูเปอร์เซ็นเตอร์ สาขาราชดำริ ศูนย์การค้าเซ็นทรัลเวิลด์ ศูนย์การค้าเดอะมาร์เก็ตบายแพลตตินั่ม และศูนย์การค้าแพลตตินั่ม - เวสต์วอล์ค เป็นเส้นทางจากแยกราชประสงค์ไปยังสถานีสยาม ส่วนนี้เป็นสกายวอล์คของศูนย์การค้าเซ็นทรัลเวิลด์เดิม เชื่อมต่อกับ โรงพยาบาลตำรวจ ศูนย์การค้าเซ็นทรัลเวิลด์ ห้างสรรพสินค้าเซน ห้างสรรพสินค้าอิเซตัน โรงแรมเซ็นทาราแกรนด์แอทเซ็นทรัลเวิลด์ สำนักงานตำรวจแห่งชาติ วัดปทุมวนาราม และสยามพารากอน - เซาท์วอล์ค เป็นเส้นทางจากแยกราชประสงค์ทะลุผ่านศูนย์การค้าเอราวัณ และโรงแรมแกรนด์ไฮแอท เอราวัณ เพื่อเดินผ่านทางเท้าไปยังสถานีชิดลมการเดินทางการเดินทาง. - รถไฟฟ้าเฉลิมพระเกียรติ 6 รอบพระชนมพรรษา - สถานีชิดลม และ สถานีสยาม โดยใช้ทางเดินเชื่อมเกษรสตรีท ที่เชื่อมต่อมาจากราชประสงค์ สกายวอล์ค และเซ็นทรัลเวิลด์ สกายวอล์ค - เรือโดยสารคลองแสนแสบ - ท่าประตูน้ำ โดยใช้ทางเชื่อมเกษรสตรีทจากศูนย์การค้าแพลตตินั่มแฟชั่นมอลล์</doc>
