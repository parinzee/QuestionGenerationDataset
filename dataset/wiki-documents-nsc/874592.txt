<doc id="874592" url="https://th.wikipedia.org/wiki?curid=874592" title="ทอมัส แอดดิสัน">ทอมัส แอดดิสัน ทอมัส แอดดิสัน (; เดือนเมษายน ค.ศ. 1793 – 29 มิถุนายน ค.ศ. 1860) เป็นแพทย์ชาวอังกฤษ เกิดที่เมืองลองเบนตันในมณฑลนอร์ทัมเบอร์แลนด์ (ปัจจุบันอยู่ในมณฑลไทน์แอนด์เวียร์) เป็นบุตรของโจเซฟและซาราห์ แอดดิสัน ในวัยเด็กแอดดิสันเรียนที่โรงเรียนของทอมัส รัตเตอร์ และโรงเรียนรอยัลแกรมมาร์ในเมืองนิวคาสเซิลอะพอนไทน์ บิดาของเขาต้องการให้เขาเป็นทนายความ แต่แอดดิสันเลือกเรียนที่โรงเรียนแพทย์ มหาวิทยาลัยเอดินบะระและได้รับปริญญาเอกด้านการแพทย์ในปี ค.ศ. 1815 แอดดิสันย้ายมาที่ลอนดอนเพื่อเป็นแพทย์ประจำบ้านในโรงพยาบาลลอนดอนล็อกและเรียนกับทอมัส เบตแมน แพทย์ผู้บุกเบิกด้านตัจวิทยา (การศึกษาด้านผิวหนัง) ในปี ค.ศ. 1817 เขาทำงานที่โรงพยาบาลกายส์ แอดดิสันเป็นผู้ช่วยแพทย์ในปี ค.ศ. 1824 ต่อมาในปี ค.ศ. 1837 เขาดำรงตำแหน่งแพทย์และอาจารย์ โดยดำรงตำแหน่งนี้จนถึงปี ค.ศ. 1855 ด้านชีวิตส่วนตัว แอดดิสันแต่งงานกับแคทเทอรีน ฮอกซ์เวลล์ในปี ค.ศ. 1847 แต่ทั้งคู่ไม่มีบุตรด้วยกัน ในช่วงท้ายของชีวิต แอดดิสันมีปัญหาด้านสุขภาพและป่วยเป็นโรคซึมเศร้า เขาฆ่าตัวตายในปี ค.ศ. 1860 แอดดิสันมีผลงานที่สำคัญ ได้แก่ การค้นพบโรคแอดดิสัน (Addison's disease) ในปี ค.ศ. 1855 ซึ่งเป็นความผิดปกติของต่อมหมวกไตที่ผลิตฮอร์โมนสเตอรอยด์ไม่เพียงพอ และการอธิบายภาวะเลือดจางแอดดิสัน (Addison's anemia) ในปี ค.ศ. 1849 หรือต่อมารู้จักในชื่อภาวะเลือดจางเหตุขาดวิตามินบี12 (Vitamin B deficiency anemia) ซึ่งเป็นโรคที่เซลล์เม็ดเลือดแดงไม่เพียงพอจากการขาดวิตามินบี12</doc>
