<doc id="724572" url="https://th.wikipedia.org/wiki?curid=724572" title="ปลาสินสมุทรมัดหมี่">ปลาสินสมุทรมัดหมี่ ปลาสินสมุทรมัดหมี่ (; ) ปลาทะเลชนิดหนึ่ง จัดอยู่ในวงศ์ปลาสินสมุทร (Pomacanthidae) มีลักษณะเด่น คือ ส่วนหัวจะมีสีเหลือง และมีลายทางสีดำพาดเป็นแนวตั้งบริเวณตา ส่วนลำตัวช่วงบนมีสีขาวกลางลำตัวมีสีดำแซมขาว และครึ่งหลังมีสีดำ ส่วนหางสีเหลืองลายข้างตัวสีขาว มองดูเป็นเส้นละเอียดบนพื้นดำ ดูคล้ายเส้นหมี่ หรือ เส้นด้าย จึงเป็นที่มาของชื่อสามัญในภาษาไทย มีขนาดโตเต็มที่ประมาณ 17 เซนติเมตร เดิมเคยจัดให้เป็นชนิดเดียวกับชนิด C. poliourus ซึ่งปัจจุบันได้จัดให้แยกออกมาต่างหาก ในน่านน้ำไทยพบได้ตามแนวปะการังบริเวณชายฝั่งทะเล และทางฝั่งตะวันตกของมหาสมุทรแปซิฟิก เป็นปลาที่มีสีสันสวยงาม จึงนิยมเลี้ยงเป็นปลาสวยงามเช่นเดียวกับปลาสินสมุทรชนิดอื่น ๆ โดยกรมประมงของไทยสามารถเพาะขยายพันธุ์ได้สำเร็จที่ศูนย์วิจัยและพัฒนาประมงชายฝั่งสมุทรสาคร</doc>
