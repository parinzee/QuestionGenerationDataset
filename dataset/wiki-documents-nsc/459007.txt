<doc id="459007" url="https://th.wikipedia.org/wiki?curid=459007" title="การเลือกตั้งผู้ว่าราชการกรุงเทพมหานคร พ.ศ. 2535">การเลือกตั้งผู้ว่าราชการกรุงเทพมหานคร พ.ศ. 2535 การเลือกตั้งผู้ว่าราชการกรุงเทพมหานคร พ.ศ. 2535 จัดเป็น การเลือกตั้งผู้ว่าราชการกรุงเทพมหานคร เป็นครั้งที่ 4 สืบเนื่องจากการที่ พลตรี จำลอง ศรีเมือง ได้ลาออกจากตำแหน่งผู้ว่าราชการกรุงเทพมหานคร ก่อนครบวาระ ในวันที่ 21 มกราคม พ.ศ. 2535 เพื่อลงรับสมัครเลือกตั้งเป็นสมาชิกสภาผู้แทนราษฎร (ส.ส.) ในพื้นที่กรุงเทพมหานคร เขต 2 ซึ่งประกอบด้วย เขตพระนคร, ป้อมปราบศัตรูพ่าย, สัมพันธวงศ์, บางรัก และปทุมวัน ในฐานะหัวหน้าพรรคพลังธรรม ในการเลือกตั้งใหญ่เป็นการทั่วไปทั้งประเทศ ในวันที่ 22 มีนาคม ปีเดียวกัน จึงจัดให้มีการเลือกตั้งคัดหาตัวผู้ที่จะดำรงตำแหน่งต่อ ในวันอาทิตย์ที่ 19 เมษายน ปีเดียวกัน ซึ่งทาง พล.ต.จำลอง ในฐานะหัวหน้าพรรคพลังธรรมได้ให้การสนับสนุน ร้อยเอก กฤษฎา อรุณวงษ์ ณ อยุธยา ในฐานะรองผู้ว่าราชการกรุงเทพมหานคร ฝ่ายโยธา ในขณะที่ พล.ต.จำลองเป็นผู้ว่าฯ ขณะที่พรรคการเมืองอื่นได้ส่งผู้สมัครต่าง ๆ อาทิ ดร.พิจิตต รัตตกุล อดีตรัฐมนตรีช่วยว่าการกระทรวงวิทยาศาสตร์เทคโนโลยีและพลังงาน และอดีต ส.ส.กรุงเทพมหานคร จากพรรคประชาธิปัตย์, พลอากาศเอก สมมติ สุนทรเวช น้องชายของนายสมัคร สุนทรเวช จากพรรคประชากรไทย และนายมติ ตั้งพานิช จากพรรคความหวังใหม่ เป็นต้น ผลการเลือกตั้ง ปรากฏว่า ร.อ.กฤษฎา จากการสนับสนุนของ พล.ต.จำลอง ที่ก่อนหน้านั้นในการเลือกตั้งทั่วไป พรรคพลังธรรมได้รับการเลือกตั้งอย่างถล่มทลายในพื้นที่กรุงเทพมหานคร ได้รับเลือกตั้งไปด้วยคะแนนเสียง 363,668 คะแนน ได้ดำรงตำแหน่งผู้ว่าราชการกรุงเทพมหานครไป แต่ทว่าการเลือกตั้งครั้งนี้มีผู้มาใช้สิทธิเพียงแค่ร้อยละ 23.02 เท่านั้น ซึ่งนับว่าน้อยมาก</doc>
