<doc id="781671" url="https://th.wikipedia.org/wiki?curid=781671" title="ภาพยนตร์โลดโผน">ภาพยนตร์โลดโผน ภาพยนตร์โลดโผน () เป็นประเภทภาพยนตร์ที่ซึ่งตัวเอก (อาจมีคนเดียวหรือมากกว่านั้น) ถูกผลักดันเข้าสู่ชุดความท้าทายต่าง ๆ ได้แก่ ความรุนแรง การไล่ล่าอย่างบ้าคลั่ง การต่อสู้ระยะประชิด และการใช้ทักษะทางร่างกายในการต่อสู้ ภาพยนตร์โลดโผนมีแนวโน้มที่จะแสดงภาพตัวเอกที่มีเชาวน์ไวและกำลังดิ้นรนให้พ้นความยากลำบาก ไม่ว่าจะเป็นสถานการณ์ที่อาจเป็นอันตรายต่อชีวิต ตัวร้าย หรือการไล่ล่า แต่โดยทั่วไปก็มักลงเอยด้วยชัยชนะของตัวเอก แม้ว่าฉากโลดโผนจะเป็นส่วนประกอบที่ปรากฏในภาพยนตร์เรื่องต่าง ๆ มานาน แต่ประเภท "ภาพยนตร์โลดโผน" ก็เพิ่งจะเริ่มพัฒนาขึ้นในคริสต์ทศวรรษ 1970 ร่วมกับการเพิ่มขึ้นของฉากเสี่ยงอันตรายและผลพิเศษ (special effect) นี้เอง ทุกวันนี้ ความก้าวหน้าด้านกระบวนจินตภาพใช้คอมพิวเตอร์สร้างหรือซีจีไอ (computer-generated imagery, CGI) ทำให้ผู้ผลิตภาพยนตร์สามารถสร้างตอนโลดโผนและผลพิเศษทางภาพ (visual effect) อื่น ๆ ได้ถูกกว่าและง่ายกว่าในอดีตที่จำเป็นต้องอาศัยความเพียรของตัวแสดงเสี่ยงแทนเป็นหลัก อย่างไรก็ตาม ผู้ชมมักมีปฏิกิริยาคละเคล้ากันไปต่อภาพยนตร์โลดโผนที่มีปริมาณซีจีไอมากอย่างมีนัยสำคัญ โดยภาพยนตร์ที่ใช้แอนิเมชันในการสร้างเหตุการณ์ที่ไม่สมจริงและไม่น่าเชื่ออย่างยิ่งมักได้รับการวิพากษ์วิจารณ์บ่อยครั้ง ภาพยนตร์แนวนี้มีความเกี่ยวข้องอย่างใกล้ชิดกับภาพยนตร์ผจญภัยและภาพยนตร์ระทึกขวัญ (thriller film) และอาจมีองค์ประกอบของบันเทิงคดีแนวจารกรรมและจารกรรมอยู่ด้วย</doc>
