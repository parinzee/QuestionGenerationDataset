<doc id="286775" url="https://th.wikipedia.org/wiki?curid=286775" title="เสียงแซมหายใจ">เสียงแซมหายใจ เสียงแซมหายใจ () เป็นเสียงดังคลิก รัว ซึ่งได้ยินจากปอดด้วยเครื่องฟังตรวจ (หูฟัง) ระหว่างการหายใจเข้า เสียงแซมหายใจเกิดจากการเปิดทันทีของทางเดินหายใจขนาดเล็กและถุงลมที่แฟบลงจากของเหลว สิ่งซึมเยิ้มข้น (exudate) หรือสภาพไม่มีลมภายในท่อระหว่างการหายใจออก ได้ยินได้ในผู้ป่วยปอดบวม ปอดแฟบ (atelectasis) พังผืดของปอด (pulmonary fibrosis) หลอดลมอักเสบเฉียบพลัน หรือโรคหลอดลมโป่งพอง (bronchiectasis) ส่วนภาวะปอดบวมน้ำ (pulmonary edema) ที่เกิดจากหัวใจล้มเหลวแบบมีน้ำคั่งด้านซ้าย (left-sided congestive heart failure) ก็ทำให้เกิดเสียงนี้ได้เช่นกันลักษณะของเสียงแซมหายใจ ลักษณะของเสียงแซมหายใจ. เสียงแซมหายใจเป็นเสียงที่เกิดจากการเปิดทันทีของทางเดินหายใจขนาดเล็ก มีลักษณะไม่ต่อเนื่อง สั้น และไม่ไพเราะ มักเกิดบ่อยระหว่างช่วงหายใจเข้ามากกว่าช่วงหายใจออก แต่ก็อาจได้ยินในช่วงหายใจออกได้เช่นกัน เสียงนี้มักเกี่ยวข้องกับการอักเสบหรือการติดเชื้อของหลอดลมขนาดเล็ก หลอดลมฝอย และถุงลม เสียงแซมหายใจที่ไม่หายไปหลังจากการไอมักบ่งถึงภาวะปอดบวมน้ำหรือมีของเหลวในถุงลมจากหัวใจล้มเหลวหรือกลุ่มอาการหายใจลำบากเฉียบพลัน (Acute respiratory distress syndrome) เสียงแซมหายใจมักอธิบายออกเป็นชนิดละเอียด ปานกลาง และหยาบ ซึ่งอาจแยกได้จากเวลาที่เกิดในช่วงการหายใจ โดยเสียงแซมหายใจแบบละเอียดมักเกิดช่วงปลายของการหายใจเข้า ในขณะที่เสียงแซมหายใจแบบหยาบมักเกิดในช่วงต้นของการหายใจเข้า- เสียงแซมหายใจแบบละเอียด (Fine crackles) มีลักษณะนุ่ม ระดับเสียงสูง และสั้นมาก ลักษณะของเสียงนี้คล้ายกับการนำเส้นผมมาสีกันใกล้กับหู เสียงนี้มักบอกถึงภาวะของเนื้อปอด เช่นพังผืดของปอด หรือหัวใจล้มเหลวแบบมีน้ำคั่ง - เสียงแซมหายใจแบบหยาบ (Coarse crackles) มีลักษณะดังกว่า ระดับเสียงต่ำ และนานกว่าแบบละเอียด ลักษณะคล้ายกับเสียงแกะแถบยึดเวลโคร เสียงนี้มักบ่งบอกถึงโรคของทางเดินหายใจ เช่น โรคหลอดลมโป่งพอง เสียงแซมหายใจสามารถได้ยินบริเวณกลีบล่างของปอด ภาวะปอดบวมน้ำทำให้ได้ยินเสียงนี้ชัดเจนยิ่งขึ้น</doc>
