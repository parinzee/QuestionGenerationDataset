<doc id="440750" url="https://th.wikipedia.org/wiki?curid=440750" title="สายลม อาดี">สายลม อาดี จ่าอากาศเอก สายลม อาดี เป็นนักมวยสากลสมัครเล่นทีมชาติไทย สังกัดสโมสรกองทัพอากาศ (ท.อ.) และติดทีมชาติไปแข่งขันกีฬาซีเกมส์ เอเชียนเกมส์ และโอลิมปิกเกมส์ประวัติ ประวัติ. สายลม (ชื่อเล่น: ลม) เกิดเมื่อวันที่ 7 กรกฎาคม พ.ศ. 2529 ที่บ้านหนองรูแข้ ตำบลภูเหล็ก อำเภอบ้านไผ่ จังหวัดขอนแก่น เป็นบุตรของนายสวา และนางคำปัน อาดี จบการศึกษาจากสถาบันการพลศึกษา (สพล.) วิทยาเขตสุโขทัย และปริญญาโท รัฐประศาสนศาสตรมหาบัณฑิต วิทยาลัยทองสุข สายลมเคยชกมวยไทยมาก่อน ในชื่อ "สายลม ราชานนท์" ในสังกัดของวิชัย ราชานนท์ ก่อนที่จะหันมาชกมวยสากลสมัครเล่น ได้รับรางวัลต่าง ๆ อาทิ เหรียญทองชิงแชมป์ประเทศไทย, เหรียญทองแดงคิงส์คัพ, เหรียญทองเยาวชนชิงแชมป์เอเชีย 2005 ที่ประเทศไต้หวัน, เหรียญทองซีเกมส์ 2007 ที่จังหวัดนครราชสีมา ในการแข่งขันโอลิมปิก 2008 ที่กรุงปักกิ่ง ประเทศจีน สายลมถือเป็นตัวแทนของสมรักษ์ คำสิงห์ ในรุ่นเฟเธอร์เวท (57 กิโลกรัม) ที่แขวนนวมไป ในรอบแรก (32 คน) สายลมจับสลากได้ผ่าน แต่ในรอบ 2 (16 คน) สายลมเป็นฝ่ายแพ้ แอบเดลคาเดอร์ ชาดี นักมวยชาวแอลจีเรียไปอย่างเฉียดฉิว 6-7 คะแนน ตกรอบไป สายลมมาได้เหรียญทองในการแข่งขันซีเกมส์ 2009 ที่นครหลวงเวียงจันทร์ ประเทศลาว ในการแข่งขันเอเชียนเกมส์ 2010 ที่เมืองกวางโจว ได้เลื่อนขึ้นไปชกในรุ่นไลท์เวท (60 กิโลกรัม) แต่ก็เป็นฝ่ายแพ้ต่อ วิกาส คริชาน นักมวยชาวอินเดีย ด้วยคะแนน 1-8 ตกรอบไปเพียงรอบแรก ในการแข่งขันซีเกมส์ 2011 ที่เมืองปาเล็มบัง ประเทศอินโดนีเซีย สายลมเป็นฝ่ายแพ้ ชาร์ลี ซัวเรซ นักมวยชาวฟิลิปปินส์ไป 11-9 คะแนน ได้เพียงแค่เหรียญทองแดงโอลิมปิก 2012 โอลิมปิก 2012. ในการแข่งขันโอลิมปิก 2012 ที่กรุงลอนดอน ประเทศอังกฤษ สายลม ได้ผ่านเข้าไปแข่งขันในรอบสุดท้ายพร้อมกับ ฉัตร์ชัย บุตรดี และแก้ว พงษ์ประยูร ในการแข่งขันมวยสากลสมัครเล่นชิงแชมป์โลกที่ประเทศอาเซอร์ไบจัน ซึ่งสายลมจับฉลากพบกับ กานี ไซลาวอฟ นักมวยชาวคาซัคสถาน และเป็นนักมวยไทยคนแรกที่ขึ้นชก ผลการชก 4 ยก เสมอกัน 12-12 หมัด แต่สายลมเป็นฝ่ายแพ้คะแนนดิบ (จำนวนหมัดที่ออกมากกว่า) ทำให้ตกรอบแรกไปทันที ทั้ง ๆ ที่รูปแบบการชกแล้ว สายลมทำได้ดีกว่า และสามารถชกไซลาวอฟจนเลือดกำเดาไหลหลังหมดยกแรกด้วยมวยสากลสมัครเล่นชิงแชมป์โลก 2013 มวยสากลสมัครเล่นชิงแชมป์โลก 2013. ในกลางปี พ.ศ. 2556 ในรายการมวยสากลสมัครเล่นชิงแชมป์โลก 2013 ที่เมืองอัลมาตี ประเทศคาซัคสถาน สายลมได้เข้าร่วมแข่งขันด้วย โดยก่อนหน้านั้นสายลมก็เพิ่งได้เหรียญเงินจากรายการมวยสากลสมัครเล่นชิงแชมป์เอเชีย สำหรับรายการนี้แม้สายลมจะไม่ได้เหรียญรางวัลใด ๆ เลย แต่ก็เข้าสู่รอบ 8 คนสุดท้าย จึงทำให้หลังจบรายการนี้ ทำให้อันดับโลกของสายลมขยับขึ้นสู่อันดับ 4 จากเดิมอยู่ที่อันดับ 12เอเชียนเกมส์ 2014 เอเชียนเกมส์ 2014. ในการแข่งขันเอเชียนเกมส์ 2014 ที่เมืองอินชอน ประเทศเกาหลีใต้ สายลมขึ้นชกในรุ่นไลท์เวท ในรอบแรกสายลมเป็นฝ่ายเอาชนะ โฟรูตาน โกลารา นักมวยชาวอิหร่านไปอย่างหวุดหวิด ด้วยคะแนน 28-29, 29-28 และ 29-28 แต่ในรอบต่อมา คือ รอบ 16 คนสุดท้าย สายลมต้องพบกับ ฮัน ซุลชู นักมวยชาวเกาหลีใต้ชาติเจ้าภาพ ปรากฏว่าสายลมเป็นฝ่ายแพ้ไปอย่างค้านสายตา ด้วยคะแนน 28-29, 28-29 และ 28-29 ต้องตกรอบไปซีเกมส์ 2015 ซีเกมส์ 2015. ในการแข่งขันซีเกมส์ 2015 ที่ประเทศสิงคโปร์ สายลมขึ้นชกในรุ่นไลท์เวท แต่สายลมกลับทำได้เพียงแค่เหรียญทองแดง เมื่อพบกับคู่ปรับเก่า คือ จูเนล คันตันเชา นักมวยชาวฟิลิปปินส์ ซึ่งสายลมเอาชนะมาได้ในรอบชิงชนะเลิศซีเกมส์ 2013 ที่กรุงเนปิดอว์ ประเทศเมียนมาร์ แต่ครั้งนี้สายลมเป็นฝ่ายแพ้ไป 2-0 คะแนน (เสมอ 1 เสียง, แพ้ 2 เสียง) ในรอบรองชนะเลิศโอลิมปิก 2016 โอลิมปิก 2016. ดูบทความหลักที่ กีฬามวยสากลสมัครเล่นในโอลิมปิกฤดูร้อน 2016 ในการแข่งขันโอลิมปิก 2016 ที่เมืองริโอเดอจาเนโร ประเทศบราซิล สายลมได้เลื่อนขึ้นไปชกในรุ่นเวลเตอร์เวท (69 กิโลกรัม) โดยผ่านเข้าสู่การแข่งขันได้โดยเอาชนะ บียัมบา ทูฟชินบัต นักมวยชาวมองโกเลีย ไปได้ 2-1 เสียง ในรอบรองชนะเลิศ การคัดเลือกตัวเลก 2 โซนเอเชีย-โอเชียเนีย ที่เมืองเฉียงอัน มณฑลเหอเป่ย ประเทศจีน โดยถือเป็นนักมวยไทยรายที่ 2 ที่ผ่านเข้าสู่โอลิมปิกได้ในการแข่งขันรายการนี้ต่อจาก ฉัตร์ชัย บุตรดี ในรุ่นแบนตั้มเวท ถึงแม้ว่าในรอบชิงชนะเลิศจะเป็นฝ่ายแพ้ต่อ กียาซ็อฟ ชักแรม นักมวยชาวอุซเบกิสถาน ไป 3-0 เสียงก็ตาม ในการแข่งขันรอบแรก หรือรอบ 32 คน สายลมขึ้นชกในมุมแดง พบกับ พาเวล คาสตรามิน นักมวยชาวเบลารุส สายลมเอาชนะไปได้อย่างหวุดหวิด 2-1 เสียง ด้วยคะแนน 28-29, 29-28 และ 29-28 โดยในยกที่ 3 ที่เป็นยกสุดท้ายสายลมเป็นฝ่ายเดินเข้าหาแลกหมัดใส่เพื่อเก็บคะแนน ในรอบสอง หรือรอบ 16 คนสุดท้าย สายลมขึ้นชกในมุมแดง พบกับ ซิมีออน ชามอฟ นักมวยชาวบัลแกเรีย สายลมเอาชนะไปได้อย่างเป็นเอกฉันท์ 3-0 เสียง ด้วยคะแนน 29-28 ทั้ง 3 เสียง ในรอบก่อนรองชนะเลิศ หรือรอบ 8 คนสุดท้าย หากสามารถเอาชนะในรอบนี้ได้สายลมก็จะได้เหรียญทองแดงเป็นอย่างน้อย แต่สายลมที่ขึ้นชกในมุมน้ำเงินเป็นฝ่ายแพ้ต่อ ซูไลมาน ดิยอป ซิสโซโก นักมวยผิวสีชาวฝรั่งเศสเชื้อสายเซเนกัล ไปอย่างเอกฉันท์ทั้ง 3 เสียง 29-28, 30-27 และ 29-28 การชกเป็นไปอย่างสูสี แต่ซิสโซโกเป็นฝ่ายออกหมัดชุดได้มากกว่า ทั้งที่หลังจบยกแรกสายลมมีคะแนนเหนือกว่าซิสโซโก 9-10, 9-10 และ 10-9 หลังการชก สายลมตัดสินใจประกาศแขวนนวมเพื่อเปิดโอกาสให้นักมวยรุ่นหลังได้ขึ้นมาแทนที่เกียรติประวัติเกียรติประวัติ. - รางวัลเกียรติยศบุคคลในวงการกีฬามวยแห่งชาติ ครั้งที่ 2- นักมวยสากลสมัครเล่นชายดีเด่น, 30 เมษายน 2557 ที่อาคารเฉลิมพระเกียรติ 7 รอบพระชนมพรรษา การกีฬาแห่งประเทศไทย</doc>
