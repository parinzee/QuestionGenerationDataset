<doc id="245298" url="https://th.wikipedia.org/wiki?curid=245298" title="วงศ์ปลากะพงขาว">วงศ์ปลากะพงขาว วงศ์ปลากะพงขาว () วงศ์ปลาวงศ์หนึ่ง เป็นปลากินเนื้อในอันดับ Perciformes พบได้ทั้งในน้ำจืด, น้ำกร่อย และทะเล พบกระจายในภูมิภาคเขตร้อนตั้งแต่ทวีปแอฟริกาจนถึงทวีปเอเชีย ทั้งในมหาสมุทรอินเดียและมหาสมุทรแปซิฟิก ใช้ชื่อวงศ์ว่า Latidae (/เลท-ที-เด-อา/) มีทั้งหมด 11 ชนิด ใน 3 สกุล ได้แก่- Hypopterus - Lates - Psammoperca มีลักษณะร่วม คือ ปากยาวสามารถยืดหดได้ จะงอยปากค่อนข้างยาวและแหลม นัยน์ตาโต ปากกว้างยืดหดได้ มุมปากอยู่เลยไปทางหลังนัยน์ตา ฟันเป็นฟันเขี้ยวอยู่บนขากรรไกรบนและล่าง ขอบกระดูกแก้มเป็นหนามแหลม ขอบกระดูกกระพุ้งเหงือกแข็งและคม คอดหางมีขนาดใหญ่และแข็งแรง เกล็ดใหญ่มีลักษณะสากมือ ปลาชนิดที่ใหญ่ที่สุดในวงศ์นี้ คือ ปลากะพงแม่น้ำไนล์ (Lates niloticus) ที่พบในแม่น้ำและทะเลสาบน้ำจืดขนาดใหญ่ในทวีปแอฟริกา เป็นปลาเศรษฐกิจที่มีความสำคัญมาก โดยใช้บริโภคเป็นอาหารมาช้านาน เช่น ปลากะพงขาว (L. calcarifer) เป็นต้น ซึ่งในบางข้อมูล ได้จัดให้วงศ์นี้เป็นวงศ์ย่อยของ วงศ์ Centropomidae โดยใช้ชื่อวงศ์ว่า Latinae</doc>
