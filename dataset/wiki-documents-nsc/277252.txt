<doc id="277252" url="https://th.wikipedia.org/wiki?curid=277252" title="เทศบาลตำบลบางใหญ่">เทศบาลตำบลบางใหญ่ เทศบาลตำบลบางใหญ่ เป็นองค์กรปกครองส่วนท้องถิ่นรูปแบบเทศบาลในเขตอำเภอบางใหญ่ จังหวัดนนทบุรี และเป็นเทศบาลหนึ่งในห้าแห่งของอำเภอ ตั้งอยู่บริเวณสองฝั่งคลองบางใหญ่ ทางทิศตะวันตกของจังหวัด สภาพพื้นที่ส่วนใหญ่ยังเป็นชนบทอยู่ หลายคนเข้าใจผิดคิดว่าเขตเทศบาลตำบลบางใหญ่คือบริเวณบางใหญ่ซิตี้ (ชุมชนเมืองรอยต่อระหว่างอำเภอบางใหญ่กับอำเภอบางบัวทอง) แต่ที่จริงแล้วบริเวณนั้นเป็นพื้นที่ของเทศบาลตำบลเสาธงหินและองค์การบริหารส่วนตำบลบางรักพัฒนาประวัติ ประวัติ. เดิมเมื่อปี พ.ศ. 2516 สภาพท้องถิ่นย่านบางคูลัดมีสภาพชุมชนที่หนาแน่นพอสมควร ในวันที่ 29 มิถุนายน ของปีนั้น กระทรวงมหาดไทยจึงได้ประกาศจัดตั้ง สุขาภิบาลบางคูลัด ขึ้นครอบคลุมพื้นที่ตำบลบางแม่นางและตำบลบางใหญ่บริเวณสองฝั่งคลองบางใหญ่ เพื่อประโยชน์ในการทะนุบำรุงท้องถิ่นให้เจริญก้าวหน้า แต่ต่อมาในปี พ.ศ. 2518 สุขาภิบาลแห่งนี้ก็ถูกยุบลงเนื่องจากไม่สามารถบริหารกิจการต่าง ๆ ของตนเองได้ จนกระทั่งเมื่อปลายปี พ.ศ. 2532 ประชาชนในเขต 3 ตำบล คือ ตำบลบางแม่นาง ตำบลบางใหญ่ และตำบลบ้านใหม่ ได้เข้าชื่อร้องขอให้ทางราชการดำเนินการจัดตั้งสุขาภิบาลขึ้นอีกครั้งในย่านบางคูลัด โดยใช้ชื่อว่า สุขาภิบาลบางใหญ่ ซึ่งกระทรวงมหาดไทยก็ได้ประกาศจัดตั้งอย่างเป็นทางการในวันที่ 20 ธันวาคม ของปีนั้น ในวันที่ 13 กุมภาพันธ์ พ.ศ. 2542 ได้มีพระราชบัญญัติยกเลิกการปกครองส่วนท้องถิ่นรูปแบบสุขาภิบาล และให้ยกฐานะสุขาภิบาลที่มีอยู่ทั่วประเทศในขณะนั้นเป็นเทศบาลตำบลทั้งหมด เนื่องจากโครงสร้างการปกครองในรูปแบบนี้ไม่สอดคล้องกับบทบัญญัติของรัฐธรรมนูญและไม่เหมาะสมที่จะรองรับการกระจายอำนาจได้อย่างมีประสิทธิภาพ จากพระราชบัญญัติฉบับดังกล่าว จึงทำให้สุขาภิบาลบางใหญ่ได้รับการเปลี่ยนแปลงฐานะเป็น เทศบาลตำบลบางใหญ่ โดยมีผลบังคับใช้ตั้งแต่วันที่ 25 พฤษภาคม ปีเดียวกันที่ตั้งและอาณาเขต ที่ตั้งและอาณาเขต. เขตเทศบาลตำบลบางใหญ่มีพื้นที่ทั้งหมด 7.23 ตารางกิโลเมตร ครอบคลุมพื้นที่ตำบลบางแม่นาง (เฉพาะบางส่วนของหมู่ที่ 3, 5-8), ตำบลบางใหญ่ (เฉพาะหมู่ที่ 2 ทั้งหมู่ และบางส่วนของหมู่ที่ 1, 3-6) และตำบลบ้านใหม่ (เฉพาะบางส่วนของหมู่ที่ 1-2, 4) โดยมีอาณาเขตติดต่อกับองค์กรปกครองส่วนท้องถิ่นข้างเคียงดังต่อไปนี้- ทิศเหนือ ติดต่อกับเขตองค์การบริหารส่วนตำบลบ้านใหม่และองค์การบริหารส่วนตำบลบางแม่นาง มีแนวเส้นขนานระยะห่าง 600 เมตรจากกึ่งกลางคลองบางใหญ่เป็นเส้นแบ่งเขต - ทิศตะวันออก ติดต่อกับเขตองค์การบริหารส่วนตำบลบางแม่นางและเทศบาลตำบลบ้านบางม่วง มีคลองวัดพระนอน คลองบางใหญ่ และคลองโสน (หัวคู) เป็นเส้นแบ่งเขต - ทิศใต้ ติดต่อกับเขตองค์การบริหารส่วนตำบลบางใหญ่ มีแนวเส้นขนานระยะห่าง 500 เมตรจากกึ่งกลางคลองบางใหญ่เป็นเส้นแบ่งเขต - ทิศตะวันตก ติดต่อกับเขตองค์การบริหารส่วนตำบลบางใหญ่และองค์การบริหารส่วนตำบลบ้านใหม่ มีเส้นตั้งฉากกับกึ่งกลางคลองบางใหญ่ระยะ 500 เมตร และคลองวัวเป็นเส้นแบ่งเขตประชากร ประชากร. เมื่อสิ้นเดือนธันวาคม พ.ศ. 2559 ในเขตเทศบาลตำบลบางใหญ่มีประชากรทั้งสิ้น 10,960 คน แยกเป็นชาย 5,292 คน หญิง 5,668 คน มีความหนาแน่นประชากรเฉลี่ย 1,515.91 คนต่อตารางกิโลเมตรสังคมและวัฒนธรรม</doc>
