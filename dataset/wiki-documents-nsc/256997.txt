<doc id="256997" url="https://th.wikipedia.org/wiki?curid=256997" title="มหานคร (ตึกระฟ้า)">มหานคร (ตึกระฟ้า) มหานคร เป็นตึกระฟ้าในรูปแบบอาคารประเภทใช้ประโยชน์ผสมผสาน ตั้งอยู่ติดกับสถานีช่องนนทรีของรถไฟฟ้าบีทีเอส บริเวณสีลมและสาทรซึ่งเป็นย่านธุรกิจที่สำคัญของกรุงเทพมหานคร ออกแบบให้เสมือนโอบล้อมด้วยริบบิ้น 3 มิติหรือ พิกเซล เป็นอาคารกระจกทั้งหลัง สร้างสรรค์โดยบริษัทสถาปนิกในกลุ่มบริษัท บูโร โอเล่อ เชียเรน กรุ๊ป อาคารมหานครเคยเป็นหนึ่งในตึกที่สูงที่สุดในประเทศไทย ด้วยความสูง 314.2 เมตร จำนวน 77 ชั้นประกอบไปด้วยส่วนโรงแรม ร้านค้าปลีก และส่วนห้องชุดพักอาศัยโดยกลุ่มริทซ์-คาร์ลตัน จำนวน 209 หน่วย โดยราคาของห้องชุดดังกล่าว ราคาเฉลี่ย 3.5 แสนบาท/ตร.ม. เริ่มต้นที่ 32 ล้านบาทไปจนถึง 300 ล้านบาท ซึ่งถือว่าเป็น 1 ในอาคารชุดพักอาศัยที่มีราคาสูงที่สุดแห่งหนึ่งในกรุงเทพมหานคร ชั้น 74-77 จะเปิดให้คนภายนอกเข้าชม เป็นจุดชมทิวทัศน์ 360 องศา ปัจจุบันสถิติดังกล่าวถูกทำลายลงเมื่อวันที่ 8 เมษายน พ.ศ. 2561 หลังอาคารแมกโนเลียส์ วอเตอร์ฟร้อนท์ เรสซิเดนเซส หรือไอคอนสยาม เรสซิเดนเซส ทาวเวอร์ A ขึ้นความสูงเหนืออาคารมหานครที่ความสูง 317.95 เมตรประวัติ ประวัติ. โครงการมหานครได้เปิดตัวต่อสาธารณชนอย่างเป็นทางการ ณ วันที่ 23 กรกฎาคม พ.ศ. 2552 ด้วยการออกแบบร่วมกันของบริษัทเพซ ดีเวลลอปเมนท์และอินดัสเทรียล บิลดิ้งส์ คอร์ปอเรชั่น จำกัด (IBC) โดยพิธีวางศิลาฤกษ์มีขึ้นวันที่ 20 มิถุนายน พ.ศ. 2554 และคาดว่ามูลค่าของโครงการนั้นอาจสูงถึง 18,000 ล้านบาท โครงการนี้คาดว่าจะแล้วเสร็จในปี พ.ศ. 2558 และได้มีงานเปิดตัวโครงการในวันที่ 29 สิงหาคม พ.ศ. 2559 โดยใช้ชื่องานว่า “มหานคร แบงคอก ไรซ์ซิ่ง เดอะ ไนท์ ออฟ ไลท์” (MAHANAKHON: BANGKOK RISING, THE NIGHT OF LIGHTS) ในเดือนเมษายน พ.ศ. 2561 กลุ่มบริษัทคิง เพาเวอร์ ได้เข้าซื้อหุ้นโครงการ 51% จากกลุ่มเพช ดีเวลลอปเม้นท์ โดยซื้อเฉพาะส่วนโรงแรมเอดิชั่น ชั้นชมทัศนียภาพ และส่วนมหานครคิวบ์ โดยยกเว้นส่วนของห้องชุดเพื่อการพักอาศัยการออกแบบและจัดสรรพื้นที่ การออกแบบและจัดสรรพื้นที่. อาคารมหานครตั้งอยู่บนพื้นที่จำนวน 9 ไร่ บนถนนนราธิวาสราชนครินทร์ มีพื้นที่ใช้สอย 135,000 ตร.ม. ออกแบบภายใต้แนวคิดอาคารเสมือนถูกโอบล้อมด้วยริบบิ้น 3 มิติหรือ "พิกเซล" ด้วยความสูง 314.2 เมตร จำนวน 77 ชั้น เมื่อสร้างเสร็จจะทำลายสถิติความสูงของตึกใบหยก 2 ที่มีความสูง 304 เมตร อาคารมหานคร ประกอบด้วยพื้นที่สำคัญดังนี้- โรงแรมแบงค็อก เอดิชัน โดยแมริออทอินเตอร์เนชั่นแนล เป็นโรงแรมในกลุ่มเอดิชั่นแห่งที่ 5 และเป็นแห่งแรกใน เอเชียตะวันออกเฉียงใต้ - ห้องชุดเพื่อการพักอาศัย เดอะ ริทซ์-คาร์ลตัน แบงค็อก - จุดชมทัศนียภาพ - รูฟท็อปบาร์ - มหานคร คิวบ์- คิง เพาเวอร์ อินทาวน์สโตร์ - ดีน แอนด์ เดลูกา สาขาแรกในประเทศไทย นอกจากนี้ยังมีลานกิจกรรมมหานครสแควร์ และทางเชื่อมไปยังสถานีช่องนนทรีของรถไฟฟ้าบีทีเอสอีกด้วย</doc>
