<doc id="626811" url="https://th.wikipedia.org/wiki?curid=626811" title="สมาน ฟูตระกูล">สมาน ฟูตระกูล นายแพทย์สมาน ฟูตระกูล หรือมีชื่อเล่นว่า กบ เป็นนายแพทย์และข้าราชการที่มีผลงานที่ได้รับความสนใจในด้านสาธารณสุขและการพัฒนาสุขภาวะ เป็นผู้อำนวยการสำนักงานคณะกรรมการควบคุมเครื่องดื่มแอลกอฮอล์ กรมควบคุมโรค และยังเป็นหนึ่งในผู้นำโครงการเครือข่ายพัฒนาศักยภาพผู้นำการสร้างสุขภาวะ นายแพทย์สมานเป็นหนึ่งในผู้ผลักดันพ.ร.บ.ควบคุมเครื่องดื่มแอลกอฮอล์ พ.ศ. 2551 คนสำคัญ โดยได้รับรางวัลบุคคลต้นแบบในการจัดการปัญหาสุราในการประชุมวิชาการสุราระดับชาติ ครั้งที่ 6 จากศูนย์วิจัยปัญหาสุรา (ศวส.) โดยมี นายอภิสิทธิ์ เวชชาชีวะ นายกรัฐมนตรี เป็นผู้มอบรางวัล นอกจากนี้นายแพทย์สมานยังมีผลงานที่ได้รับความสนใจจากสื่อในการทำงานปราบสุราผิดกฎหมาย ไม่ว่าจะเป็นการดำเนินการเกี่ยวกับปฏิทินลีโอจนถูกผู้จำหน่วยเบียร์สิงห์ฟ้องร้องหรือจะเป็นการดำเนินการเกี่ยวกับคอนเสิร์ตที่มีการขายสุรา นายแพทย์สมานเคยกล่าวว่าเป้าหมายและความสุขในการทำงานของตนคือ “การที่เด็กๆ หลีกเลี่ยงสินค้าอันตรายตรงนี้ (จากสุรา) ได้” ในด้านการศึกษานั้น นายแพทย์สมานสำเร็จการศึกษาแพทยศาสตรบัณฑิตจากคณะแพทยศาสตร์ โรงพยาบาลรามาธิบดี มหาวิทยาลัยมหิดล มีสถานะความเป็นผู้เชี่ยวชาญเฉพาะทางที่ได้รับอนุมัติจากแพทยสภาในสาขาเวชศาสตร์ป้องกัน แขนงระบาดวิทยาและสาขาเวชศาสตร์ครอบครัว</doc>
