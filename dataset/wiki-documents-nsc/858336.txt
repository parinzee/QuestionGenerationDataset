<doc id="858336" url="https://th.wikipedia.org/wiki?curid=858336" title="วีเวรียอา">วีเวรียอา วีเวรียอา () ไดโนเสาร์คอยาวชนิดหนึ่ง ถูกค้นพบในสถานที่ ๆ เป็นประเทศฝรั่งเศสในยุคปัจจุบัน มีอายุอยู่ราวยุคจูแรสซิกตอนปลาย มีชนิดต้นแบบ คือ Vouivria damparisensis วีเวรียอา ถูกค้นพบเป็นซากดึกดำบรรพ์ตั้งแต่เดือนเมษายน ค.ศ. 1934 ที่หมู่บ้านดงปารีส์ ในแคว้นฟร็องช์-กงเต ทางภาคตะวันออกของฝรั่งเศส แต่ไม่ได้รับการศึกษาต่อ โดยถูกเก็บไว้ในพิพิธภัณฑ์ประวัติศาสตร์ธรรมชาติปารีส และถูกระบุว่าเป็น "ไดโนเสาร์แห่งดงปารีส์" เท่านั้น ต่อมาในต้นปี ค.ศ. 2017 ได้มีการศึกษาจากคณะนักบรรพชีวินวิทยาแห่งราชวิทยาลัยลอนดอน ของประเทศอังกฤษ จึงได้ประกาศว่าเป็นไดโนเสาร์คอยาว หรือซอโรพอดชนิดใหม่ โดยชื่อ "วิเวรียอา" (Vouivria) ที่ใช้เป็นชื่อสกุลด้วย มาจากภาษาฝรั่งเศสโบราณคำว่า La vouivre (ลา วีเวรอะ) ที่มีรากศัพท์มาจากภาษาละตินที่ใช้เรียกงูพิษจำพวกงูพิษเขี้ยวพับ ซึ่งมีความหมายถึงปีกของไวเวิร์น มังกรตามนิทานพื้นบ้าน และชื่อวิทยาศาสตร์ damparisensis (ดงปารีเซ็นซิส) ตั้งขึ้นเพื่อเป็นเกียรติแก่สถานที่ค้นพบ คือ หมู่บ้านดงปารีส์ มีความยาวตั้งแต่ปลายจมูกจรดปลายหาง 15 เมตร มีลำตัวมหึมาน้ำหนักประมาณ 15,000 กิโลกรัม มีอายุอยู่ราว 160 ล้านปีก่อน ตรงกัยยุคจูแรสซิกตอนปลาย กินอาหารจำพวกใบเฟิร์นโบราณ และสนโคนิเฟอร์โบราณ ซึ่งในยุคนั้นทวีปยุโรป ยังมีสภาพเป็นเกาะแก่งต่าง ๆ ไม่ได้รวมกันเป็นผืนแผ่นดินใหญ่อย่างยุคปัจจุบัน</doc>
