<doc id="281365" url="https://th.wikipedia.org/wiki?curid=281365" title="ละครแห่งชีวิต (รายการโทรทัศน์)">ละครแห่งชีวิต (รายการโทรทัศน์) ละครแห่งชีวิต เป็นรายการประเภทวาไรตี้โชว์รายการที่สองของ บริษัท เวิร์คพอยท์ เอ็นเทอร์เทนเมนท์ จำกัด (มหาชน) ต่อเนื่องจากรายการ คู่ทรหด ออกอากาศทางสถานีวิทยุโทรทัศน์กองทัพบกช่อง 5 โดยเริ่มตั้งแต่วันอาทิตย์ที่ 10 มกราคม พ.ศ. 2536 และออกอากาศครั้งสุดท้ายเมื่อวันศุกร์ที่ 3 กุมภาพันธ์ พ.ศ. 2538 โดยในปีแรกออกอากาศเป็นประจำทุกวันอาทิตย์ เวลาประมาณ 22.00 - 23.00 น. ปีที่สองย้ายวันเป็นทุกวันศุกร์ รายการนี้มีอายุทั้งสิ้น 2 ปี 1 เดือน แต่ก่อนหน้านั้น รายการละครแห่งชีวิต เคยเสนอในรูปแบบสารคดีกึ่งละคร ออกอากาศในช่วงวันหยุดนักขัตฤกษ์ เมื่อปี พ.ศ. 2534 และยังได้ออกอากาศอีกครั้งเป็นกรณีพิเศษเมื่อช่วงต้นปี พ.ศ. 2541 ทุกวันเสาร์ เวลา 15.00 - 16.00 น. ทางช่องเดิม ก่อนที่จะมีรายการใหม่เข้ามาแทนที่รูปแบบรายการ รูปแบบรายการ. รูปแบบของรายการละครแห่งชีวิตในปี 2536-2538 เป็นการนำเสนออัตชีวประวัติของบุคคลที่มีชื่อเสียงหรือน่าสนใจ ในรูปแบบของทอล์กโชว์ สลับกับละครจำลองชีวิตจริง โดยเจ้าของเรื่องที่เชิญมามีทั้งบุคคลในวงการบันเทิง บุคคลจากวงการอื่น และบุคคลที่อยู่ในเหตุการณ์สำคัญซึ่งส่งผลต่อประชาชนทั่วไป จะมาเป็นคู่ มาเดี่ยว หรือเป็นครอบครัวก็ได้ ในช่วงเริ่มรายการจะเชิญเจ้าของเรื่องตัวจริงมาพูดคุยกันเล็กๆ น้อยๆ ในห้องส่ง จากนั้นจะให้ชมภาพจำลองรายละเอียดการดำเนินชีวิตจากละครโดยใช้ผู้แสดงแทนตัวจริงเป็นเวลาประมาณ 20 นาที แบ่งเป็น 2 ช่วง มีการพูดคุยคั่นระหว่างช่วง เมื่อจบช่วงละครก็จะกลับเข้าห้องส่งเพื่อสรุปเรื่องราว และเจ้าของเรื่องจะได้รับของรางวัลตอนท้ายรายการเป็นรูปภาพขนาดใหญ่อัดด้วยฟิล์มสีโกดักใส่กรอบ ในส่วนของผู้ชม นอกจากจะได้รับความบันเทิงจากละครแล้ว ยังได้ทราบข้อคิดหรือแนวทางในการดำรงชีวิตของบุคคลตัวอย่างซึ่งนำมาปรับใช้กับชีวิตประจำวันได้ และทราบว่าชีวิตของบุคคลนั้นเริ่มต้น เป็นมา ผ่านอุปสรรคเพียงไร รายการนี้จึงให้ทั้งความสุข ความรู้สึกซาบซึ้ง สลดหดหู่บ้าง ผู้ชมก็จะมีความประทับใจจากการชมรายการนี้ได้ แขกรับเชิญเทปแรกของรายการ ได้แก่ สุนารี ราชสีมา ส่วนเทปที่สองและสามได้นิมนต์ พระพยอม กัลยาโณ มาถ่ายทอดอัตชีวประวัติ สลับกับละครซึ่งแสดงแทนโดย นึกคิด บุญทองพิธีกรประจำรายการพิธีกรประจำรายการ. - อัจฉราพรรณ ไพบูลย์สุวรรณ - ดิลก ทองวัฒนาผู้ร่วมงานผู้ร่วมงาน. - อำนวยการผลิต : ปัญญา นิรันดร์กุล - ควบคุมการผลิต : เกียรติ กิจเจริญ - ดูแลการผลิต : นุกูล บุญเอี่ยม, มาลี ปานพชร, หรรษา ลิมเกรียงไกร - กำกับการแสดงช่วงละคร : ฉลวย ศรีรัตนา, ยิ่งยศ ปัญญา, สุพล วิเชียรฉายรางวัลที่ได้รับรางวัลที่ได้รับ. - รางวัลเมขลา ประเภทรายการบันเทิงส่งเสริมสังคมไทยดีเด่น ปี 2536 - รางวัลโทรทัศน์ทองคำ ประเภทรายการส่งเสริมครอบครัวดีเด่น ปี 2536 - รางวัลโทรทัศน์ทองคำ ประเภทผู้ดำเนินรายการดีเด่นหญิง (อัจฉราพรรณ ไพบูลย์สุวรรณ) ปี 2536 - รางวัลโทรทัศน์ทองคำ ประเภทรายการส่งเสริมครอบครัวดีเด่น ปี 2537เพลงประจำรายการ เพลงประจำรายการ. เพลงประจำรายการละครแห่งชีวิตมีเพียงเพลงเดียว เนื้อร้องแสดงถึงชีวิตของผู้คนไว้อย่างสังเขป โดยใช้ตอนเปิดรายการ ช่วงของละคร และท้ายรายการ รวมทั้งเสียงดนตรีจากเพลงเดียวกันเมื่อเปิด-ปิดเบรก ผู้แต่งคำร้องเพลงนี้คือ ฉัตรชัย ดุริยประณีต ให้ทำนองและขับร้องโดย ธานินทร์ เคนโพธิ์ "คือรอยยิ้ม คือความสุขสันต์ คือหยาดน้ำตา ความพ่ายแพ้ คือปัญหาที่ไม่สายเกินแก้ แค่เพียงมีความตั้งใจ - นี่คือละคร แห่งชีวิตคน ที่ฉันต้องอดทน ต่อสู้ทุกเวลา ทุ่มเททั้งใจ เพื่อจะได้มา ซึ่งความฝันเป็นรางวัลแห่งใจ (ซ้ำท่อน) ...ให้ความฝันเป็นรางวัลแห่งชีวิต" นอกจากนี้ เพลงจากรายการคู่ทรหด (ลมหายใจของกันและกัน) ก็ยังมาใช้ประกอบรายการละครแห่งชีวิต คราวที่แขกรับเชิญของรายการเป็นคู่สามีภรรยาอีกด้วย</doc>
