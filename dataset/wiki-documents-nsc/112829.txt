<doc id="112829" url="https://th.wikipedia.org/wiki?curid=112829" title="อาหารไทยภาคใต้">อาหารไทยภาคใต้ อาหารไทยภาคใต้ เป็นอาหารไทยที่นิยมรับประทานในภาคใต้ของประเทศ โดยมีลักษณะเฉพาะตัวที่มีเครื่องเทศเป็นหลัก ซึ่งอาหารไทยในภาคใต้มีความหลากหลายไปตามกลุ่มวัฒนธรรมต่างๆ ที่โดดเด่นคืออาหารของชาวไทยพุทธ ชาวไทยมุสลิมในจังหวัดชายแดนภาคใต้ที่มีเชื้อสายมลายู และกลุ่มชาวไทยเชื้อสายจีน โดยเฉพาะในจังหวัดภูเก็ต นอกจากนั้น อาหารในแถบทะเลอันดามัน อ่าวไทย และทะเลสาบสงขลาก็มีลักษณะเด่นเฉพาะกลุ่มเช่นกันอาหารของชาวไทยพุทธในภาคใต้ อาหารของชาวไทยพุทธในภาคใต้. ตัวอย่างอาหารของชาวไทยพุทธในภาคใต้ที่มีชื่อเสียง ได้แก่ แกงไตปลา แกงเหลือง ข้าวยำ บูดู ผัดสะตอ คั่วกลิ้งหมู น้ำพริกกุ้งเสียบอาหารของชาวไทยมุสลิมในจังหวัดชายแดนภาคใต้ อาหารของชาวไทยมุสลิมในจังหวัดชายแดนภาคใต้. ชาวไทยเชื้อสายมลายูนิยมรับประทานอาหารเป็นสำรับเรียกอีแต ในสำรับประกอบด้วยถาดใส่ซุป ผัก ปลาทอดหรือเนื้อทอด ยำ น้ำพริกกะปิ น้ำบูดูกินกับอูแลหรือผักเหนาะ มีช้อนกลาง (ซูดูตือเงาะห์)และกระโถนสำหรับล้างมือ (กือโต) ผู้ที่ร่วมรับประทานอาหารจะล้อมวง รับประทานด้วยมือ เทศกาลของชาวไทยเชื้อสายมลายูที่เกี่ยวข้องกับอาหารคืองานแต่งงาน มีการป้อนข้าวเหนียวสามสีแกคู่บ่าวสาวเรียก "มาแกเซอมางัด" วันอาซูฆอหรือวันอาชูรออ์ซึ่งเป็นวันรำลึกถึงเหตุการณ์น้ำท่วมใหญ่ตามคัมภีร์อัลกุรอ่าน จะทำขนมอาซูรอโดยนำเครื่องปรุงต่างๆ เช่น ข้าว กล้วย เผือก ฟักทอง มะละกอ ถั่ว มากวนรวมกันในกระทะ ใส่เครื่องเทศ เช่นหอม กระเทียม ตะไคร้ ข่า ผักชี ยี่หร่า ใส่เนื้อสัตว์เช่นปลาทะเล โรยหน้าด้วยเนื้อฝอย แล้วจึงแจกจ่ายกันรับประทาน เทศกาลถือศีลอดของชาวไทยเชื้อสายมลายูจะมีอาหารที่เป็นเอกลักษณ์ของเทศกาลคือตาแป เป็นข้าวหมกรับประทานกับไข่และกะทิอาหารที่โดดเด่นอาหารที่โดดเด่น. - นาซิ กือราบู ลิมอ จายอ ข้าวยำห้าสีโดยนำสีจากพืชมาย้อมข้าวให้เป็นสีต่างๆ - นาซิ กือราบู กูวะฮ เป็นข้าวยำที่เป็นเอกลักษณ์ของจังหวัดสตูล ไม่ใช้น้ำบูดู แต่นำข้าวไปเคล้ากับเครื่องแกง เครื่องปรุงหลักคือข่า - นาซิ ดาแกฺ ข้าวมันแกงไก่ - ปูโละ กูยิ กฺูลา อาแย ข้าวเหนียวเหลืองแกงไก่ เป็นอาหารที่ใช้ในงานพิธี - รอเยฺาะ ในมาเลเซียและสิงคโปร์เรียกโรจะก์ อินโดนีเซียเรียกรูจะก์ เป็นการนำผักผลไม้มาเคล้ารวมกัน ราดด้วยน้ำราด รอเยฺาะใช้น้ำราดที่เป็นน้ำแกงกินกับหมี่ลวก ส่วนโรจะก์ไม่ใส่เส้นหมี่ - กฺูลา กูนิง แกงเหลืองใช้พริกสด กะทิ ใช้ข่าแทนตะไคร้ ปรุงรสเปรี้ยวด้วยส้มแขก - แกงปัตจารี หรือ กฺูลา ลานะฮ เป็นแกงไม่ใส่เนื้อสัตว์ ใส่สับปะรดเป็นหลัก ในจังหวัดสตูลใส่มะเขือเปราะหรือเม็ดมะม่วงหิมพานต์ด้วย กินกับข้าวมัน ข้าวหมก ข้าวบุหรี่ - แกงตอแมะฮ ในรัฐปะลิสของมาเลเซียเรียกแกงตูมิฮ์ หมายถึงการผัดเครื่องแกงให้เข้ากับกะทิหรือน้ำมัน ทางปัตตานีเรียกทั้งสองชื่อ - ไก่กอและ แปลตรงตัวว่าไก่กลิ้ง หมายถึงการนำไก่ไปชุบเครื่องปรุงแล้วย่างให้สุก - ชาชัก หรือ แต ตาเรฺะ เป็นการชงชาโดยเทชาสลับไปมาระหว่างแก้วสองใบพร้อมกับหมุนตัวไปด้วย - ลอปะ ตีแก เป็นขนมกวนใส่น้ำใบเตย จนเป็นสีเขียว ราดด้วยหัวกะทิข้น - มาดู กฺาตง เป็นขนมทำจากแป้งปั้นเป็นก้อนเกาะอยู่กับไม้เสียบ ปิ้งให้สุก - ปูตู ฮาลือบอ เป็นขนมทำจากข้าวสารโขลกละเอียด ลักษณะคล้ายขนมขี้หนู แต่งสีเหลืองด้วยฮาลือบอ ในอินโดนีเซียมีขนมแบบนี้แต่เรียกปูตู ไม่ใส่สี</doc>
