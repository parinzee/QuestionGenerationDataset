<doc id="341784" url="https://th.wikipedia.org/wiki?curid=341784" title="ผีสามบาท">ผีสามบาท ผีสามบาท (อังกฤษ: Bangkok Haunted) ภาพยนตร์ไทยในปลายปี พ.ศ. 2544 เป็นภาพยนตร์ประเภทผีและสยองขวัญ นำแสดงโดย พิมพ์ศิริ พิมพ์ศรี, เบญจพล เชยอรุณ, ปราโมทย์ แสงศร, พีท ทองเจือ, โกวิทย์ วัฒนกุล, ดาหวัน สิงห์วี, สุเชาว์ พงษ์วิไล, ดวงชีวัน โกมลเสน, กัลยณัฐ สีบุญเรือง บทภาพยนตร์ดัดแปลงจากเรื่องสั้นของ มนัส จรรยงค์ กำกับการแสดงโดย พิสุทธิ์ แพร่แสงเอี่ยม และ ออกไซด์ แปงชุนเรื่องย่อ เรื่องย่อ. ผีสามบาทแบ่งออกได้เป็น 3 เรื่อง ดังนี้- ท่อนแขนและผิวหนังของนางรำ โหงด (ปราโมทย์ แสงศร) ชายหน้าตาอัปลักษณ์คนหนึ่งแอบหลงรัก ผกา (พิมพ์ศิริ พิมพ์ศรี) ซึ่งเป็นนางรำยิ่งชีวิต หากแต่เมื่อผกามีชายอื่นมาติดพันจนถึงขั้นหมั้นหมาย เขาจึงทำการตัดแขนเธอนำไปซ่อนไว้ในกลอง และลอกผิวหนังทำเป็นหนังกลอง หากเรื่องราวไม่จบเพียงแค่นั้น เมื่อวิญญาณของเธอยังวนเวียนผูกพันข้ามมาถึงปัจจุบันพร้อมกับกลองใบนั้น กรุงเทพฯ ในปี พ.ศ. 2544 เจี๊ยบ (พิมพ์ศิริ พิมพ์ศรี) หญิงสาวนักค้าและสะสมวัตถุโบราณ ได้รับกลองโบราณ อายุ 70 ปีใบหนึ่งมาโดยบังเอิญ สิ่งที่ตามมาด้วยคือความฝันอันแปลกประหลาด และเสียงร้องคร่ำครวญของผู้หญิงคนหนึ่งในยามค่ำคืน เจี๊ยบสงสัยว่า สาเหตุของเรื่องแปลก ๆ ทั้งหมดน่าจะมาจากกลอง จึงเริ่มต้นค้นคว้าหาที่มาของกลอง และทำให้เธอได้รู้ความจริงอันเจ็บปวดที่เกิดขึ้นและเคยผูกพันกับเธอมาก่อน เมื่อเกือบ 70 ปีที่แล้ว- น้ำมันพราย แพน (ดาหวัน สิงห์วี) หญิงสาววัยเบญจเพส ใช้ชีวิตอย่างโดดเดี่ยวและอ้างว้าง เหมือนคนเมืองทั่วไปอีกหลายล้านคนในกรุงเทพฯ แพนกำลังแสวงหาความรักจากผู้ชาย ที่สามารถพาเธอให้หลุดจากโลกที่น่าเบื่อนี้ไปสู่วันใหม่ที่ดีกว่าของชีวิต แล้ววันหนึ่งเธอก็ได้พบกับทางลัด เมื่อเพื่อนใหม่คนหนึ่งแนะนำให้เธอใช้น้ำมันพราย ของที่ได้จากการทำพิธีกรรมลี้ลับทางไสยศาสตร์ โดยพวกหมอผี แพนใช้น้ำมันพราย เพื่อทำเสน่ห์ให้ผู้ชายที่เคยมองผ่านเธอหันกลับมาหลงใหล และตกเป็นทาสของเธอ โดยที่เธอไม่รู้เลยว่า มันไม่ต่างไปจากยาเสพย์ติด ที่มีทั้งคุณและโทษ เมื่อเธอเริ่มใช้มันมากขึ้นจนสุดท้ายคนที่จะกลายเป็นเหยื่อ ก็คือ ตัวเธอเอง- จองเวร. กันยา (กัลยณัฐ สีบุญเรือง) หญิงสาวคนหนึ่งผูกคอตายที่อะพาร์ตเมนต์แห่งหนึ่ง รูปการณ์ดูเหมือนว่าเธอจะฆ่าตัวตาย แต่ นพ (พีท ทองเจือ) นายตำรวจหนุ่มอนาคตไกลกลับไม่เชื่อเช่นนั้น เขาเชื่อว่ามันมีเงื่อนงำอะไรอยู่เบื้องหลัง ถึงแม้ผู้บังคับบัญชา (สุเชาว์ พงษ์วิไล) จะไม่ใส่ใจ จึงสืบหาประวัติของเธอ และก็เริ่มได้รู้เรื่องราวชีวิตที่เต็มไปด้วยความเจ็บปวดของเธอ ในขณะเดียวกันนพก็รู้สึกได้ว่า วิญญาณของกันยา ยังวนเวียนอยู่รอบ ๆ ตัวเขา เพื่อชี้ทางและพยายามบอกอะไรบางอย่างแก่เขา เพื่อแกะปมปริศนาการตายของเธอ ก่อนที่นพจะได้พบกับความจริงที่เขาคาดไม่ถึงในท้ายที่สุดเบื้องหลังและคำวิจารณ์ เบื้องหลังและคำวิจารณ์. ผีสามบาท เป็นผลงานภาพยนตร์ที่สร้างโดย บริษัท อาวอง ในเครือของอาร์.เอส.ฟิล์ม ออกฉายในปลายปี พ.ศ. 2544 โดยแบ่งเรื่องราวออกเป็น 3 องก์ หรือ 3 ตอนใหญ่ ๆ บทภาพยนตร์ดัดแปลงมาจากเรื่องสั้นแนวสยองขวัญของ มนัส จรรยงค์ นักเขียนในอดีตผู้ได้รับฉายาว่า "ราชาเรื่องสั้นของเมืองไทย" กำกับการแสดง 2 ตอนแรก โดย พิสุทธิ์ แพร่แสงเอี่ยม และในตอนสุดท้าย กำกับโดย ออกไซด์ แปงชุน ผู้กำกับชาวฮ่องกงที่เคยมีผลงานการกำกับภาพยนตร์ไทยมาแล้วในปี พ.ศ. 2540 จากเรื่อง ท้าฟ้าลิขิต ผีสามบาท นับเป็นภาพยนตร์ไทยแนวสยองขวัญเรื่องแรกที่แบ่งเนื้อหาในเรื่องออกเป็นตอน ๆ ซึ่งต่อมาในภายหลังได้มีภาพยนตร์ไทยในแนวเดียวกันนี้อีกหลายเรื่อง อาทิ อารมณ์ อาถรรพณ์ อาฆาต (พ.ศ. 2545), หลอน (พ.ศ. 2546), สี่แพร่ง (พ.ศ. 2551), ห้าแพร่ง (พ.ศ. 2552), ตายโหง (พ.ศ. 2553) ตีสาม 3D (พ.ศ. 2555), "เป็นต้น ในเว็บไซต์IMDbได้ให้คะแนนภาพยนตร์เรื่องนี้ไปเพียงแค่ 5.3 ดาวเท่านั้น จากทั้งหมด 10 ดาว ในปี พ.ศ. 2546 มีข่าวว่า ราเชนทร์ ลิ้มตระกูล ผู้อำนวยการสร้างจะทำการสร้างต่อเป็นภาคที่ 2 แต่จนถึงปัจจุบันนี้ ก็ไม่มีการสร้างและฉายออกมาแต่อย่างใด</doc>
