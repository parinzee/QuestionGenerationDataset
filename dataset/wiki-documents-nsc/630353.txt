<doc id="630353" url="https://th.wikipedia.org/wiki?curid=630353" title="เอนต์อิตฟัน (เพลงพาร์อะมอร์)">เอนต์อิตฟัน (เพลงพาร์อะมอร์) "เอนต์อิตฟัน" เป็นเพลงของวงดนตรีอเมริกัน พาร์อะมอร์ จากอัลบั้มที่มีชื่อเดียวกับวงในปี ค.ศ. 2013 เพลงบันทึกเสียงที่ลอสแองเจลิส โปรดิวซ์โดยนักดนตรีจัสติน เมลดัล-จอห์นเซน ในการทำงานเพลงนี้เริ่มที่การวนซ้ำเสียงคีย์บอร์ดโดยมือกีตาร์ เทย์เลอร์ ยอร์ก เครื่องดนตรียังประกอบด้วยไซโลโฟน และกีตาร์เบส คลอไปกับเสียงร้องของคณะประสานกอสเปล 6 คน เพลงโดยหลัก ๆ มีแนวเพลงป็อปร็อก อย่างไรก็ตาม นักวิจารณ์ชี้ว่าเพลงได้เลียนแบบแนวเพลงอื่น เช่น ฟังก์ร็อก และนิวเวฟด้วย ยอร์กและนักร้องนำของวง เฮย์ลีย์ วิลเลียมส์ เขียนเพลงจากประสบการณ์การย้ายที่อยู่ของเฮย์ลีย์และทัศนคติที่ตามมา เพลงได้รับคำชมจากนักวิจารณ์ ซึ่งทักความหลากหลายของดนตรี แต่อย่างไรก็ตาม นักวิจารณ์บางกลุ่มยังติติงเนื้อเพลงที่มีความหมายเสียดสีด้วย เพลงถูกปล่อยทางวิทยุกระแสหลักในสหรัฐอเมริกาและอิตาลี และซิงเกิลชนิดแผ่นไวนิลขนาด 12 นิ้วได้วางจำหน่ายในวันร้านค้าแผ่นเสียง (Record Store Day) ปี ค.ศ. 2014 ด้วย เพลงกลายเป็นเพลงของพาร์อะมอร์ที่ขึ้นอันดับสูงที่สุดบนชาร์ตบิลบอร์ดฮอต 100 ถึงอันดับที่ 10 เพลงประสบความสำเร็จปานกลางทั่วโลก ติดสี่สิบอันดับแรกในออสเตรเลีย แคนาดา และเวเนซุเอลา "เอนต์อิตฟัน" ได้แสดงในรายการโทรทัศน์หลายครั้ง เช่นรายการเดอะวอยซ์ เลตไนต์วิตเซธ เมเยอส์ และอเมริกันไอดอล เพลงยังถูกนำไปเล่นในระหว่างทัวร์คอนเสิร์ต เดอะเซลฟ์ไตเติลทัวร์ (ค.ศ. 2013-14) มิวสิกวิดีโอเวอร์ชันแรกกำกับโดยโจนาธาน เดสเบียนส์ แต่ถูกพับไป และเวอร์ชันที่สองกำกับโดยโซเฟีย เพียร์ และถูกปล่อยในเดือนมกราคม ค.ศ. 2014 ในมิวสิกวิดีโอ เล่าเรื่องเกี่ยวกับวงพาร์อะมอร์กำลังพยายามทำลายสถิติโลกต่าง ๆ มากมาย</doc>
