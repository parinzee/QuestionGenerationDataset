<doc id="37239" url="https://th.wikipedia.org/wiki?curid=37239" title="กุมารทอง">กุมารทอง กุมารทอง เป็นความเชื่อทางไสยศาสตร์ของไทยเกี่ยวกับจิตวิญญาณ ที่มาของกุมารทองมาจากการเลี้ยงภูตผีปีศาจไว้ใช้งาน โดยกุมารทองจะเป็นวิญญาณของเด็กผู้ชาย หากเป็นวิญญาณผู้หญิงที่คนเลี้ยงไว้จะเรียกว่า "โหงพราย" กุมารทองนั้นแรกเริ่มเดิมทีมาจากวิญญาณของเด็กที่ตายในท้องแม่หรือที่เรียกว่าตายทั้งกลม ผู้มีวิชาอาคมจะไปนำพาวิญญาณเด็กนั้นมาเลี้ยงไว้เป็นลูก จากหลักฐานที่พบในเอกสารโบราณระบุถึงการทำกุมารทองสรุปว่า ต้องหาศพที่ตายทั้งกลม แล้วประกอบพิธีกรรมผ่าเอาศพทารกในท้องนั้นมาย่างไฟให้แห้งสนิทก่อนรุ่งอรุณ แล้วจึงลงรักปิดทองให้ทั่ว ด้วยเหตุนี้จึงเรียกว่ากุมารทอง ต่อมาสภาพสังคมและวัฒนธรรมพัฒนาไปมากขึ้น ทำให้ไม่สามารถสร้างกุมารทองจากศพทารกจริง ๆ ได้ จึงได้มีการดัดแปลงกรรมวิธีการสร้างกุมารทองขึ้น โดยใช้ดินเจ็ดป่าช้าบ้าง ไม้รักซ้อนหรือไม้มะยมบ้าง ไปจนถึงโลหะ มาสร้างเป็นรูปกุมาร แล้วปลุกเสกตั้งจิต ตั้งธาตุทั้ง 4 และเรียกอาการสามสิบสองให้บังเกิดเป็นจิตวิญญาณของเด็กขึ้นมา กุมารทองปัจจุบันนิยมสร้างเป็นรูปเด็ก ลักษณะเป็นเด็กไว้จุก นุ่งโจงกระเบนอย่างโบราณ กลายเป็นเครื่องรางของขลัง เชื่อกันว่าเสมือนมีวิญญาณเด็กอยู่ในรูปกุมารนั้น ผู้บูชาต้องเลี้ยงดูเหมือนลูกของตน ต้องให้ข้าวน้ำเซ่นสรวงและต้องเรียกให้กินข้าวด้วย กล่าวกันว่าหากปฏิบัติดูแลดีกุมารทองก็จะช่วยค้ำคูณ อาทิ ช่วยคุ้มครองป้องกันเจ้าของและครอบครัวจากสิ่งไม่ดีทั้งหลาย ช่วยให้ทำมาค้าขึ้น ไปจนถึงเตือนภัยล่วงหน้าอีกด้วย และจะคอยติดตามเฝ้าระวังบ้านเรือนจากโจรผู้ร้ายและศัตรูไม่ให้มากล้ำกราย ปัจจุบันผู้บูชานิยมไหว้ด้วยน้ำแดง เรื่องราวของกุมารทองถูกกล่าวถึงใน วรรณคดีไทย เช่น ขุนช้างขุนแผน บ้างก็นับลูกกรอก เป็นกุมารทองด้วย เครื่องรางอีกประเภทหนึ่งที่คล้ายกันคือรักยม ทั้งกุมารทองและรักยมปัจจุบันยังมีผู้นิยมบูชากันอยู่ไม่น้อยในสังคมไทยลูกเทพ ลูกเทพ. ลูกเทพ คือ สินค้าไสยศาสตร์ในประเทศไทย เป็นตุ๊กตารีบอร์น ซึ่งผู้ศรัทธาเลี้ยงดูเหมือนลูก โดยเชื่อว่า สิ่งเหนือธรรมชาติที่สิงสู่อยู่ในตุ๊กตาจะดลบันดาลโชคลาภสวัสดิภาพต่าง ๆ ให้ กระแสเริ่มจาก "หมอแม็ค ขั้นเทพ" ในปี 2558 ตุ๊กตานี้มีขนาดตั้งแต่ 8 นิ้วขึ้นไปจนเท่าเด็กอายุ 7 ปี มักทำจากไวนิล อัดนุ่นและใส่เมล็ดธัญพืชข้างในเพื่อถ่วงน้ำหนักและเป็นเคล็ดสื่อถึงความอุดมสมบูรณ์ จากนั้น แต่งหน้า ทำผม ลงอักขระที่หน้าผาก แต่งตัวให้สวยงาม รวมถึงปลุกเสก บางครั้งเพิ่มมูลค่าโดยอ้างว่า มีเทพสิงสถิต ผู้ศรัทธาเชื่อว่า ลูกเทพคือตุ๊กตาที่มีชีวิต แต่ต่างจากกุมารทอง เพราะกุมารทองต้องเอาไว้บนหิ้ง ต้องถวายน้ำแดง และต้องใส่ชุดไทย ส่วนลูกเทพมีสิ่งเหนือธรรมชาติสิงสู่อยู่ในตุ๊กตา ผู้ศรัทธาเลี้ยงตุ๊กตาได้เหมือนลูก เช่น พาไปเที่ยวต่าง ๆ นานา ปัจจุบัน ลูกเทพมีราคาตั้งแต่ไม่กี่พันบาทไปจนถึงหลายหมื่นบาท</doc>
