<doc id="199604" url="https://th.wikipedia.org/wiki?curid=199604" title="หกเหลี่ยมฤดูหนาว">หกเหลี่ยมฤดูหนาว หกเหลี่ยมฤดูหนาว หรือ วงกลมฤดูหนาว เป็นแนวเส้นสมมุติบนท้องฟ้าที่ดูคล้ายรูปหกเหลี่ยม (หรืออาจเรียกเป็นวงกลม) ที่เชื่อมต่อระหว่างดาวหกดวงคือ ดาวไรเจล ดาวอัลดิบาแรน ดาวคาเพลลา ดาวพอลลักซ์/คาสเตอร์ ดาวโปรซิออน และดาวซิริอุส มักพบบนท้องฟ้าในซีกโลกเหนือโดยทั่วไปในระหว่างเดือนตุลาคมถึงมกราคม เหตุนี้จึงเรียกว่าเป็นกลุ่มดาวประจำฤดูหนาว ส่วนทางใต้ (ยกเว้นเกาะใต้ของนิวซีแลนด์และทางใต้ของชิลี อาร์เจนตินา หรือดินแดนอื่นที่อยู่ใต้ลงไปกว่านั้น) มักจะพบเห็นได้ในราวเดือนธันวาคมถึงมีนาคม (ซึ่งจะเรียกชื่อเป็นกลุ่มดาวฤดูร้อนแทน) และจะนับรวมเอาดาวคาร์โนปัสอันเป็นดาวสว่างทางใต้รวมเข้าไปด้วย สำหรับ สามเหลี่ยมฤดูหนาว เป็นเส้นสมมุติรูปร่างสามเหลี่ยมเชื่อมต่อระหว่างดาวสามดวง สองดวงอยู่บนวงกลมฤดูหนาว คือซิริอุสและโปรซิออน ดวงที่สามคือ ดาวบีเทลจุส ดาวทั้งสามของสามเหลี่ยมฤดูหนาวนี้เป็นดาวสว่างมากโดยติด 10 อันดับแรกของดาวสว่างที่สุดบนท้องฟ้าที่มองเห็นได้จากโลก ดาวบีเทลจุสสามารถสังเกตเห็นได้ง่ายเนื่องจากเป็นดาวในตำแหน่งไหล่ขวาของกลุ่มดาวนายพราน ซึ่งทำให้สามารถค้นหาดาวอีกสองดวงในสามเหลี่ยมฤดูหนาวต่อได้สะดวก เมื่อพบสามเหลี่ยมฤดูหนาวแล้วก็สามารถมองเห็นหกเหลี่ยมฤดูหนาว และค้นหาดาวอื่นต่อไปได้อีก ดาวทั้งหกของหกเหลี่ยมฤดูหนาวเป็นดาวจากกลุ่มดาว 6 กลุ่ม เรียงทวนเข็มนาฬิกาได้ดังนี้ เริ่มต้นที่ดาวไรเจลในกลุ่มดาวนายพราน ตามด้วยกลุ่มดาววัว กลุ่มดาวสารถี กลุ่มดาวคนคู่ กลุ่มดาวสุนัขเล็ก และกลุ่มดาวสุนัขใหญ่</doc>
