<doc id="409589" url="https://th.wikipedia.org/wiki?curid=409589" title="น้ำตกวังเปียน">น้ำตกวังเปียน น้ำตกวังเปียน หรือ น้ำตกห้วยโก๋น เป็นน้ำตกที่อยู่ในเขตหน่วยพิทักษ์อุทยานแห่งชาติดอยภูคา ที่ 1 (ห้วยโก๋น) บริเวณบ้านห้วยทรายขาว ตำบลห้วยโก๋น อำเภอเฉลิมพระเกียรติ จังหวัดน่าน เป็นน้ำตกที่มีขนาดใหญ่ สายน้ำตกจะไหลลดหลั่นเกิดเป็นหินปูนที่สวยงามดูคล้ายบันได แต่ละชั้นจะสวยงามแตกต่างกันไป บริเวณธารน้ำตกเต็มไปด้วยป่าหวาย ป่ากล้วย และพรรณไม้นานาพรรณ การชมน้ำตกสามารถเดินจากบริเวณล่างสุด ฝ่ากระแสน้ำที่ตกลงมาไปตามชั้นของเส้นทางน้ำตก จนถึงชั้นบนสุด จะพบถ้ำบนยอดเขาขนาดใหญ่ ซึ่งมีน้ำไหลออกมาจากปากถ้ำดังกล่าว แล้วไหลลงสู่ชั้นต่าง ๆ ของน้ำตก จนถึงชั้นล่างสุดลงสู่แม่น้ำน่าน สภาพบรรยากาศโดยรอบจะร่มรื่นสวยงาม เขียวขจี มีหาดทรายและแอ่งน้ำขนาดใหญ่ เหมาะแก่การเล่นน้ำและพักผ่อนท่ามกลางธรรมชาติอย่างแท้จริง สามารถเดินทางมาท่องเที่ยวได้ตลอดทั้งปี โดยในฤดูฝนจะมีปริมาณน้ำมากและแม่น้ำน่านจะมีสีขุ่นแดงการเดินทาง การเดินทาง. การเดินทางไปตามทางหลวงหมายเลข 1080 ถนนสายน่าน-ทุ่งช้าง ประมาณ 130 กิโลเมตร ถึงห้วยโก๋นต่อด้วยทางหลวงหมายเลข 1081 อีกประมาณ 7 กิโลเมตร สังเกตเห็นป้ายบอกแยกทางขวามือ ไปตามถนนลูกรังประมาณ 4 กิโลเมตร เส้นทางจะคดเคี้ยว ขรุขระ ควรใช้รถยนต์ที่มีสภาพดี ถึงที่พักรถต้องเดินทางต่อด้วยเท้าอีกประมาณ 2 กิโลเมตร</doc>
