<doc id="828598" url="https://th.wikipedia.org/wiki?curid=828598" title="เคลีย์ โควโค">เคลีย์ โควโค เคลีย์ คริสตีน โควโค ( เกิด 30 พฤศจิกายน ค.ศ. 1985) เป็นนักแสดงชาวอเมริกัน เป็นที่รู้จักจากบทบาทบริดเจต เฮนเนสซี ในซิตคอมเรื่อง 8 ซิมเพิลรูลส์ เคยออกอากาศทางช่องเอบีซี (2002-2005) บิลลี เจงกินส์ ในซีซันสุดท้ายของซีรีส์ ชามด์ (2005-2006) และเพ็นนี ในซีรีส์ตลกเรื่อง เดอะบิกแบงเธียรี (2007-ปัจจุบัน) ออกอากาศทางช่องซีบีเอส ซึ่งเธอได้รับรางวัลแซตเทิลไลต์ในปี ค.ศ. 2012 รางวัลคริติกส์ชอยส์เทเลวิชันอะวอร์ดในปี ค.ศ. 2013 และรางวัลพีเพิลส์ชอยส์อะวอร์ดในปี ค.ศ. 2014 โควโคยังปรากฏในภาพยนตร์หลายเรื่องเช่น ทูบีแฟตไลก์มี (2007) ฮอพ กระต่ายซูเปอร์จัมพ์ (2011) และออเธอส์อะนอนิมัส (2014) ในเดือนตุลาคม ค.ศ. 2014 โควโคได้รับดาวหนึ่งดาวในฮอลลีวูดวอล์กออฟเฟมชีวิตช่วงแรก ชีวิตช่วงแรก. โควโคเกิดที่แคมาริโย รัฐแคลิฟอร์เนีย เป็นบุตรสาวคนโตของเลย์น แอน (วินเกต) แม่บ้าน และแกรี คาร์ไมน์ โควโค นายหน้าซื้อขายหลักทรัพย์ บิดาของเธอมีเชื้อสายอิตาลี มารดาของเธอมีเชื้อสายอังกฤษและเยอรมัน น้องสาวของเธอ บริแอนนา เคยเข้าแข่งขันรายการเดอะวอยซ์ ซีซันที่ห้า เมื่อครั้งเป็นเด็ก โควโคเคยเป็นนักกีฬาเทนนิสสมัครเล่นติดอันดับ เป็นกีฬาที่เธอเล่นตั้งแต่อายุ 3 ปี เธอเลิกเล่นเทนนิสเมื่ออายุ 16 ปีอาชีพการแสดง อาชีพการแสดง. โควโคปรากฏในภาพยนตร์ครั้งแรกในภาพยนตร์ระทึกขวัญเรื่อง มือปราบผ่าโปรแกรมนรก (1995) รับบทเป็นคาริน คาร์เตอร์ในวัยเด็ก ในปี ค.ศ. 1999 โควโคปรากฏในซิตคอมเรื่องเลดีส์แมน ออกอากาศช่องซีบีเอส และปี ค.ศ. 2000 เธอรับบทเป็นมอรีน แม็กคอร์มิก อดีตนักแสดงเรื่องเดอะเบรดีบันช์ ในภาพยนตร์โทรทัศน์ โกรอิงอัปเบรดี และแสดงเรื่องแอลลีแคตส์สไตรก์ ทางช่องดิสนีย์แชนเนิลออริจินัลมูวี ในเดือนกันยายน ค.ศ. 2002 โควโคเริ่มรับบทบริดเจต เฮนเนสซี ในซิตคอมเรื่อง 8 ซิมเพิลรูลส์ ออกอากาศช่องเอบีซี บริดเจตเป็นบุตรคนโต ทั้ง ๆ ที่โควโคอายุน้อยกว่าเอมี เดวิดสัน หกปี ซึ่งรับบทเป็นน้องสาวของเธอ เนื่องจากยอดผู้ชมน้อย ช่องเอบีซียกเลิกซิตคอมดังกล่าวในวันที่ 17 พฤษภาคม ค.ศ. 2005 ต่อจากซีซันสุดท้ายของ 8 ซิมเพิลรูลส์ โควโคยังรับบทในซีรีส์เรื่องสั้น 10.5 ออกอากาศทางช่องเอ็นบีซี ภาพยนตร์ไครมส์ออฟแฟชัน ทางช่องเอบีซีแฟมิลี ภาพยนตร์อิสระเรื่องดีเบทิงโรเบิร์ตลี และในภาพยนตร์ เดอะฮอลโลว์ เธอยังพากย์เสียงให้ตัวละครแบรนดี แฮร์ริงตัน สุนัขพันธุ์ผสมมานุษยรูปนิยมอายุ 14 ปี ในการ์ตูนแบรนดีแอนด์มิสเตอร์วิสเกอส์ ทางช่องดิสนีย์แชนแนล โควโคพากย์เสียงตัวละครเคิร์สตี สมิธ ในซีรีส์ แบรตซ์ ตั้งแต่ปี ค.ศ. 2004-2005 ในซีซันที่แปดของซีรีส์ ชามด์ โควโครับบทเป็นบิลลี เจงกินส์ แม่มดวัยสาวทรงพลังที่มีพลังหายตัวและกายทิพย์ ผู้ผลิตฝ่ายบริหาร แบรด เคิร์น กล่าวว่า ตัวละครของโควโคเคยถูกนำมาพิจารณาสร้างเป็นเรื่องแยกด้วย ในเดือนกันยายน ค.ศ. 2007 โควโคเริ่มแสดงในซิตคอมเรื่อง เดอะบิกแบงเธียรี ออกอากาศทางช่องซีบีเอส รับบท เพนนี พนักงานร้านชีสเค้กแฟกทอรี และนักแสดงสาวที่อาศัยอยู่ในห้องชุดตรงข้ามห้องของนักวิทยาศาสตร์ เลนเนิร์ด ฮอฟสแตดเตอร์ และเชลดอน คูเปอร์ ก่อนซีซันปี 2010-2011 เธอมีรายได้ 60,000 ดอลลาร์ต่อตอน เท่ากับนักแสดงร่วม ในปี ค.ศ. 2010 กองถ่ายเจรจาการขึ้นค่าตัวให้กับนักแสดงแต่ละคนเป็นคนละ 200,000 ดอลลาร์ต่อตอน ในวันที่ 13 กันยายน ค.ศ. 2010 เธอประสบอุบัติเหตุตกม้าจนขาหัก และไม่ได้แสดงสองตอน ปลายเดือนตุลาคม ค.ศ. 2012 โควโคช่วยน้องสาว บริแอนนา จัดแฟลชม็อบในฉากของรายการ ซึ่งเธอและกองถ่ายสร้างความประหลาดใจให้ผู้ชมในห้องส่งโดยลิปซิงก์และเต้นรำเพลง "คอลมีเมย์บี" ของคาร์ลี เร เจปเซน วิดีโอเหตุการณ์ดังกล่าวถูกโพสต์ลงยูทูบและกลายเป็นไวรอลวิดีโอ คลิปการแสดงนี้ยังถูกนำไปเล่นในรายการโคแนน ที่โควโคเป็นแขกรับเชิญในวันที่ 8 มกราคม ค.ศ. 2013 ด้วย จนถึงเดือนสิงหาคม ค.ศ. 2014 โควโค ร่วมด้วยจอห์นนี กาเล็กกี และจิม พาร์สันส์ นักแสดงร่วมจากเดอะบิกแบงเธียรี ได้รับค่าตัวจำนวน 1 ล้านดอลลาร์ต่อตอน โควโคเคยแสดงในภาพยนตร์โทรทัศน์เรื่อง ทูบีแฟตไลก์มี ออกฉายครั้งแรกวันที่ 8 มกราคม ค.ศ. 2007 ทางช่องไลฟ์ไทม์ เธอเคยรับบทเล็ก ๆ ในซีรีส์แผนลับแหกคุกนรก ตอน "The Message" และ "Chicago" และแสดงในภาพยนตร์สยองขวัญล้อเลียนเรื่อง คิลเลอร์มูวี ในปี ค.ศ. 2008 เธอยังปรากฏในภาพยนตร์เรื่อง เดอะเพนต์เฮาส์ (2010) ด้วย ในปี ค.ศ. 2011 โควโคปรากฏในส่วนของ "เนคิดทรูธ" ประจำปีของนิตยสารอัลลัวร์ ในปีเดียวกันนั้น เธอปรากฏในภาพยนตร์ ฮอพ กระต่ายซูเปอร์จัมพ์ และซิ่ง..ดับแค้น เธอได้รับเลือกให้เป็นผู้ประกาศรางวัลทีนชอยส์อะวอดส์ในปี ค.ศ. 2011 และพีเพิลส์ชอยส์อะวอดส์ในปี ค.ศ. 2012 และ 2013 โควโคแสดงในภาพยนตร์โฆษณาของไพรซ์ไลน์ดอตคอมเป็นประจำ รับบทเป็นลูกสาวของวิลเลียม แชตเนอร์</doc>
