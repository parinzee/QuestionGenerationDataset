<doc id="841440" url="https://th.wikipedia.org/wiki?curid=841440" title="สกอตต์ โอเดลล์">สกอตต์ โอเดลล์ สกอตต์ โอเดลล์ (; 23 พฤษภาคม ค.ศ. 1898 – 15 ตุลาคม ค.ศ. 1989) เป็นนักเขียนชาวอเมริกัน มีชื่อเกิดคือ โอเดลล์ กาเบรียล สกอตต์ (O'Dell Gabriel Scott) เกิดที่เทอร์มินัลไอส์แลนด์ เมืองลอสแอนเจลิส เป็นบุตรของเมย์ เอลิซาเบธ กาเบรียลและเบนเนตต์ เมสัน สกอตต์ โอเดลล์เข้าเรียนที่วิทยาลัยอ็อกซิเดนทัลในปี ค.ศ. 1919 ก่อนจะเรียนต่อที่มหาวิทยาลัยวิสคอนซิน แมดิสัน, มหาวิทยาลัยสแตนฟอร์ดและมหาวิทยาลัยโรมซาปีเอนซา ในช่วงสงครามโลกครั้งที่สอง เขารับราชการในกองทัพอากาศสหรัฐ หลังจากนั้นทำงานเป็นช่างภาพ ผู้อำนวยการด้านเทคนิก คอลัมนิสต์และบรรณาธิการหนังสือพิมพ์ ในปี ค.ศ. 1934 โอเดลล์ตีพิมพ์ผลงานชิ้นแรก Woman of Spain (a Story of Old California) เป็นเรื่องราวของบุตรสาวผู้ลี้ภัยชาวสเปนในแคลิฟอร์เนียเหนือ ผลงานชิ้นสำคัญของโอเดลล์คือ เกาะโลมาสีน้ำเงิน (Island of the Blue Dolphins) ซึ่งตีพิมพ์ในปี ค.ศ. 1960 เป็นนวนิยายเกี่ยวกับเด็กสาวที่ใช้ชีวิตอย่างโดดเดี่ยวบนเกาะนอกชายฝั่งแคลิฟอร์เนีย นวนิยายชิ้นนี้ได้รับรางวัลเหรียญนิวเบรีในปี ค.ศ. 1961 และรางวัลวรรณกรรมเด็กเยอรมันในปี ค.ศ. 1963 นอกจากนี้ยังได้รับการนำไปสร้างเป็นภาพยนตร์ในปีต่อมา ในปี ค.ศ. 1972 โอเดลล์ได้รับรางวัลฮันส์ คริสเตียน แอนเดอร์เซน ซึ่งถือเป็นรางวัลที่มีเกียรติสูงสุดสำหรับผลงานด้านวรรณกรรมเด็ก ต่อมาในปี ค.ศ. 1976 เขาได้รับเหรียญจากมหาวิทยาลัยเซาเทิร์นมิสซิสซิปปี สองปีต่อมา โอเดลล์ได้รับเหรียญเรจินาจากสมาคมห้องสมุดคาทอลิก โอเดลล์เสียชีวิตด้วยโรคมะเร็งต่อมลูกหมากที่เมืองเมาท์คิสโก รัฐนิวยอร์กในปี ค.ศ. 1989</doc>
