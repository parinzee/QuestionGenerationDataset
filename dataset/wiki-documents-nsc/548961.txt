<doc id="548961" url="https://th.wikipedia.org/wiki?curid=548961" title="คำแสง สีนนทอง">คำแสง สีนนทอง คำแสง สีนนทอง เป็นนักเขียนชาวลาว ใช้นามปากกาว่า ส. สีนนทอง เกิดเมื่อ 20 สิงหาคม พ.ศ. 2491 ที่เมืองหัวเมือง แขวงหัวพัน ในครอบครัวชาวไทแดง บิดามารดามีอาชีพทำนา ต่อมาได้อพยพมาอยู่ที่เมืองคำ แขวงเชียงขวาง เขาร่วมเป็นพลเรือนปฏิวัติใน พ.ศ. 2507 ขณะอายุได้ 16 ปี ต่อมาได้เป็นครูสอนวิชาเลขคณิตและสังคมศึกษาใน พ.ศ. 2510 จน พ.ศ. 2526 จึงสำเร็จการศึกษาจากโรงเรียนสร้างครูเวียงจันทน์ขั้นสูง (ปัจจุบันคือมหาวิทยาลัยแห่งชาติ) และได้เป็นศึกษาธิการเมืองคำ แขวงเชียงขวาง เนื่องจากคำแสงเป็นผู้สนใจในการเขียนหนังสือ จึงย้ายเข้ามาเวียงจันทน์ใน พ.ศ. 2541 และลาออกจากราชการใน พ.ศ. 2544 เพื่อเป็นนักเขียนอย่างจริงจัง ปัจจุบันมีผลงานนวนิยาย 9 เรื่อง เรื่องสั้น 138 เรื่อง โดยผลงานที่โดดเด่นได้แก่ นวนิยายเรื่อง “ไฟดับไม่สิ้นแสง” ชนะเลิศรางวัลสินไซ เมื่อ พ.ศ. 2548 และได้รับรางวัลซีไรต์เมื่อ พ.ศ. 2552 นวนิยายเรื่อง “เพื่อนผู้สืบทอด” ได้รางวัลชนะเลิศในการประกวดวรรณกรรมวันประวัติศาสตร์ลาว- เวียดนาม</doc>
