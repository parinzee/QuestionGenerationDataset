<doc id="6155" url="https://th.wikipedia.org/wiki?curid=6155" title="เดอะ เมทริกซ์ รีโหลดเดด : สงครามมนุษย์เหนือโลก">เดอะ เมทริกซ์ รีโหลดเดด : สงครามมนุษย์เหนือโลก เดอะ เมทริกซ์ รีโหลดเดด : สงครามมนุษย์เหนือโลก () เป็นภาพยนตร์เรื่องที่สองของชุดไตรภาคเมทริกซ์ กำกับโดยพี่น้องวาชอฟสกี (แลร์รี และ แอนดี) ออกฉายในอเมริกาเหนือ วันที่ 13 พฤษภาคม พ.ศ. 2546 (ค.ศ. 2003) นำแสดงโดย คีนู รีฟส์, ลอว์เรนซ์ ฟิชเบิร์น, แคร์รี-แอนน์ มอสส์ และฮิวโก วีฟวิง เดอะ เมทริกซ์ รีโหลดเดด ทำรายได้ในทวีปอเมริกาเหนือไป 281 ล้านดอลลาร์สหรัฐ และรายได้รวมทั่วโลก 735 ล้านดอลลาร์สหรัฐ เนื้อหาส่วนอื่น&nbsp;ๆ ที่เกี่ยวข้องกับเมทริกซ์ รีโหลดเดด ปรากฏในเกมคอมพิวเตอร์ เอ็นเทอร์เดอะเมทริกซ์ และชุดภาพยนตร์แอนิเมชันขนาดสั้น ดิ แอนิเมทริคซ์ รวมถึงภาพยนตร์ภาคที่สามของไตรภาค คือ เดอะ เมทริกซ์ เรฟโวลูชั่นส์ ซึ่งออกฉายหลังจากภาคนี้เพียง 6 เดือนเนื้อเรื่องย่อ เนื้อเรื่องย่อ. เดอะ เมทริกซ์ รีโหลดเดด : สงครามมนุษย์เหนือโลก เปิดฉากขึ้นด้วยนิมิตรประหลาดในฝันของนีโอ สองปีผ่านไปหลังจากการปลดปล่อยตัวเองได้อย่างสมบูรณ์กลายเป็นเดอะวัน (The One) ทำให้นีโอต้องปฏิบัติภารกิจต่างๆเพื่อยุติสงครามตามคำทำนายของเทพยากรณ์ และความเชื่อของมอร์เฟียส ในนิมิตของเขานั้น เขาเห็นทรินิตี้คนรักต้องตาย แต่นั่นมันมีความหมายว่าอย่างไรกันแน่? ระหว่างนั้นเอง ข่าวสารจากยานโอไซริสซึ่งส่งมาก่อนจะสูญหายไปก็ได้ระบุว่าพวกเครื่องจักรบนพื้นโลกกำลังทำการขุดเจาะลงใต้พื้นดิน ตำแหน่งเป้าหมายก็คือไซออน เมืองสุดท้ายของมนุษยชาติ นั่นหมายความว่าถ้าไม่ทำอะไรสักอย่าง สุดท้ายแล้วพวกเครื่องจักรก็จะบุกมาถึงไซออน และถึงคราวสูญสิ้นของเผ่าพันธุ์มนุษย์ในที่สุด นีโอซึ่งกำลังสับสนระหว่างเส้นทางของตัวเองและอนาคตของมนุษย์ที่เหลือตัดสินใจไปพบกับเทพยากรณ์เพื่อขอคำปรึกษา ขณะเดียวกัน สายลับสมิธซึ่งน่าจะถูกทำลายไปแล้วก็กลับมาอีกครั้ง คราวนี้เขามีพลังอำนาจเหมือนกับนีโอทุกประการ ที่ร้ายกว่านั้นคือเขาสามารถเปลี่ยนผู้คนอื่นๆในเมทริกซ์ให้กลายเป็นตัวเขาเองด้วย นั่นหมายความว่านีโอต้องต่อกรกับสมิธอีกนับร้อยตัว นีโอเพิ่งจะพบว่าแท้จริงเทพยากรณ์นั้นไม่ใช่มนุษย์ แต่เป็นโปรแกรมที่เขียนขึ้นโดยเมทริกซ์ ทำให้เขาไม่แน่ใจว่าจะเชื่อเธอได้หรือไม่ แต่อย่างไรก็ตาม คำแนะนำจากเทพยากรณ์ก็คือ สงครามนั้นใกล้จะถึงจุดสุดท้ายเต็มที และหนทางเดียวที่จะแก้ปัญหาได้ก็คือการกลับไปสู่แหล่งกำเนิด (The Source) ซึ่งหนทางจะไปสู่แหล่งกำเนิดนั้น จำเป็นต้องอาศัยความร่วมมือจากบุคคลที่ชื่อว่าช่างทำกุญแจ (The Key Maker) แต่บัดนี้ช่างทำกุญแจถูกคุมขังไว้ด้วยโปรแกรมอันตรายอีกตัวหนึ่งซึ่งพวกนีโอจะต้องหาทางเจรจาเพื่อให้ได้ตัวช่างทำกุญแจมา และเข้าไปสู่แหล่งกำเนิดเพื่อค้นพบต้นตอและทางแก้ปัญหาทั้งหมด เรื่องลุกลามขึ้นเมื่อสมิธไม่ได้จำกัดตัวเองอยู่แค่ในเมทริกซ์ แต่เขาสามารถออกมาสู่โลกจริงได้แล้ว จุดมุ่งหมายตอ่ไปของเขาก็คือยึดครองอำนาจและแก้แค้น ทั้งในเมทริกซ์และในโลกจริง พวกนีโอจึงต้องหาทางยุติปัญหาให้ได้ทั้งสมิธและเครื่องจักรที่กำลังมุ่งตรงสู่มนุษยชาติ ก่อนที่ทุกอย่างจะสายเกินไปตัวละครสำคัญ ตัวละครสำคัญ. นีโอ (Neo) ชายหนุ่มที่พบว่าตัวเองคือผู้ปลดปล่อยตามคำทำนาย หลังจากปลดปล่อยตัวเองได้เมื่อสองปีก่อน บัดนี้เขามีอำนาจเหนือเมทริกซ์และมองเห็นความจริงที่เกิดขึ้นทุกอย่างในนั้น ทรินิตี้ (Trinity) หญิงสาวคนรักของนีโอ ซึ่งเชื่อมั่นในตัวของคนที่เธอรักไม่ว่าจะเกิดอะไรขึ้น เคยเป็นผู้ช่วยนำนีโอออกมาจากเมทริกซ์เมื่อสองปีก่อน และช่วยเขาให้ฟื้นจากความตายอีกด้วย มอร์เฟียส (Morpheous) กัปตันยานเนบูแคดเนซาร์ เป็นชายผู้เชื่อมั่นในคำทำนายและผู้ปลดปล่อย จนบางครั้งเหมือนกับงมงาย แต่ก็เป็นผู้นำที่ดีและมีวิสัยทัศน์ ลิงก์ (Link) โอเปอเรเตอร์ประจำยานเนบูเคดเนซาร์ ผู้เชื่อมั่นในตัวของมอร์เฟียสหลังจากที่ได้เห็นพลังของผู้ปลดปล่อย และอาสาทำงานให้โดยไม่กลัวอันตรายใดๆ เทพยากรณ์ (The Oracle) หญิงชราที่คอยให้คำปรึกษาแก่ชาวไซออน เป็นผู้หยั่งรู้เหตุการณ์ทุกอย่างที่เกิดขึ้นในเมทริกซ์ ช่างทำกุญแจ (The Key Maker) ชายชราผู้ถือกุญแจที่ไขได้ทุกประตู รวมทั้งประตูสู่แหล่งกำเนิดด้วย เป็นกุญแจสำคัญในการเข้าสู่แหล่งกำเนิดของพวกนีโอ เมโรวินเจี้ยน (Merovingeon) ชายผู้มีอำนาจและควบคุมข่าวสารทั้งปวงในเมทริกซ์ เป็นผู้ที่นำช่างทำกุญแจไปขังไว้ มีความเชื่อว่าทุกอย่างล้วนเกิดจากเหตุและผล รวมทั้งทางเลือกคือสิ่งที่ผู้มีอำนาจมอบให้แก่ผู้ด้อยอำนาจ</doc>
