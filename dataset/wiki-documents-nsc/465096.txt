<doc id="465096" url="https://th.wikipedia.org/wiki?curid=465096" title="เชฟรอน">เชฟรอน เชฟรอน คอร์ปอเรชัน (Chevron Corporation ) เป็นบริษัทด้านพลังงานสัญชาติอเมริกัน ประกอบธุรกิจสำรวจ ผลิต ขนส่งและจัดจำหน่ายก๊าซธรรมชาติ น้ำมันปิโตรเลียม พลังงานความร้อนใต้ดินและเคมีภัณฑ์ มีสำนักงานใหญ่อยู่ที่เมืองซานรามอน รัฐแคลิฟอร์เนีย เกิดจากการควบรวมกิจการของสแตนดาร์ดออยล์แห่งแคลิฟอร์เนีย (SoCal) กับกัลฟ์ออยล์ จากพิตสเบิร์ก รัฐเพนซิลเวเนีย ในปี ค.ศ. 1984 ชื่อบริษัทมาจากชื่อเครื่องหมายการค้า "Chevron" น้ำมันเชื้อเพลิงที่ทำตลาดมาตั้งแต่ทศวรรษ 1930 เชฟรอนได้เข้าซื้อกิจการของเท็กซาโก (NYSE: TX) มูลค่า 45 พันล้านดอลลาร์สหรัฐ ในปี ค.ศ. 2000 ทำให้กลายเป็นบริษัทน้ำมันอันดับสองของสหรัฐอเมริกา และเข้าซื้อกิจการของยูโนแคล (NYSE: UCL) มูลค่า 18 พันล้านดอลลาร์สหรัฐ ในปี ค.ศ. 2005 ส่งผลให้บริษัทเป็นผู้ถือสัมปทานแหล่งน้ำมันและก๊าซธรรมชาติเพิ่มขึ้นถึง 15% และทำให้บริษัทกลายเป็นผู้ผลิตพลังงานความร้อนใต้ดินรายใหญ่ที่สุดในโลก ปัจจุบัน เชฟรอนเป็นเจ้าของเครื่องหมายการค้าน้ำมันเชื้อเพลิง เชฟรอน, สแตนดาร์ดออยล์, เท็กซาโก, ยูโนแคล (เฉพาะกระบวนการผลิต), คาลเท็กซ์ และสารเติมแต่ง เทครอน</doc>
