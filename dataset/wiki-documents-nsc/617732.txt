<doc id="617732" url="https://th.wikipedia.org/wiki?curid=617732" title="ซินต์เอิสตาซียึส">ซินต์เอิสตาซียึส ซินต์เอิสตาซียึส (, ) หรือที่คนในท้องถิ่นเรียกกันเล่น ๆ ว่า สเตเชีย () และ สตาซียึส () เป็นเกาะเล็ก ๆ แห่งหนึ่งในทะเลแคริบเบียน และเป็นเทศบาลรูปแบบพิเศษ (เรียกอย่างเป็นทางการว่า "ทบวงการเมือง") ของประเทศเนเธอร์แลนด์ เกาะซินต์เอิสตาซียึสตั้งอยู่บริเวณส่วนเหนือของหมู่เกาะลีเวิร์ดในภูมิภาคเวสต์อินดีส ทางทิศตะวันออกเฉียงใต้ของหมู่เกาะเวอร์จิน ใกล้ ๆ กันนั้นมีเกาะเซนต์คิตส์ตั้งอยู่ทางทิศตะวันออกเฉียงใต้ และมีเกาะซาบาตั้งอยู่ทางทิศตะวันตกเฉียงเหนือของเกาะ เมืองหลักของซินต์เอิสตาซียึสคือโอรันเยอสตัด ตัวเกาะมีพื้นที่ 21 ตารางกิโลเมตร (8.1 ตารางไมล์) มีจำนวนประชากร 3,543 คน (ข้อมูลจากสำมะโนปี ค.ศ. 2001) ความหนาแน่นคิดเป็น 169 คนต่อตารางกิโลเมตร ภาษาที่ใช้ในราชการได้แก่ภาษาดัตช์และภาษาอังกฤษ และยังมีภาษาผสมที่มีพื้นฐานจากภาษาอังกฤษใช้สื่อสารกันอย่างไม่เป็นทางการด้วย ผู้ที่โดยสารเครื่องบินมายังเกาะนี้จะต้องลงที่ท่าอากาศยานเอฟ.ดี. โรสเวลต์ จากเดิมที่เคยเป็นส่วนหนึ่งของเนเธอร์แลนด์แอนทิลลีส ซินต์เอิสตาซียึสได้เปลี่ยนสถานภาพเป็นเทศบาลรูปแบบพิเศษภายในประเทศเนเธอร์แลนด์แทนเมื่อวันที่ 10 ตุลาคม ค.ศ. 2010 ชื่อเกาะ "ซินต์เอิสตาซียึส" เป็นภาษาดัตช์หมายถึงนักบุญยูสตัซ (Saint Eustace) ผู้พลีชีพเพื่อศาสนาคริสต์ในตำนาน นักบุญผู้นี้เป็นที่รู้จักในภาษาสเปนว่า "ซานเอวส์ตากิโอ" () และในภาษาโปรตุเกสว่า "ซังตูเอวช์ตากีอู" () หรือ "ซังตูเอวช์ตาซีอู" ()</doc>
