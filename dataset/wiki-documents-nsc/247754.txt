<doc id="247754" url="https://th.wikipedia.org/wiki?curid=247754" title="ไกรสร แสงอนันต์">ไกรสร แสงอนันต์ ไกรศร แสงอนันท์ หรือ ไกรศร ลีละเมฆินทร์ อดีตนักแสดงชาวไทย เป็นบุตรของนายสะอาด และนางมยุรี มีพี่น้อง 6 คน เข้าสู่วงการบันเทิงขณะกำลังศึกษาอยู่ที่ครณรัฐศาสตร์ มหาวิทยาลัยรามคำแหง โดยการชักนำของผู้กำกับภาพยนตร์ "อนันต์ นนทชัย" มีผลงานการแสดงราวปี พ.ศ. 2522-2527 โดยแสดงเรื่อง รักนอกตำรา คู่กับ เนาวรัตน์ ยุกตะนันท์ เป็นเรื่องแรก ในปี พ.ศ. 2527 ได้จดทะเบียนสมรสกับพุ่มพวง ดวงจันทร์ นักร้องเพลงลูกทุ่งชื่อดัง มีบุตรกับพุ่มพวงคือ สรภพ ลีละเมฆินทร์ ซึ่งเคยมีผลงานเพลงกับค่ายแกรมมีโกลด์ 1 ชุด หลังจากที่พุ่มพวงเสียชีวิตในปี พ.ศ. 2535 ไกรสรและญาติของพุ่มพวงเกิดความขัดแย้งกันอย่างหนัก เรื่องมรดกและการแบ่งทรัพย์สินของพุ่มพวง ดวงจันทร์ โดยสุดท้ายศาลได้สั่งให้ไกรสรและนางเล็ก (มารดาพุ่มพวง) เป็นผู้จัดการมรดกร่วมกัน โดยทรัพย์สมบัติแบ่งออกเป็น 2 ส่วนเท่ากัน ส่วนแรกเป็นของไกรสร อีกส่วนเป็นกองกลาง ซึ่งมีเจ้าของ 4 คนคือ นายสำราญ นางเล็ก ไกรสร และลูกชาย สรภพ ทุกคนจะได้รับเท่ากันในส่วนนี้ แต่หากพบว่าสมบัติใดพบหลังการแบ่งแล้ว จะยกให้สรภพลูกชายเพียงผู้เดียว ไกรสรพาลูกไปศึกษาที่รัฐแคลิฟอร์เนีย สหรัฐอเมริกา เป็นเวลา 6 ปี จากนั้นกลับมาประเทศไทยในปี พ.ศ. 2547 ต่อมาในปี พ.ศ. 2551 ได้ออกรายการตีสิบพร้อมกับลูกชาย ดำเนินรายการโดยวิทวัส สุนทรวิเนตร์ มีเรทติ้งต่อเนื่องหลายสัปดาห์ เนื้อหาในรายการมีการโต้เถียงระหว่างไกรสรและลูกชายต่อกรณีการหนีออกจากบ้านของลูกชาย กลางเดือนมิถุนายน 2552 นายสรภพ ลูกชายอุปสมบทให้พุ่มพวง โดยในวันครบรอบการเสียชีวิตของพุ่มพวง พระสรภพเกิดความขัดแย้งอย่างรุนแรงกับไกรสรและญาติของคุณพุ่มพวง โดยหลังสึกก้มกราบพื้นขอโทษครอบครัวกับเหตุการณ์ที่ผ่านมา พร้อมขอร้องพ่อให้ปล่อยตนไป ต่อมา 22 มิถุนายน นายไกรสรเปิดเผยว่าตัดสินใจฟ้องร้องคดีหมิ่นประมาทลูกชายตัวเอง นอกจากนี้ไกรสร แสงอนันต์ ยังเคยเป็นประธานกลุ่มเชียงใหม่อารยะ แต่หลังจากมีเรื่องขัดแย้งกับลูกชายจึงลาออกจากการเป็นประธานกลุ่มเชียงใหม่อารยะ เมื่อ 23 มิถุนายน พ.ศ. 2552ผลงานภาพยนตร์ผลงานภาพยนตร์. - รักนอกตำรา (2522) - เทพธิดาดอย (2523) - เต่ากินผักบุ้ง (2523) - ดอกฟ้าและโดมผู้จองหอง (2524) - ยอดดรุณี (2524) - สามเสือสุพรรณ (2524) - สาวน้อย (2524) - แม่ศรีเรือน (2524) - ทัดดาวบุษยา (2524) - สร้อยฟ้าขายตัว (2524) - ผึ้งแตกรัง (2524) - สวัสดีคนสวย (2524) - สุดปรารถนา (2524) - แสนซน (2525) - สายเลือดเดียวกัน (2525) - หัวใจดื้อรัก (2525) - อีสาวทรหด (2525) - เล่นไม่ยาก (2526) - มนต์รักนักเพลง (2527) - ไอ้หม่าลูกแม่ (2527) - รักสุดหัวใจ (2527) - ลูกสาวคนใหม่ (2527)ละครโทรทัศน์ละครโทรทัศน์. - นางสาวยี่ส่าย (2532) - บ้านสอยดาว (2539) รับบท อรรณพ - บ้านบุษบาบัณ (2540) รับบท สล่า (รับเชิญ)</doc>
