<doc id="177710" url="https://th.wikipedia.org/wiki?curid=177710" title="ลูคัส โพดอลสกี">ลูคัส โพดอลสกี ลูคัส โยเซฟ โพดอลสกี (; เกิดเมื่อวันที่ 4 มิถุนายน ค.ศ. 1985 ที่ประเทศโปแลนด์) มีชื่อเดิมว่า วูกัช ปอดอลสกี () เป็นนักฟุตบอลอาชีพชาวเยอรมัน เป็นอดีตนักฟุตบอลทีมชาติเยอรมนี ปัจจุบันเป็นผู้เล่นของวิสเซลโคเบะ ในเจลีก ของประเทศญี่ปุ่น โดยเคยเป็นผู้เล่นให้กับกาลาตาซาราย และเคยเล่นให้กับเอฟซีโคโลญ และบาเยิร์นมิวนิก ในลีกบุนเดสลีกาของประเทศเยอรมนี รวมถึง อาร์เซนอล ในพรีเมียร์ลีกของประเทศอังกฤษ ในฤดูกาล 2014–15 โพดอลสกีไม่ได้มีโอกาสในการลงเล่นเท่าที่ควร แม้ในบางนัดก็ไม่มีแม้กระทั่งชื่อเป็นตัวสำรอง ทำให้ต้นปี ค.ศ. 2015 เจ้าตัวขอย้ายไปเล่นให้กับอินเตอร์มิลาน ในเซเรียอา ของประเทศอิตาลี ในแบบยืมตัวจนกระทั่งจบฤดูกาล และต่อมาก็ได้ย้ายไปเล่นต่อให้กับกาลาตาซาราย ในซือเปร์ลีกของประเทศตุรกี ในกลางปี ค.ศ. 2016 หลังจบฟุตบอลชิงแชมป์แห่งชาติยุโรปไม่นาน โพดอลสกีได้ประกาศเลิกเล่นทีมชาติ โดยนัดสุดท้ายที่ได้ลงเล่น คือ การเปลี่ยนตัวลงไปในนัดที่เยอรมนีเอาชนะสโลวาเกีย 3–0 ในรอบสองฟุตบอลชิงแชมป์แห่งชาติยุโรป 2016 ที่ฝรั่งเศส และได้ลงเล่นเป็นนัดสุดท้ายจริง ๆ ด้วยวัย 31 ปี ในวันที่ 22 มีนาคม ค.ศ. 2017 ที่สนามซิกนัลอิดูนาพาร์ค เมืองดอร์ทมุนด์ ในรายการอุ่นเครื่องพบกับทีมชาติอังกฤษ โดยโพดอลสกีเป็นกัปตันทีม และสามารถยิงประตูได้ในนาทีที่ 69 ด้วยการยิงในระยะไกลอย่างสวยงาม ทำให้เยอรมนีชนะไป 1–0 รวมระยะเวลาที่ลงเล่นให้ทีมชาติเยอรมนี 13 ปี ทั้งสิ้น 130 นัด ยิงได้ 49 ประตู</doc>
