<doc id="582998" url="https://th.wikipedia.org/wiki?curid=582998" title="เรียวกัง">เรียวกัง เรียวกัง () คือโรงแรมขนาดเล็ก หรือโรงเตี๊ยมในประเทศญี่ปุ่นซึ่งมีต้นกำเนิดในสมัยยุคเอะโดะ (ค.ศ. 1603 - ค.ศ. 1868) โดยมักตั้งอยู่รายรอบทางหลวงสำคัญในอดีตเพื่อรองรับผู้เดินทางไปมา โดยปกติเรียวกังจะมีจุดเด่นคือ ห้องพักปูเสื่อ (ตาตามิ) อ่างอาบน้ำรวม และบริเวณสาธารณะที่ผู้เข้าพักจะต้องสวมยูกาตะ เรียวกังจะพบยากในเขตโตเกียว รวมถึงเมืองใหญ่อื่นๆเนื่องจากมีราคาแพงมากเมื่อเทียบกับโรงแรมทั่วๆไป โดยชาวญี่ปุ่นหันมาใช้บริการโรงแรมกันอย่างแพร่หลายมากขึ้นในปัจจุบัน ในเมืองใหญ่บางแห่งยังพบเรียวกังในราคาที่เหมาะสม ที่มีราคาเริ่มต้นเพียง 1200 บาทต่อคืนเท่านั้น อย่างไรก็ตาม เรียวกังมักจะพบในบริเวณที่มีทัศนียภาพสวยงาม เช่น บริเวณภูเขา และชายทะเล เป็นต้น ในปัจจุบันนั้นได้มีการพัฒนาเรียวกังให้เป็นคอนเซปในการออกแบบของโรงแรมในเครือสมัยใหม่ซึ่งมีชื่อว่า "โฮชิโน รีสอร์ต" ซึ่งได้เปิดให้บริการเรียวกังในเมืองคารุอิซาวะ ในปีค.ศ. 1914ลักษณะพิเศษ ลักษณะพิเศษ. เรียวกังดั้งเดิมนั้นจะประกอบด้วยทางเข้าขนาดใหญ่ ซึ่งประกอบด้วยที่นั่งและตั่งสำหรับลูกค้าที่มาใช้บริการเพื่อนั่งและสนทนา เรียวกังในสมัยใหม่นั้นได้มีการเพิ่มโทรทัศน์เข้าไปด้วย ห้องพักนั้นสร้างในแบบประเพณีของญี่ปุ่น โดยมีการปูพื้นด้วยเสื่อ (ตาตามิ) และประตูเป็นบานเลื่อน ถึงแม้ว่าจะมีการรักษาความปลอดภัยด้วยประตูที่มีกลอนอย่างแน่นหนา มักจะเปิดเข้ามาเป็นทางเข้าเล็กๆ ซึ่งกั้นระหว่างห้องนอนด้วยประตูบานเลื่อน โดยด้านนอกประตูเป็นที่วางรองเท้า และภายในปูด้วยเสื่อตาตามิอีกเช่นเคย ห้องพักในเรียวกังมักจะมีระเบียงยื่นออกไปด้านนอก โดยจะต้องผ่านประตูเลื่อนออกไปอีกเช่นเคย เรียวกังส่วนใหญ่นั้นจะมีบริเวณอาบน้ำรวม หรือ โอฟุโร ซึ่งจะแบ่งตามเพศ โดยใช้น้ำร้อนจากแหล่งน้ำร้อนจากธรรมชาติ (อนเซ็ง) ถ้าพบในบริเวณใกล้เคียง โดยเฉพาะอย่างยิ่งในเขตที่มีบ่อน้ำร้อนนั้นจะพบเรียวกังเป็นจำนวนมาก เรียวกังระดับสูงนั้นมักจะมีห้องอาบน้ำส่วนตัวด้วย ในปกติภายในเรียวกัง จะให้ผู้เข้าพักสวมใส่ยูกาตะภายในเขตเรียวกัง เพื่อไว้เล่นกีฬาสันทนาการต่างๆ รวมทั้งบางที่ยังอนุญาตให้นำออกไปสวมใส่นอกเรียวกังได้ เครื่องนอนที่ให้บริการในห้องพักนั้นจะเป็นฟูกปูบนพื้นเสื่ออีกทีหนึ่ง เมื่อแขกเข้าพักนั้น มักจะมีโต๊ะอยู่กลางห้องพร้อมอุปกรณ์ในการชงชา โดยโต๊ะตัวนี้ยังใช้สำหรับให้บริการอาหารเมื่อมีการสั่งอาหารสำหรับให้บริการในห้อง และเมื่อผู้เข้าพักออกไปนอกห้องแล้ว พนักงานจะย้ายโต๊ะกลางนี้ไปไว้ข้างๆห้อง และปูที่นอนให้</doc>
