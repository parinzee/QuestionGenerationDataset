<doc id="342164" url="https://th.wikipedia.org/wiki?curid=342164" title="เดชคัมภีร์บีชุนมู">เดชคัมภีร์บีชุนมู เดชคัมภีร์บีชุนมู ชื่อภาษาไทยของภาพยนตร์กำลังภายในสัญชาติเกาหลีเรื่อง Bichunmoo (ฮันกึล: 비천무, ฮันจา: 飛天舞, ระบบกระทรวงวัฒนธรรมเกาหลี 2000: Bicheonmu, ระบบแมกคูน-ไรซ์ชาวเออร์: Pich'ŏnmu) นำแสดงโดย ชิน ฮุนจุน, คิม ฮีซุน, แจง เจยอง บทภาพยนตร์และกำกับการแสดงโดย คิม ยองจุนเนื้อเรื่องย่อ เนื้อเรื่องย่อ. เมื่อราชวงศ์หยวนสิ้นอำนาจ รัฐทั่วแผ่นดินจีนตกอยู่ใต้อำนาจจักรวรรดิมองโกล ซึ่งถือสิทธิ์ปกครองชาวมองโกล, ชาวฮั่น และ ชาวโครยออพยพ (บรรพบุรุษชาวเกาหลี) สร้างปัญหาความขัดแย้งระหว่างชนชาติ ให้ลุกลามไปทั่ว และทวีความรุนแรงขึ้นเรื่อยๆ ในขณะที่ขุนนางมัวเมาอยู่กับการแก่งแย่งยศถาบรรดาศักดิ์ เรื่องราวทั้งหมดเริ่มต้นขึ้นที่การต่อสู้อันดุเดือด ระหว่างกองทหารมองโกลกับสิบนักดาบ ซึ่งมีหัวหน้าคือ จา ฮาลาง ทั้ง ๆ ที่ได้รับชัยชนะ แต่จาฮาลางกลับไม่ยินดีต่อสิ่งที่ได้รับ เขายังคงสับสนภายใต้การครุ่นคิด ถึงภาพของซัลหลีและลูกชายของเธอ ในคฤหาสน์ซึ่งพาเขาย้อนกลับไปในฤดูใบไม้ผลิปี ค.ศ. 1343 ณ ซานเหมฮูน เมืองยุทธศาสตร์สำคัญของจีน จินฮา เด็กหนุ่มเร่รอนชาวโครยอ กับ ซัลหลี ลูกสาวแม่ทัพมองโกล เป็นเพื่อนสินทกันตั้งแต่เยาว์วัย จนเติบโตเป็นหนุ่มสาวพร้อมสัมพันธ์ที่งอกงามเป็นความรัก ทว่าทารูกะ พ่อของซัลหลีพยายามขัดขวางด้วยการยกบุตรสาวให้อยู่ในการดูแลของเมืองโซฮัง เวลาผ่านไปจินฮาได้รู้ความจริงเกี่ยวกับการตายของพ่อแม่ จากคำสารภาพของควาคจังผู้เป็นลุง หลังจากควาคจังเสียชีวิต จินฮาจึงออกเดินทางไปโซฮังทันที ด้วยตำแหน่งหัวหน้าสายลับ "บิซุน" หน่วยสอดแนมของกองทัพ จินฮาเกือบจบชีวิตโดยฝีมือของผู้ลอบสังหาร บังเอิญจังหวางเข้ามาช่วยเขาไว้ทัน จินฮาจึงได้พบกับซัลหลีอีกครั้ง ทั้งคู่ลักลอบพบกัน จนกระทั่งจินฮาเกิดติดกับของจังหวางและทารูกะ เขาถูกทำร้ายจนพลัดตกหน้าผาแต่รอดตาย คราวนี้จินฮาเปลื่ยนชื่อเป็นจาฮาลาง มือสังหารผู้ไร้หัวใจ ที่กลับมาล้างแค้นทารูกะ และสร้างความหายนะ ให้แก่ตระกูลของจังหวาง ที่นั่นเขาพบซัลหลีอีกครั้ง แต่สำหรับความสัมพันธ์ของคนทั้งสอง ทุกอย่างได้เปลี่ยนแปลงไปแล้วเบื้องหลังและคำวิจารณ์ เบื้องหลังและคำวิจารณ์. Bichunmoo เป็นภาพยนตร์แนวกำลังภายในที่มิใช่สัญชาติฮ่องกงหรือจีนแบบที่คุ้นเคยกัน แต่เป็นสัญชาติเกาหลี จึงนับเป็นของแปลกใหม่ (แต่ได้ถ่ายทำในประเทศจีน และได้ทีมงานกำกับคิวแอ๊คชั่นจาก เดชคัมภีร์เทวดา เป็นผู้กำกับ) ภาพยนตร์ฉายในปี ค.ศ. 2000 การฉายในประเทศเกาหลีใต้ประสบความสำเร็จเป็นอย่างยิ่ง และทำรายได้อย่างงดงาม ภาพยนตร์ประสบความสำเร็จจนกระทั่งมีการสร้างต่อเป็นซีรีส์ (ในประเทศไทยใช้ชื่อภาษาไทยว่า บีชุนมู คัมภีร์ผงาดฟ้า) และมันฮวา (หนังสือการ์ตูนเกาหลี) ในชื่อเดียวกันนี้ในเวลาต่อมา แต่ทว่าเสียงวิจารณ์กลับออกมาไม่ค่อยจะดีนัก ถึงแม้ว่าจะมีคำชมในด้านเทคนิคและการถ่ายทำที่สร้างออกมาได้อย่างสนุกเร้าใจ แต่ทว่าอารมณ์และบทภาพยนตร์กลับทำได้ไม่ดีนัก จนมีนักวิจารณ์ในประเทศเกาหลีใต้เองวิจารณ์ว่าเป็นหนึ่งในภาพยนตร์ที่แย่ที่สุดของ คิม ฮีซุน นักแสดงนำหญิงในเรื่องเลยทีเดียว ในเว็บไซต์ IMDb ได้ให้คะแนนภาพยนตร์เรื่องนี้เพียง 6.2 ดาว จากทั้งหมด 10 ดาว</doc>
