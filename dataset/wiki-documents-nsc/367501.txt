<doc id="367501" url="https://th.wikipedia.org/wiki?curid=367501" title="ภาษาฮินดีฟีจี">ภาษาฮินดีฟีจี ภาษาฮินดีฟีจี เป็นภาษาในกลุ่มภาษาอินโด-อารยัน ซึ่งเป็นภาษาแม่ของชาวฟีจีเชื้อสายอินเดียกว่า 380,000 คนในประเทศฟีจี (ข้อมูล พ.ศ. 2534) ภาษานี้แตกต่างจากภาษาฮินดีมาตรฐานที่พูดในประเทศอินเดีย ความสัมพันธ์ระหว่างภาษาฮินดีกับภาษาฮินดีฟีจีเปรียบได้กับความสัมพันธ์ระหว่างภาษาดัตช์กับภาษาแอฟริคานส์ ภาษาฮินดีฟีจีประกอบด้วยภาษาฮินดีถิ่นตะวันออกเป็นหลัก (ภาษาอวธีและภาษาโภชปุรี) และคำยืมภาษาอังกฤษและภาษาฟีจีจำนวนมาก เนื่องจากการเปลี่ยนแปลงทางการเมืองครั้งใหญ่ในประเทศฟีจีที่ผ่านมา ชาวฟีจีเชื้อสายอินเดียส่วนหนึ่งอพยพไปยังออสเตรเลีย นิวซีแลนด์ สหรัฐอเมริกา และแคนาดา ภาษาฮินดีฟีจีจึงติดไปกับพวกเขาด้วย</doc>
