<doc id="480508" url="https://th.wikipedia.org/wiki?curid=480508" title="โฮะตะรุบิ โนะ โมะริ เอะ">โฮะตะรุบิ โนะ โมะริ เอะ โฮะตะรุบิ โนะ โมะริ เอะ ( ความหมายตามตัวอักษร ในป่าแห่งแสงหิ่งห้อย) เป็นโชโจะมังงะ ประพันธ์โดยยุกิ มิโดะริกะวะ ตีพิมพ์ในเดือนกรกฎาคม ค.ศ. 2002 ใน LaLa DX ประเทศญี่ปุ่น ซึ่งต่อมาได้ตีพิมพ์ซ้ำในหนังสือรวมเรื่องสั้นทันโกบอง ซึ่งมีเรื่องสั้นสี่เรื่องของมิโดะริกะวะ โฮะตะรุบิ โนะ โมะริ เอะเล่าเรื่องของเด็กสาวนามว่าโฮะตะรุซึ่งพบกับกิงหนุ่มน้อยสวมหน้ากากในป่าเขา ครั้งนั้นโฮะตะรุอายุหกขวบพลัดหลงอยู่ในป่าลึกใกล้กับบ้านคุณตาของเธอ กิงช่วยเหลือนำพาเธอออกจากป่าได้ โฮะตะรุกลับมาหากิงอีกทุกฤดูร้อนเมื่อมาอยู่กับคุณตา และความสัมพันธ์ของทั้งสองก็พัฒนาไปเป็นลำดับ แต่มีขัอจำกัดอยู่ว่ากิงจะถูกต้องเนื้อตัวมนุษย์ไม่ได้เป็นอันขาด มิฉะนั้นจะสลายกลายเป็นอากาศธาตุ โฮะตะรุบิ โนะ โมะริ เอะ เป็นจุดเริ่มต้นของ นัตซึเมะกับบันทึกพิศวง (Natsume's Book of Friends) อันเป็นงานที่รู้จักกันดีของมิโดะริกะวะ ได้มีการผลิตอะนิเมะความยาว 44 นาทีขึ้นใน ค.ศ. 2011 โดยสตูดิโอ  Brain's Base  กำกับโดยทะกะฮิโระ โอะโมะริ โดยมีผู้พากษ์เสียคืออะยะเนะ ซุกุระและโคกิ ยุชิยะมะ และใช้เพลงของมะโคะโตะ โยะชิโมะริ มีผู้ติดตามภาพยนตร์จำนวนมากในหลายเดือนถัดมาในญี่ปุ่นหลังจากการเปิดตัวเมื่อวันที่ 11 กันยายน ค.ศ. 2011 อะนิเมะเรื่องนี้ได้รับรางวัล Jury Prize จาก Scotland Loves Animation festival และ Animation Film Award จาก the 66th Annual Mainichi Film Awards อะนิเมะได้เผยแพร่ในรูปแบบ Blu-ray Disc (BD) และ DVD ในญี่ปุ่นเมื่อ 22 กุมภาพันธ์ ค.ศ. 2012 นักวิจารณ์ชื่นชมภาพยนตร์อะนิเมะดังกล่าวเพราะความงดงาม เรียบง่าย และอ่อนโยน และเปรียบเทียบว่าคล้ายกับงานของฮะยะโอะ มิยะซะกิและมะโคะโตะ ชินไก มีเสียงวิพากษ์จำนวนน้อยซึ่งส่วนใหญ่เห็นว่าภาพยนตร์สั้นเกินไปเรื่องย่อ เรื่องย่อ. โฮะตะรุบิ โนะ โมะริ เอะ เป็นโชโจะมังงะ ที่เริ่มต้นด้วยโฮะตะรุ ทะเกะงะวะ อายุหกขวบหลงอยู่ในป่าของยะมะคะมิ () และโยไก (ปีศาจในนิทานพื้นบ้านญี่ปุ่น) เธอได้พบกับกิง ชายหนุ่มสวมหน้ากากซึ่งหากถูกมนุษย์จับต้องจะสูญสลายไป กิงพาโฮะตะรุออกจากป่า กิงและโฮะตะรุกลายเป็นเพื่อนกันและใช้เวลาหลายวันต่อมาร่วมกันในป่า เมื่อสิ้นฤดูร้อนโฮะตะรุต้องกลับไปโรงเรียน แต่ก็สัญญาว่าจะกลับมาอีกในฤดูร้อนหน้าเมื่อเธอใช้เวลาปิดภาคเรียนพักอยู่ที่บ้านคุณตา แต่ละปีที่ผ่านไปกิงไม่แก่ตัวลงในขณะที่โฮะตะรุเริ่มโตเป็นสาวและมีอายุใกล้เคียงกับกิง โฮะตะรุเริ่มคิดเกี่ยวกับความรักที่เกิดขึ้นและความไม่แน่นอนของอนาคตร่วมกัน ขณะเดียวกันกิงก็ปรารถนาที่จะสัมผัสและอุ้มชูโฮะตะรุที่เป็นหญิงสาว เมื่อโฮะตะรุขึ้นชั้นมัธยมปลาย กิงพาเธอไป "เดต" ในเทศกาลฤดูร้อนของพวกภูตฝี เรื่องจบลงอย่างโศกนาฏกรรมเมื่อกิงจับต้องถูกลูกมนุษย์ที่ปนเข้ามาในงานเทศกาลโดยบังเอิญ แต่ก่อนที่กิงจะสลายไป ทั้งสองได้สรวมกอดกันและสารภาพความรักต่อกัน ใน ค.ศ. 2011 เรื่องดังกล่าวได้พัฒนาเป็นภาพยนตร์ ซึ่งดำเนินเรื่องตามมังงะ มีฉากเพิ่เติมเพียงเล็กน้อยเท่านั้นอะนิเมะ</doc>
