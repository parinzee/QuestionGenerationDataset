<doc id="660395" url="https://th.wikipedia.org/wiki?curid=660395" title="ฟรังก์ เดอ บูร์">ฟรังก์ เดอ บูร์ ฟรันซิสกึส "ฟรังก์" เดอ บูร์ () เกิดเมื่อวันที่ 15 พฤษภาคม ค.ศ. 1970 เป็นผู้จัดการทีมฟุตบอลและอดีตนักฟุตบอลชาวดัตช์ เป็นผู้จัดการสโมสรทีมล่าสุดคือคริสตัลพาเลซในพรีเมียร์ลีก เดอ บูร์ ใช้เวลาส่วนใหญ่ในอาชีพนักฟุตบอลอยู่กับสโมสรอายักซ์โดยเป็นแชมป์เอเรอดีวีซี 5 สมัย, เคเอ็นวีบี คัพ 2 สมัย, ยูฟ่าคัพ 1 สมัย และยูฟ่าแชมเปียนส์ลีก 1 สมัย เขาใช้เวลาห้าปีต่อมากับสโมสรบาร์เซโลนาและคว้าแชมป์ลาลีกาในฤดูกาล 1998–99 ก่อนจะเลิกเล่นฟุตบอลอาชีพหลังจากไปค้าแข้งเป็นระยะเวลาสั้น ๆ กับสโมสรกาลาตาซาไร, เรนเจอส์, อัรร็อยยาน และอัชชะมาล (ในประเทศกาตาร์) เดอ บูร์ เป็นผู้เล่นที่ไม่ใช่ผู้รักษาประตูที่ติดทีมชาติมากที่สุดในประวัติศาสตร์ของทีมชาติเนเธอร์แลนด์ โดยได้ลงเล่นทั้งหมด 112 นัด เขาทำหน้าที่กัปตันผู้นำทีม "อัศวินสีส้ม" เข้าไปถึงรอบรองชนะเลิศของฟุตบอลโลก 1998 และฟุตบอลชิงแชมป์แห่งชาติยุโรป 2000 หลังจากเกษียณตัวเองจากการเล่นฟุตบอลอาชีพ เดอ บูร์ ก็เข้าไปรับงานผู้จัดการทีมเยาวชนของอายักซ์ และไปเป็นผู้ช่วยของแบร์ต ฟัน มาร์ไวก์ ในการคุมทีมชาติเนเธอร์แลนด์ ในเดือนธันวาคม ค.ศ. 2010 เขาเข้ารับตำแหน่งผู้จัดการสโมสรอายักซ์และพาสโมสรคว้าแชมป์เอเรอดีวีซีในฤดูกาลแรกของเขา (2010–11) ใน ค.ศ. 2013 เดอ บูร์ ได้รับรางวัลรีนึส มีเคิลส์ สำหรับผู้จัดการสโมสรแห่งปีในเนเธอร์แลนด์หลังจากที่อายักซ์ครองแชมป์เอเรอดีวีซี 3 ปีติดต่อกัน อีกหนึ่งปีต่อมา เขากลายเป็นผู้จัดการสโมสรคนแรกที่นำทีมคว้าแชมป์เอเรอดีวีซี 4 ปีติดต่อกัน ฟรังก์ เดอ บูร์ เป็นน้องชายฝาแฝดของโรนัลด์ เดอ บูร์ ทั้งสองเป็นเพื่อนร่วมทีมกันที่สโมสรอายักซ์, บาร์เซโลนา, เรนเจอส์, อัรร็อยยาน, อัชชะมาล และทีมชาติเนเธอร์แลนด์</doc>
