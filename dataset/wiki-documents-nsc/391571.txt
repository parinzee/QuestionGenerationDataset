<doc id="391571" url="https://th.wikipedia.org/wiki?curid=391571" title="ดับแค้นจอมคนเพชฌฆาต">ดับแค้นจอมคนเพชฌฆาต ดับแค้นจอมคนเพชฌฆาต () เป็นภาพยนตร์อเมริกันในแนวมาเฟียแก๊งสเตอร์ นำแสดงโดย ทอม แฮงค์, พอล นิวแมน, จูด ลอว์, แดเนียล เคร็ก กำกับการแสดงโดย แซม เมนเดสเนื้อเรื่อง เนื้อเรื่อง. อเมริกาในยุคทศวรรษ 40 เศรษฐกิจกำลังตกต่ำอย่างหนัก ไมเคิล ซัลลิแวน (ทอม แฮงค์) มือปืนรับจ้างสังหาร พร้อมด้วยลูกชายตัวเล็ก ๆ อายุ 12 ขวบ ไมเคิล ซัลลิแวน จูเนียร์ (ไทเลอร์ เฮอคลิน) ผูกพันอยู่กับแก๊งค์มาเฟียเชื้อสายไอริชในชิคาโก ที่มี จอห์น รูนีย์ (พอล นิวแมน) เป็นหัวหน้าใหญ่ รูนีย์รักซัลลิแวนเสมือนลูกชายแท้ ๆ ของตน แม้ว่าจะมี คอนเนอร์ (แดเนียล เคร็ก) ซึ่งเป็นลูกชายตัวจริงอยู่แล้วก็ตาม แต่ในสายตาของรูนีย์แล้ว คอนเนอร์เป็นคนไม่ได้เรื่อง รูนีย์จึงปรารถนาให้ซัลลิแวนเป็นผู้สืบทอดแก๊งค์ต่อจากตน แต่ด้วยความปรารถนาที่จะให้รูนีย์ชื่นชมฝ่ายตน ประกอบกับความรู้สึกผิดบาปในใจของซัลลิแวน ทำให้แอนนี่ (เจนนิเฟอร์ เจสัน ลีห์) ภรรยาของซัลลิแวน และปีเตอร์ (เลียม ไอแคน) ลูกชายคนเล็ก ถูกสังหารตายทั้งคู่ และตามไล่ล่าตัวซัลลิแวนและลูกชายคนโตที่กำลังหลบหนีไปเมืองเพอร์ดิชั่นจากฝีมือของทางแก๊งค์ โดยมี ฮาร์เลน แม็คไกวร์ (จูด ลอว์) มือสังหารระดับพระกาฬเป็นผู้ไล่ล่าเบื้องหลังและคำวิจารณ์ เบื้องหลังและคำวิจารณ์. Road to Perdition เป็นภาพยนตร์ที่ออกฉายในกลางปี ค.ศ. 2002 จากการกำกับของ แซม เมนเดส ผู้กำกับชาวอังกฤษ ที่มีชื่อเสียงมาจาก American Beauty ภาพยนตร์ยอดเยี่ยมรางวัลออสการ์ ในปี ค.ศ. 1999 ซึ่งเป็นผลงานก่อนหน้านั้น โดยบทภาพยนตร์ดัดแปลงมาจากหนังสือการ์ตูนในชื่อเดียวกัน ในปี ค.ศ. 1998 ของ แมกซ์ อเลน คอลลินส์ และริชาร์ด ไพเออรส์ เรย์เนอร์ ซึ่งก็ดัดแปลงมาจากมังงะเรื่อง Lone Wolf and Cub หรือ ซามูไรพ่อลูกอ่อน ของญี่ปุ่น และได้นักแสดงชั้นนำมากมายมาร่วมแสดง เช่น ทอม แฮงค์, พอล นิวแมน, จูด ลอว์, แดเนียล เคร็ก, เจนนิเฟอร์ เจสัน ลีห์ และสแตนลีย์ ทุชชี เมื่อเข้าฉายได้รับเสียงวิจารณ์ว่า เป็นการพลิกบทบาทอีกครั้งหนึ่งของทอม แฮงค์ นักแสดงมากความสามารถ โดยครั้งนี้ต้องมารับบทที่หนักแน่น เคร่งขรึม ด้วยการเป็น ไมเคิล ซัลลิแวน มือปืนเชื้อสายไอริชที่มีลูกติด ที่ต้องเฉือนบทบาทกับพอล นิวแมน นักแสดงอาวุโสที่รับบท จอห์น รูนีย์ หัวหน้าแก๊งค์มาเฟียที่เสมือนเป็นพ่อบังเกิดกล้าของซัลลิแวน ซึ่งเป็นบทที่เต็มไปด้วยพลังและอารมณ์ ความกดดัน ความลำบากใจ และความเป็นห่วง สุมเข้ามามาก ซึ่งนิวแมนก็สามารถเข้าถึงอารมณ์ดังกล่าวได้อย่างลงตัว และเป็นแรงผลักดันให้ได้เสนอชื่อเข้าชิงรางวัลออสการ์ สาขานักแสดงประกอบชายยอดเยี่ยม ในปีนั้นด้วย บทภาพยนตร์ไม่ดีเท่าที่ควร แต่ว่าก็ได้รับรางวัลสาขากำกับภาพยอดเยี่ยมไปจากหลายสถาบัน รวมทั้งรางวัลออสการ์ สาขาถ่ายภาพยอดเยี่ยมด้วย ย่อมเป็นเครื่องรับประกันได้ว่า เป็นภาพยนตร์ที่กำกับภาพได้อย่างสวยงามและไหลลื่นแน่นอน</doc>
