<doc id="485500" url="https://th.wikipedia.org/wiki?curid=485500" title="ตูลง">ตูลง ตูลง () เป็นเมืองทางตอนใต้ของประเทศฝรั่งเศส บนฝั่งทะเลเมดิเตอร์เรเนียน เป็นเมืองท่าทางทะเลและฐานทัพเรือที่สำคัญของฝรั่งเศสในทะเลเมดิเตอร์เรเนียน มีอู่เรือและคลังแสงของกองทัพเรือ เป็นเมืองหลวงของจังหวัดวาร์ เป็นเมืองใหญ่เป็นอันดับ 4 ของเมืองชายฝั่งทะเลเมดิเตอร์เรเนียนของฝรั่งเศส รองจากมาร์แซย์ นิส และมงเปอลีเย ตูลงเป็นเมืองสำคัญด้านการต่อเรือ การประมง ผลิตเหล้าองุ่น อุปกรณ์การบิน อาวุธยุทธภัณฑ์ ทำแผนที่ กระดาษ ยาสูบ สิ่งพิมพ์ รองเท้า และอุปกรณ์อิเล็กทรอนิกส์ มีการกล่าวถึงเมืองนี้เป็นครั้งแรกในฐานะสถานีกองทัพเรือสมัยโรมัน ตกเป็นของราชวงศ์ฝรั่งเศสใน ค.ศ. 1481 เป็นศูนย์กลางของความขัดแย้งในสงครามระหว่างฝรั่งเศสกับจักรวรรดิโรมันอันศักดิ์สิทธิ์ในคริสต์ศตวรรษที่ 16 เมืองนี้เป็นด่านเข้าเมืองและสถานีกองทัพเรือที่สำคัญในคริสต์ศตวรรษที่ 19 และระหว่างสงครามโลกทั้ง 2 ครั้ง</doc>
