<doc id="248207" url="https://th.wikipedia.org/wiki?curid=248207" title="คิส (วงดนตรีอเมริกัน)">คิส (วงดนตรีอเมริกัน) คิส () เป็นวงร็อกอเมริกัน ก่อตั้งวงในนิวยอร์กซิตีในเดือนธันวาคม ค.ศ. 1972 ภาพลักษณ์อันโดดเด่นของวงคือ สมาชิกวงทาสีหน้าตาและชุดแต่งกายอันโดดเด่น วงสร้างชื่อเสียงในช่วงกลางถึงปลายทศวรรษ 1970 กับการแสดงบนเวทีอย่างประณีต ที่มีการพ่นไฟ การบ้วนเลือด กีตาร์ควัน และการจุดพลุไฟ คิสได้รับรางวัลแผ่นเสียงทองคำจากอัลบั้มพวกเขามาแล้ว 24 ครั้งนับถึงวันนี้ วงยังมียอดขายมากกว่า 19 ล้านชุดเฉพาะในสหรัฐอเมริกา และขายทั่วโลกมากกว่า 85 ล้านชุดอัลบั้ม สมาชิกดั้งเดิมคือ พอล สแตนลีย์ (ร้องและกีตาร์รึทึม), จีน ซิมมอนส์ (ร้องและกีตาร์เบส), เอซ เฟรห์เลย์ (กีตาร์ลีดและร้อง) และปีเตอร์ คริสส์ (กลอง เพอร์คัชชันและร้อง) ประสบความสำเร็จและเป็นที่รู้จักมากที่สุด กับการแต่งหน้าและเครื่องแต่งกาย ที่ดูเหมือนคาแรกเตอร์ที่หลุดมาจากหนังสือการ์ตูน คือ เดอะเดมอน (ซิมมอนส์), สตาร์ไชด์ (สแตนลีย์), สเปซแมน (เฟรห์เลย์) และแคตแมน (คริสส์) วงอธิบายว่าแฟน ๆ เป็นผู้เลือกดีไซน์การแต่งหน้าพวกเขา อย่าง "เดอะเดมอน" ที่สะท้อนการถากถางและองค์ประกอบความหม่นหมอง เช่นเดียวกับ พอล สแตนลีย์ที่เป็น "สตาร์ไชด์" เนื่องจากนิสัยที่ดูเป็น "คนรักที่มองโลกในแง่ดีเกินไป" และ "ความโรแมนติกหมดหวัง" ส่วนเอซ เฟรห์ลีย์ การแต่งหน้าแบบ "สเปซแมน" ที่สะท้อนเขาที่ต้องการที่จะขับขี่ยานท่องอวกาศ และต้องการที่จะไปอยู่ดาวดวงอื่น ด้านปีเตอร์ คริสส์ เป็น "แคตแมน" ที่อ้างถึงความเชื่อของคริสส์ที่ชื่อว่าแมวมีเก้าชีวิต อันเนื่องมาจากชีวิตวัยเด็กอันโชกโชนในบรู๊กลิน และเนื่องจากความคิดอันแตกต่างกัน ทั้งคริสส์และเฟรห์ลีย์ ถูกตัดออกจากกลุ่มในปี 1982 และถือเป็นช่วงที่วงเสื่อมความนิยมลงไปในช่วงนี้ ในปี 1983 คิสได้ละการแต่งหน้าออกไปและประสบความสำเร็จกลับมาในช่วงหลังของทศวรรษ กระแสรำลึกคิสในช่วงทศวรรษ 1990 ก็ทำให้เขาประกาศตัวกลับมารวมตัวกันอีกครั้งโดยสมาชิกดั้งเดิม ที่กลับมาแต่งหน้าเช่นเดิม ในปี 1996 ผลก็คือทัวร์ของเขา Kiss Alive/Worldwide/Lost Cities/Reunion Tour ถือเป็นทัวร์ที่ทำรายได้ดีที่สุดในปี 1996 และ 1997 คริสส์และเฟรห์ลีย์ออกไปอีกครั้งและถูกแทนที่โดย อีริก ซิงเกอร์และทอมมี เทเยอร์ ตามลำดับ วงยังคงแสดงแบบแต่งหน้า ขณะที่สแตนลีย์และซิมมอนส์ยังคงเป็นสองสมาชิกคนสำคัญอยู่</doc>
