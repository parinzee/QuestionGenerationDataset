<doc id="468961" url="https://th.wikipedia.org/wiki?curid=468961" title="อิชตาดีอูดาลุช">อิชตาดีอูดาลุช อิชตาดีอูดาลุช () หรือชื่ออย่างเป็นทางการคือ อิชตาดีอูดูสปอร์ลิชบัวอีไบฟีกา (Estádio do Sport Lisboa e Benfica) ซึ่งหากแปลตรงตัวจากภาษาโปรตุเกส จะแปลว่า สนามแห่งแสง หรือ Stadium Of Light เป็นสนามฟุตบอล ในกรุงลิสบอน ประเทศโปรตุเกส ปัจจุบันเป็นสนามเหย้าของสโมสรฟุตบอลไบฟีกา ซึ่งสนามนี้แฟนบอลของไบฟีกา จะเรียกว่า "เดอะคาทีดรัล" (อาสนวิหาร) สนามแห่งนี้เคยใช้จัดการแข่งขันฟุตบอลชิงแชมป์แห่งชาติยุโรป 2004 รวมทั้งนัดชิงชนะเลิศ โดยก่อนหน้านี้ สนามอิชตาดีอูดาลุชเก่าของไบฟีกาเป็นสนามที่ใหญ่ที่สุดแห่งหนึ่งในโลก ด้วยความจุถึง 120,000 ที่นั่ง ถูกทำลายทิ้ง และสร้างสนามนี้ขึ้นมาใหม่ด้วยความจุ 65,400 ที่นั่ง โดยสนามนี้ออกแบบโดยโปปูลูออส บริษัทออกแบบจากสหรัฐอเมริกา แผนการออกแบบนั้น ทำให้สนามนี้สว่างด้วยแสงจากธรรมชาติ</doc>
