<doc id="878114" url="https://th.wikipedia.org/wiki?curid=878114" title="แวร์เนอร์ ฟอน บลอมแบร์ก">แวร์เนอร์ ฟอน บลอมแบร์ก แวร์เนอร์ เอดวร์ด ฟริทซ์ ฟอน บลอมแบร์ก () เป็นจอมพลเยอรมัน รัฐมนตรีว่าการสงครามแห่งไรช์และผู้บัญชาการทหารเหล่าทัพเยอรมันจนถึงค.ศ. 1938 เขาเข้าร่วมกองทัพเยอรมันในปี 1897 หลังจบหลักสูตรจากวิทยาลัยการทหารปรัสเซียในปี 1907 เขาก็ได้ขึ้นเป็นนายพลในปี 1908 และได้เข้าร่วมแนวรบด้านตะวันตกในช่วงสงครามโลกครั้งที่หนึ่งและได้รับเหรียญปัวร์เลอแมริท เขาได้ไปเยือนสหภาพโซเวียตในปี 1928 และมีความประทับใจในศักยภาพของกองทัพแดงอย่างมาก เขาเริ่มมีความเชื่อในระบอบเผด็จการเบ็ดเสร็จว่าจะนำมาซึ่งแสนยานุภาพทางการทหารที่แข็งแกร่ง เขาเชื่อว่าสงครามโลกครั้งต่อไปจะเป็นสงครามเบ็ดเสร็จ และระบอบเผด็จการเบ็ดเสร็จคือทางออกที่ทรงประสิทธิภาพที่สุดในเตรียมพร้อมด้านการทหาร เศรษฐกิจ และสังคมเยอรมันในยามก่อนสงครามปะทุ ในปี 1933 เขาได้แต่งตั้งให้เป็นรัฐมนตรีกระทรวงไรชส์เวร์ในคณะรัฐมนตรีฮิตเลอร์และกลายเป็นหนึ่งในบุคคลที่อุทิศตัวให้ฮิตเลอร์มากที่สุด เขาเสริมสร้างและขยายกองทัพเยอรมัน เขาเป็นนายทหารที่ประธานาธิบดีฮินเดนบูร์กไว้วางใจให้ดูแลงานด้านกลาโหมและฮินเดนบูร์กหวังว่าเขาจะเข้ากันได้ดีกับฮิตเลอร์ ในปี 1935 กระทรวงไรชส์เวร์ถูกเปลี่ยนชื่อเป็นกระทรวงการสงคราม และได้ควบตำแหน่งผู้บัญชาการทหารเหล่าทัพเวร์มัคท์ (Oberbefehl über die gesamte Wehrmacht) และในปี 1936 บลอมแบร์กเป็นนายทหารคนแรกที่ฮิตเลอร์แต่งตั้งให้เป็นจอมพล อย่างไรก็ตาม ในปี 1937 เขาเป็นหนึ่งในนายทหารไม่กี่คนที่วิจารณ์แผนการทำสงครามฮิตเลอร์ว่าไม่ควรจะเลยไปจากปี 1942 ทำให้ฮิตเลอร์เริ่มไม่พอใจในตัวบลอมแบร์ก ซึ่งทำให้สองคนสนิทของฮิตเลอร์อย่าง แฮร์มันน์ เกอริง ซึ่งเป็นผู้บัญชาการลุฟท์วัฟเฟอ กับไฮน์ริช ฮิมม์เลอร์ ซึ่งเป็นหัวหน้าหน่วยเอ็สเอ็สและตำรวจเยอรมัน ได้ใช้โอกาสนี้เพื่อขจัดบลอมแบร์กให้พ้นทาง ในงานแต่งของบลอมแบร์กกับแฟนสาว เกอริงได้บอกกับฮิตเลอร์ในงานแต่งว่า แฟนสาวของบลอมแบร์กและมารดาของเธอนั้นมีประวัติเป็นหญิงขายบริการ ฮิตเลอร์ขอร้องบลอมแบร์กล้มเลิกการแต่งงานเพื่อรักษาหน้าของกองทัพ บลอมแบร์กปฏิเสธที่จะหย่ากับเธอ เกอริงจึงปูดประวัติของภรรยาบลอมแบร์กให้สาธารณะรับรู้ บลอมแบร์กถูกกดดันให้ลาออกจากทุกตำแหน่งในกองทัพ และฮิตเลอร์ก็แต่งตั้งให้เกอริงดูแลการทหารทั้งหมดในไรช์ในปี 1938 หลังลาออก บลอมแบร์กได้ไปฮันนีมูนกับภรรยาใหม่ที่เกาะกาปรีในอิตาลี แต่พลเรือเอกแอริช แรเดอร์ มองว่าบลอมแบร์กควรจะฆ่าตัวตายเพื่อเป็นการชดใช้การแต่งงานของเขา แรดเดอร์ส่งผู้พันวันเกนไฮม์ (Wangenheim) ไปอิตาลีเพื่อกดดันให้บลอมแบร์กฆ่าตัวตายแต่ก็ไม่สำเร็จ วันเกนไฮม์ถึงขนาดยัดปืนใส่มือของบลอมแบร์กแต่บลอมแบร์กก็ปฏิเสธที่จะฆ่าตัวตายและขอใช้ชีวิตอย่างสงบ ปลายสงครามโลกครั้งที่สองในปี 1945 บลอมแบร์กถูกควบคุมตัวโดยกองกำลังฝ่ายสัมพันธมิตร เขาร่วมให้การในการพิจารณาคดีเนือร์นแบร์กในฐานะพยานซึ่งทำให้ถูกอดีตนายพลเพื่อนร่วมงานที่ตกเป็นจำเลยดูถูกเหยียดหยามนอกจากนี้ยังถูกภรรยาบอกเลิก ระหว่างที่ถูกกักบริเวณในเนือร์นแบร์กนั้นสุขภาพเขาก็ย่ำแย่ลงอย่างรวดเร็ว เขาตรวจพบมะเร็งลำไส้ใหญ่ในเดือนกุมภาพันธ์ 1946 และเสียชีวิตในวันที่ 14 มีนาคม 1946 ร่างของเขาถูกฌาปนกิจโดยไม่มีพิธีใดๆที่ชานเมืองเนือร์นแบร์ก ต่อมาได้มีการขุดเถ้าของเขาและนำไปเก็บรักษาไว้ที่บ้านของเขาในเมืองบาทวีซเซ (Bad Wiessee)</doc>
