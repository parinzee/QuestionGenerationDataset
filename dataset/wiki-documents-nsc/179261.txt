<doc id="179261" url="https://th.wikipedia.org/wiki?curid=179261" title="กวนลอ">กวนลอ กวนลอ มีชื่อในสำเนียงจีนกลางว่าก่วนลู่ () (ค.ศ. 209 - ค.ศ. 256) มีชื่อรองว่ากงหมิง ( ; ) เป็นตัวละครในวรรณกรรมจีนอิงประวัติศาสตร์เรื่องสามก๊กที่มีตัวตนจริงในประวัติศาสตร์ยุคสามก๊ก เป็นชาวเมืองเพงงวนก๋วน มณฑลซานตุง มีชื่อรองกงหมิง ลักษณะตามคำบรรยายในวรรณกรรมสามก๊ก กวนลอเป็นคนรูปร่างขี้ริ้ว มีความสามารถในการทำนายเหตุการณ์ต่าง ๆ ล่วงหน้าได้อย่างแม่นยำ นิสัยสมถะ รักความสงบไม่หวังผลลาภยศตอบแทน ชื่นชอบสุราเช่นเดียวกับการชอบดูดาว ศึกษาดาราศาสตร์แตกฉาน กวนลอมีนิสัยชอบทำตามใจและอารมณ์ของตนเอง ใจกว้าง ชำนาญการคำนวณเป็นเลิศประวัติ ประวัติ. กวนลอมีชื่อเสียงจากการเป็นหมอดู ที่มีความสามารถในการทำนายเหตุการณ์ล่วงหน้าได้อย่างแม่นยำ ได้เลื่องลือไปถึงเมืองเปงหงวน ตันสูจุ้นเจ้าเมืองเปงหงวน จึงมอบหมายให้ตันสูจุ้นเป็นผู้ไปเชิญตัวกวนลอมายังจวนที่พัก เพื่อเป็นการประลองปัญญาด้วยปัญหาทางด้านดาราศาสตร์ ผลการประลองปัญญากวนลอสามารถเอาชนะตันสูจุ้นได้ ชื่อเสียงกิตติศัพท์ความเก่งกาจก็เลื่องลือไปทั่ว ในพิชัยสงครามสามก๊ก ของสังข์ พัธโนทัย บรรยายความสามารถของกวนลอไว้ว่ากวนลอสามารถช่วยชีวิตคนได้จำนวนมาก ครั้งหนึ่งกวนลอได้มีโอกาสพบเจอเด็กหนุ่มอายุ 19 ปี และต้องชะตาด้วยความบังเอิญ กวนลอรู้ด้วยความสามารถในการทำนายเหตุการณ์ล่วงหน้าวชว่าเด็กหนุ่มจะตายในสามวัน ด้วยความสงสารจึงนำเรื่ออายุขัยไปบอกแก่เด็กหนุ่ม และถูกขอร้องให้ช่วยชีวิต กวนลอจึงแนะวิธีให้เอาเครื่องเซ่นไว้ไปสังเวยเจ้า เมื่อเจ้ากินสินบนแล้วก็จำใจช่วย แก้ตัวเลขอายุเด็กหนุ่มจาก 19 ปี เป็น 99 ปี ซึ่งไม่เพียงรอดตาย ยังทำให้อายุของเด็กหนุ่มยืนยาวจนแก่เฒ่าอีกด้วย และนับแต่นั้นกวนลอก็ไม่ยอมทำนายเรื่องโชคชะตาความตายให้แก่ใคร โดยอ้างว่าการเอาความลับของมฤตยูมาเปิดเผยผิดจรรยาบรรณหมอดู ชื่อเสียงของกวนลอโด่งดังจนโจโฉได้เชิญตัวกวนลอมาเพื่อทำนายโชคชะตาของตนเอง โดยกวนลอได้เอ่ยคำทำนายแก่โจโฉว่า "หมูป่าจะรบกับเสือโคร่ง ถ้าท่านยกทัพไปภาคใต้จะเสียแขนข้างหนึ่ง" และเมื่อโจโฉเอ่ยถามถึงอนาคตของตนเอง กวนลอได้เอ่ยคำทำนายว่า "ท่านจะเป็นราชสีห์อยู่ในวัง ลูกหลานท่านจะมีเกียรติสูงยิ่ง" และเมื่อถูกขอให้เอ่ยคำทำนายรูปลักษณ์ กวนลอได้พิเคราะห์โจโฉแล้วว่า "คนมีบุญญาธิการขนาดท่าน ยังจะปรารถนาอะไรยิ่งไปกว่านี้อีก" โจโฉพอใจในคำนายเป็นอย่างมาก จึงถามกวนลอว่า "อันเมืองกังตั๋งกับเสฉวน จะเป็นศัตรูกับข้าพเจ้าหรือไม่" กวนลอจึงตอบว่า "เวลานี้กังตั๋งเสียแม่ทัพ ส่วนเสฉวนกำลังยกทัพมาโจมตีท่าน ซึ่งสิ้นสุดคำทำนายของกวนลอได้ไม่นาน ม้าใช้ของโจโฉก็รายงานให้โจโฉทราบว่า "โลซกแม่ทัพกังตั๋งตาย เล่าปี่ เตียวหุย ยกทัพมายึดช่องเขาใกล้เมืองฮันต๋ง" โจโฉยิ่งเพิ่มความศรัทธาและเลื่อมใสกวนลอเป็นอย่างยิ่ง และถามคำถามสุดท้ายแก่กวนลอว่าสงครามคราวนี้จะชนะหรือแพ้ ซึ่งกวนลอทำนายว่า "ถ้าท่านยกทัพไป ไฟจะไหม้ใหญ่ในพระนครหลวง" คำทำนายของกวนลอเป็นจริงทุกประการ แม่นยำราวตาเห็น ทำให้โจโฉพอใจในคำทำนายเป็นอย่างมาก จึงให้รางวัลตอบแทนกวนลอด้วยการแต่งตั้งให้มีตำแหน่งต้าซื่อประจำราชสำนักแต่กวนลอไม่รับโดยอ้างว่าตนเป็นเป็นหมอดูเพื่อประชาชน และเมื่อคราวโจซองยึดครองอำนาจเหนือพระเจ้าโจฮอง โฮอั๋นซึ่งเป็นคนสนิทของโจซองเชิญกวนลอ โหรเก่าแก่มีชื่อเสียงเด่นดังตั้งแต่สมัยที่โจโฉยังมีชีวิตอยู่ มาจากเมืองเพงงวนก้วนเพื่อทำนายโชคชะตา และให้ทำนายฝันว่ามีแมลงวันประมาณสิบตัวมาเกาะที่ปลายจมูก จะดีร้ายประการใดพอจะได้เป็นมหาอุปราชหรือไม่ เมื่อได้ฟังความฝันของโฮอั๋น กวนลอก็ทำนายว่า "แมลงวันเป็นของโสโครก อันจมูกนั้นเหมือนต้นไม้สูงมีกลิ่นหอม บัดนี้ท่านมียศฐาศักดิ์อยู่แล้ว จงประหยัดอย่าเห็นแก่ของดี ถ้าไม่ฟังจะมีอันตรายเหมือนลมพายุมาต้องไม้สูงหักลง" เมื่อได้ฟังคำทำนายของกวนลอ เตงเหยียงซึ่งฟังอยู่ด้วยก็โกรธ หาว่ากวนลอไม่ได้ทำนายตามตำรา เอาแต่ฟังคำผู้เฒ่าผู้แก่มาทำนาย กวนลอก็ประชดว่า "ตัวเรานี้มิได้เรียนตามตำรา แต่เราได้ยินผู้เฒ่าผู้แก่กล่าวไว้ว่า ถ้าผู้ใดไม่ฟังคำโบราณก็มีอันตรายต่าง ๆ มาถึงผู้นั้นหาทันรู้ตัวไม่" แล้วก็ลุกสบัดมือไป ทั้งสองก็หัวเราะกันหาว่ากวนลอเสียจริต ซึ่งภายหลังคำนายของกวนลอที่ทำนายโฮอั๋นไว้ กลายเป็นความจริงทุกประการภายหลังจาก สุมาอี้กระทำรัฐประหารยึดอำนาจโจซอง แล้วจับโจซองและพรรคพวกรวมทั้งโฮอั๋นประหารชีวิต</doc>
