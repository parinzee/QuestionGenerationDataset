<doc id="631574" url="https://th.wikipedia.org/wiki?curid=631574" title="นกปักษาสวรรค์โกลดี">นกปักษาสวรรค์โกลดี นกปักษาสวรรค์โกลดี (; ) เป็นนกชนิดหนึ่งในวงศ์นกปักษาสวรรค์ (Paradisaeidae) จัดเป็นนกชนิดหนึ่งที่อยู่ในสกุล Paradisaea ซึ่งเป็นสกุลนกปักษาสวรรค์ที่เป็นที่รู้จักกันเป็นอย่างดี เนื่องจากมีชุดขนที่โดดเด่น และมีความต้องการขนมากที่สุด นกปักษาสวรรค์โกลดี ได้ชื่อมาจากนักสำรวจและสะสมชาวสกอตต์ แอนดรูว์ โกลดี ซึ่งเป็นผู้ค้นพบนกชนิดนี้ในปี ค.ศ. 1882 นกปักษาสวรรค์โกลดี เป็นนกเฉพาะถิ่นที่พบได้เฉพาะป่าบนที่สูงบนเกาะเฟอร์กูสันและเกาะนอร์มันบี ซึ่งเป็นเกาะใหญ่ในหมู่เกาะดอนเตรแคสโต นอกชายฝั่งตะวันออกของนิวกินีเท่านั้น นกปักษาสวรรค์โกลดี จัดว่าเป็นนกปักษาสวรรค์ชนิดที่หายากและมีความต้องการขนมากที่สุดในช่วงเปลี่ยนผ่านศตวรรษ โดยเฉพาะสำหรับชาวพื้นเมือง เนื่องจากสีที่เป็นขนสีแดงเพลิงสวยงาม นกปักษาสวรรค์โกลดีเป็นนกที่ร้องสื่อสารกันด้วยเสียงอันดัง ตัวผู้จะร้อง "อู้ อู้ อู้ อี้ อ้า" ตัวเมียจะร้อง "อ้า อ้า อี๋ อี๋" ซึ่งตัวผู้จะร้องเสียงประสานกันเพื่อดึงดูดตัวเมีย แม้ปัจจุบันนี้ จากการอนุรักษ์ทำให้จำนวนนกปักษาสวรรค์โกลดีมีจำนวนมากขึ้น แต่ก็ยังจัดว่าเป็นนกที่หาได้ยากอยู่ดี นกปักษาสวรรค์ตัวผู้จะมีพฤติกรรมเกี้ยวพาราสีตัวเมีย ด้วยการอวดชุดขน โดยตัวเมียจะมองจากด้านบน เมื่อตัวเมียให้ความสนใจ ตัวผู้จะเริ่มตื่นตัวทันที หากตัวเมียสนใจในตัวผู้ตัวใดตัวเมียจะไม่ไปไหน และจะแสดงออกด้วยการกระดิกขน ตัวผู้จะเอาขนหางและลำตัวสัมผัสที่หน้าอกของตัวเมีย จากนั้นตัวผู้จึงจะเข้าผสมพันธุ์ ในบางครั้งอาจมีตัวผู้มากกว่าหนึ่งตัวแข่งขันอวดชุดขนเพื่อแย่งชิงตัวเมีย ซึ่งพฤติกรรมทั้งหมดนี้จะเกิดขึ้นเฉพาะบนต้นไม้เท่านั้น</doc>
