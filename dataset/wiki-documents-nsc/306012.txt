<doc id="306012" url="https://th.wikipedia.org/wiki?curid=306012" title="เรือบรรทุกเครื่องบินชั้นเอสเซ็กซ์">เรือบรรทุกเครื่องบินชั้นเอสเซ็กซ์ เรือบรรทุกเครื่องบินชั้นเอสเซ็กซ์ () เป็นชั้นของเรือบรรทุกเครื่องบินของกองทัพเรือสหรัฐอเมริกา ตั้งชื่อตามเรือธง คือ ยูเอสเอส เอสเซ็กซ์ (CV-9) เข้าประจำการตั้งแต่ช่วง ค.ศ. 1942 ถึง ค.ศ. 1992 มีแผนการสร้างทั้งสิ้น 32 ลำ วางกระดูกงูเรือ 26 ลำ สร้างเสร็จและเข้าประจำการ 24 ลำ ยกเลิกการสร้าง 8 ลำ เป็นฝูงเรือบรรทุกเครื่องบินที่เป็นกำลังหลักของสหรัฐอเมริกาในช่วงสงครามโลกครั้งที่สอง และได้มีส่วนร่วมในโครงการสำรวจอวกาศของสหรัฐ ในช่วงทศวรรษ 1960 ถึง 1970 ทั้งโครงการเมอร์คิวรี โครงการเจมินี โครงการอะพอลโล และสถานีอวกาศสกายแล็บ เรือบรรทุกเครื่องบินในชั้นนี้ พัฒนามาจากเรือบรรทุกเครื่องบินชั้นยอร์กทาวน์ โดยออกแบบให้ดาดฟ้าเรือกว้าง และยาวขึ้น พร้อมกับติดตั้งลิฟต์ มีทั้งแบบลำเรือสั้น และลำเรือยาว และลานบินแบบขนานกับลำเรือ และแบบทำมุมทแยง เรือบรรทุกเครื่องบินชั้นเอสเซ็กซ์ ลำแรกที่มีดาดฟ้าเรือยาว คือ ยูเอสเอส ทิคอนเดอโรกา (CV-14) บางครั้งเรียกว่า เรือบรรทุกเครื่องบินชั้นทิคอนเดอโรกา () ในชั้นนี้มีด้วยกัน 13 ลำ</doc>
