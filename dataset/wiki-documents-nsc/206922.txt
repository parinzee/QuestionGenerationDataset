<doc id="206922" url="https://th.wikipedia.org/wiki?curid=206922" title="ประกาศ วัชราภรณ์">ประกาศ วัชราภรณ์ ประกาศ วัชราภรณ์ (9 มีนาคม พ.ศ. 2464 - ) เป็นนักหนังสือพิมพ์ นักเขียนสารคดี เคยเป็นอุปนายกสมาคมนักหนังสือพิมพ์ และเป็นพิธีกรรายการโทรทัศน์ ในช่วง พ.ศ. 2502 - 2513 ประกาศ วัชราภรณ์ เกิดที่อำเภอบ้านดอน จังหวัดสุราษฎร์ธานี จบชั้นมัธยมจากโรงเรียนประจำจังหวัดสุราษฎร์ธานี และมาเรียนครูต่อที่โรงเรียนฝึกหัดครูประถมพระนคร วังจันทรเกษม และศึกษาต่อที่มหาวิทยาลัยธรรมศาสตร์ สำเร็จปริญญาตรีเศรษฐศาสตร์ และศึกษาต่อด้านหนังสือพิมพ์ที่ประเทศอังกฤษ ประกาศ วัชราภรณ์ ทำงานเป็นนักเขียนสารคดีตีพิมพ์ในหนังสือพิมพ์ และเป็นหนึ่งในผู้ร่วมก่อตั้งสมาคมนักหนังสือพิมพ์แห่งประเทศไทย เคยดำรงตำแหน่งอุปนายกสมาคม และมีผลงานเขียนหนังสือรวบรวมประวัตินักเขียน นักประพันธ์ และนักหนังสือพิมพ์ชาวไทย จำนวนหลายเล่ม รวมถึงเป็นผู้ริเริ่มจัดรายการโทรทัศน์ ชื่อ "วงวรรณกรรม" มีเนื้อหาเกี่ยวกับนักเขียน นักประพันธ์ชาวไทย ออกอากาศทางช่อง 5 เมื่อ พ.ศ. 2503 และทางช่อง 3 เมื่อ พ.ศ. 2512 ร่วมกับประยูร จรรยาวงศ์ และสุภัทร สวัสดิรักษ์ และจัดรายการวิทยุชื่อ "วงการหนังสือ" ทางสถานีวิทยุทหารอากาศ ประกาศ วัชราภรณ์ ได้รับการประกาศเกียรติคุณจากสำนักช่างวรรณกรรม โดยสุชาติ สวัสดิ์ศรี ให้เป็นนักเขียนรางวัลช่อการะเกดเกียรติยศ ประจำปี พ.ศ. 2551</doc>
