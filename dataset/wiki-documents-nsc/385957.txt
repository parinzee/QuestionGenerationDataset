<doc id="385957" url="https://th.wikipedia.org/wiki?curid=385957" title="ปอรรัชม์ ยอดเณร">ปอรรัชม์ ยอดเณร ปอรรัชม์ (/ปะ-ออน-รัด/) ยอดเณร (ชื่อเล่น: มิงค์) เป็นอดีตพิธีกร และนักการเมืองหญิงชาวไทย เกิดเมื่อวันที่ 12 มกราคม พ.ศ. 2522 เป็นบุตรคนกลางในบรรดาบุตรทั้ง 3 คน ของนายแพทย์ปิยเมธิ อดีตรองปลัดกรุงเทพมหานคร กับ มาณวิกา ยอดเณร (นามสกุลเดิม: เปมะวิภาต) อดีตผู้ประกาศข่าวช่อง 3 จบการศึกษาศิลปกรรมศาสตรบัณฑิต เอกนาฏศิลป์ตะวันตก (บัลเล่ต์) จุฬาลงกรณ์มหาวิทยาลัย นิเทศศาสตรมหาบัณฑิต จุฬาลงกรณ์มหาวิทยาลัย และครุศาสตรดุษฎีบัณฑิตจากคณะครุศาสตร์ จุฬาลงกรณ์มหาวิทยาลัย มีผลงานเป็นพิธีกรรายการโทรทัศน์รายการต่าง ๆ ในสังกัดอาร์.เอส.โปรโมชั่น รวมทั้งแสดงในภาพยนตร์เรื่อง ฝันติดไฟ หัวใจติดดิน ในปี พ.ศ. 2540 และละครโทรทัศน์ชุด พ่อ ในปี พ.ศ. 2542 และเป็นครูสอนการเต้นรำ นอกจากนี้แล้วยังเป็นอาจารย์พิเศษในจุฬาลงกรณ์มหาวิทยาลัย, มหาวิทยาลัยบูรพา และมหาวิทยาลัยเทคโนโลยีสุรนารี จากนั้นในต้นปี พ.ศ. 2548 ได้เข้าสู่แวดวงการเมือง จากการชักชวนของจณิสตา ลิ่วเฉลิมวงศ์ สมาชิกพรรคที่เคยอยู่ในแวดวงบันเทิงด้วยกันมา ด้วยการเป็นผู้สมัครรับเลือกตั้งในพื้นที่เขต 5 กรุงเทพมหานคร ซึ่งประกอบด้วยเขตปทุมวันและเขตราชเทวี สังกัดพรรคชาติไทย ในการเลือกตั้งเมื่อวันที่ 6 กุมภาพันธ์ พ.ศ. 2548 แต่ว่าไม่ได้รับการเลือกตั้ง แต่หลังจากนั้นก็ได้มีตำแหน่งเป็นรองโฆษกพรรค จนกระทั่งในปลายปี พ.ศ. 2551 ในคดียุบพรรคการเมือง พ.ศ. 2551 ซึ่งทางพรรคชาติไทยถูกศาลรัฐธรรมนูญตัดสินให้ยุบพรรคและตัดสิทธิ์ทางการเมืองกรรมการบริหารทั้งหมดเป็นเวลา 5 ปี ปอรรัชม์ก็เป็นหนึ่งในกรรมการผู้บริหารพรรคจึงถูกตัดสิทธิทางการเมืองในครั้งนั้นด้วย</doc>
