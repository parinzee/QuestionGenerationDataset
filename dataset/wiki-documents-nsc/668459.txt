<doc id="668459" url="https://th.wikipedia.org/wiki?curid=668459" title="มิวสิกฟอร์รีลีฟ">มิวสิกฟอร์รีลีฟ มิวสิกฟอร์รีลีฟ () ก่อตั้งขึ้นโดยวงดนตรีร็อกอเมริกัน ลิงคินพาร์ก เพื่อช่วยเหลือผู้ประสบภัยจากเหตุการณ์แผ่นดินไหวและคลื่นสึนามิในมหาสมุทรอินเดีย พ.ศ. 2547 โดยการจัดคอนเสิร์ตเพื่อการกุศลจากศิลปินชั้นนำหลากหลายท่าน และจัดกิจกรรมต่างๆ รวมถึงการประกาศบริจาคเงินออนไลน์ เพื่อให้กับคนที่ขาดแคลนที่อยู่อาศัย อาหาร และของจำเป็นอื่น ๆ นอกจากนี้ มิวสิกฟอร์รีลีฟยังได้ปลูกต้นไม้เพื่อลดภาวะโลกร้อนจำนวนมากกว่า 1 ล้านต้น มิวสิกฟอร์รีลีฟเป็นองค์การไม่แสวงหาผลกำไรที่ได้ความร่วมมือจากนักดนตรี ผู้เชี่ยวชาญด้านอุตสาหกรรมเพลง รวมถึงแฟนคลับของนักดนตรี เพื่อให้ความช่วยเหลือผู้รอดชีวิตจากภัยพิบัติทางธรรมชาติ และส่งเสริมการต่อต้านภาวะโลกร้อน นับตั้งแต่ก่อตั้งขึ้นในปี พ.ศ. 2548 มิวสิกฟอร์รีลีฟได้ระดมทุนเพื่อโครงการและการช่วยเหลือจากภัยพิบัติต่าง ๆ ดังต่อไปนี้- แผ่นดินไหวและคลื่นสึนามิในมหาสมุทรอินเดีย พ.ศ. 2547 - พายุเฮอร์ริเคนแคทรีนา - พายุไซโคลนสิทร์ในประเทศบังกลาเทศ - แผ่นดินไหวในประเทศเฮติ - คลื่นสึนามิในประเทศญี่ปุ่น - ทุพภิกขภัยในแอฟริกาตะวันออก พ.ศ. 2554 - พายุเฮอร์ริเคนแซนดี - พายุไต้ฝุ่นไห่เยี่ยน - การระบาดของอีโบลาในแอฟริกาตะวันตก พ.ศ. 2557 - อุทกภัยในยุโรปตะวันออกเฉียงใต้ - โครงการปลูกป่าในประเทศบราซิล, สหรัฐอเมริกา, แคนาดา, เฮติ และอิสราเอล - โครงการบ้านสีเขียวมิวสิกฟอร์รีลีฟ</doc>
