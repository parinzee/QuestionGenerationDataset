<doc id="718692" url="https://th.wikipedia.org/wiki?curid=718692" title="กระถินพิมาน">กระถินพิมาน กระถินพิมาน () เป็นพืชในวงศ์ถั่ว (Fabaceae) พบได้ในป่าเบญจพรรณลักษณะทางพฤกษศาสตร์ ลักษณะทางพฤกษศาสตร์. กระถินพิมานเป็นไม้ยืนต้นผลัดใบ ขนาดเล็กถึงขนาดกลาง สูง 5-15 ม. พุ่มเรือนยอดโปร่งแผ่กว้างคล้ายรูปร่ม กิ่งอ่อนมีขนหนาแน่น ตามกิ่งมีหูใบแปลงรูปเป็นหนามแหลมแข็ง ยาวได้ถึง 4.5 ซม. ใบเป็นใบประกอบแบบขนนกสองชั้น เรียงสลับ แกนกลางใบประกอบยาว 3-9 ซม. ก้านใบประกอบยาว 0.6-1 ซม. มีต่อมขนาดใหญ่ที่ปลายก้านใบประกอบตรงรอยต่อระหว่างแขนงคู่ล่างสุด ใบประกอบแยกแขนง 7-23 คู่ ยาว 0.9-2.5 ซม. แต่ละแขนงมีใบย่อย 20-50 คู่ เรียงตรงข้ามชิดกัน ใบย่อยรูปขอบขนาน กว้างประมาณ 1 มม. ยาว 2-3 มม. ปลายมน โคนเบี้ยว แผ่นใบมีขนทั้ง 2 ด้าน ไม่มีก้านใบย่อย ดอกออกเป็นช่อแบบกระจุกแน่น ออกเดี่ยว ๆ ตามง่ามใบ 1-4 ช่อ กลิ่นหอมอ่อน ก้านช่อดอกยาว 1-2.5 ซม. มีขน ดอกเล็กสีขาว มีจำนวนมาก ออกชิดกันแน่นบนแกนช่อกลมคล้ายช่อดอกกระถิน เมื่อบานเต็มที่ เส้นผ่านศูนย์กลางช่อดอก 0.9-1.3 ซม. กลีบเลี้ยงและกลีบดอก 4-5 กลีบ เล็กมาก ติดกันเป็นหลอดสั้น ๆ เกสรเพศผู้มีจำนวนมาก ผลเป็นฝักแบนแคบรูปขอบขนาน กว้าง 0.8-1.1 ซม. ยาว 9-12 ซม. ฝักแก่สีน้ำตาล โค้งงอ มีหลายเมล็ด เมล็ดรูปไข่ กว้าง 5-6 มม. ยาว 7-9 มม.ประโยชน์ ประโยชน์. เปลือกต้นมีสารแทนนิน ใช้ฟอกหนังสัตว์ได้ นอกจากนี้ เปลือกต้นยังใช้ทำเป็นเชือก เนื้อไม้ใช้ทำอุปกรณ์ต่าง ๆ และเป็นเชื้อเพลิงได้</doc>
