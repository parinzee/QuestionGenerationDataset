<doc id="359295" url="https://th.wikipedia.org/wiki?curid=359295" title="ดับเครื่องชน คนดีแตก">ดับเครื่องชน คนดีแตก คนดีแตก () เป็นละครชุดอเมริกันแนวอาชญากรรม ออกอากาศทางช่องเอเอ็มซีตลอดห้าฤดูกาล ตั้งแต่วันที่ 20 มกราคม ค.ศ. 2008 ถึงวันที่ 29 กันยายน ค.ศ. 2013 ตัวละครหลักคือวอลเตอร์ ไวต์ (ไบรอัน แครนสตัน) ครูสอนวิชาเคมีในโรงเรียนมัธยมปลายผู้สู้ชีวิต หลังตรวจพบว่าตนเป็นโรคมะเร็งปอดชนิดรักษาด้วยการผ่าตัดไม่ได้ตั้งแต่ต้นเรื่อง ชีวิตของเขาแปรผันมาพัวพันกับอาชญากรรม ผลิตและขายยาเมตแอมเฟตามีนเพื่อช่วยพยุงการเงินของครอบครัวก่อนเขาเสียชีวิต ร่วมทีมกับลูกศิษย์เก่า เจสซี พิงก์แมน (แอรอน พอล) ละครสร้างสรรค์โดยวินซ์ กิลลิแกน และถ่ายทำที่แอลบูเคอร์คี รัฐนิวเม็กซิโก ครอบครัวของวอลเตอร์ประกอบด้วยภรรยา สไกเลอร์ (แอนนา กันน์) ลูกชาย วอลเตอร์ จูเนียร์ หรือฟลินน์ (อาร์เจ มิตตี) และลูกสาว ฮอลลี (เอลานอร์ แอนน์ เวนริช) ละครยังนำเสนอน้องสาวของสไกเลอร์ มารี ชเรเดอร์ (เบ็ตซี แบรนต์) และสามีของเธอ แฮงก์ (ดีน นอร์ริส) ผู้เป็นหน่วยปราบปรามยาเสพติด (ปปส.) วอลเตอร์จับมือกับทนายความ ซอล กูดแมน (บ็อบ โอเด็นเคิร์ก) ซึ่งช่วยทำให้วอลเตอร์ได้ติดต่อกับนักสืบลับ และสายสืบ ไมก์ เออร์แมนเทราต์ (โจนาธาน แบงส์) และในขณะเดียวกัน เจ้านายของไมก์คือราชายาเสพติด กัส ฟริง (เกียนคาร์โล เอสโปซีโต) ในฤดูกาลสุดท้าย เปิดตัวตัวละครชื่อ ทอดด์ อัลควิสต์ (เจสซี เพลมอนส์) และลีเดีย โรดาร์ตเคล (ลอรา เฟรเซอร์) คนดีแตก กลายเป็นหนึ่งในละครชุดโทรทัศน์ที่ดีที่สุดตลอดกาล ตอนสุดท้ายของละครกลายเป็นรายการเคเบิลทีวีที่มีผู้ชมมากที่สุดในวงการโทรทัศน์อเมริกัน ละครได้รับรางวัลมากมาย อาทิเช่น ไพรม์ไทม์เอมมีอวอร์ดส 10 สาขา, แซทเทิลไลต์อวอร์ดส 8 สาขา, รางวัลลูกโลกทองคำ 2 สาขา และพีเพิลส์ชอยส์อวอร์ดส 1 สาขา ในปี ค.ศ. 2014 คนดีแตก ได้รับการบันทึกในบันทึกสถิติโลกกินเนสส์ว่าเป็นรายการโทรทัศน์ที่มียอดผู้ชมมากที่สุดตลอดกาล</doc>
