<doc id="873411" url="https://th.wikipedia.org/wiki?curid=873411" title="ไฟวิ่ง">ไฟวิ่ง ไฟวิ่ง () เป็นเทคนิคการสร้างภาพเคลื่อนไหว โดยการไล่เปิด/ปิดหลอดไฟซึ่งเรียงเป็นแนวยาวต่อๆ กันอย่างรวดเร็ว จนทำให้เห็นเป็นเหมือนดวงไฟที่วิ่งไปมา หรือเป็นเส้นแสงซึ่งเคลื่อนที่ ไฟวิ่งมักจะติดตั้งไว้เป็นส่วนหนึ่งของป้ายไฟ หรือหน้าร้านเพื่อให้ดูสะดุดตาและเรียกความสนใจ โดยเฉพาะในเวลากลางคืน, นอกจากนั้นยังนิยมติดตั้งไว้ที่เครื่องเล่นสวนสนุก ในงานวัด บนเวทีคอนเสิร์ต หรือในรายการเกมโชว์ทางโทรทัศน์ เพื่อใช้กระตุ้นความตื่นเต้นด้วย ในสมัยแรกๆ ไฟวิ่งมักจะถูกควบคุมโดยใช้แผ่นกระจายไฟ ซึ่งเป็นแป้นหมุนพร้อมแถบหน้าสัมผัสต่อวงจรด้านบน และมีขั้วไฟฟ้าซึ่งต่อกับหลอดไฟแต่ละดวง ตั้งไว้ติดๆ กันเรียงรอบวงของแป้น โดยหน้าสัมผัสบนแป้นหมุนจะเชื่อมต่อไว้กับแหล่งจ่ายไฟ, เมื่อแป้นหมุน (โดยใช้มอเตอร์ไฟฟ้า) หน้าสัมผัสบนแป้นก็จะหมุนไปแตะกับขั้วที่ต่อกับไฟดวงหนึ่ง ทำให้ไฟดวงนั้นสว่าง, และเมื่อแป้นหมุนต่อไป หน้าสัมผัสก็จะพ้นจากขั้วเดิม ไปแตะกับขั้วใหม่ ทำให้ไฟดวงเดิมดับและดวงถัดไปสว่าง, ไล่ไปเรื่อยๆ จนครบรอบหมุน แล้วจึงเริ่มใหม่อีกครั้ง ในปัจจุบัน ไฟวิ่งมักจะถูกควบคุมด้วยวงจรอิเล็กทรอนิกส์ หรือคอมพิวเตอร์แทน ทำให้สามารถกำหนดรูปแบบการวิ่งได้ซับซ้อนขึ้น และลดปัญหาเรื่องการสึกหรอของอุปกรณ์ลงไป</doc>
