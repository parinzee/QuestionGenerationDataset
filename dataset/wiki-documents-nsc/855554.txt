<doc id="855554" url="https://th.wikipedia.org/wiki?curid=855554" title="สันนิบาตสาวเยอรมัน">สันนิบาตสาวเยอรมัน สันนิบาตสาวเยอรมัน ( ย่อ: BDM) เป็นสมาคมฝ่ายสตรีในองค์การยุวชนฮิตเลอร์ของพรรคนาซี ถือเป็นองค์กรสตรีเพียงองค์กรเดียวที่ถูกต้องตามกฎหมายในประเทศเยอรมนี สันนิบาตสาวเยอรมันมีต้นกำเนิดตั้งแต่ทศวรรษที่ 1920 โดยมีชื่อเมื่อก่อตั้งว่า แมดเชินชาฟเทิน (Mädchenschaften) หรือเป็นที่รู้จักในชื่อ สมาคมสตรีแห่งยุวชนฮิตเลอร์ (Schwesternschaften der Hitler-Jugend) ต่อมาในค.ศ. 1930 สมาคมได้ถูกจัดตั้งเป็นสาขาหนึ่งขององค์การยุวชนฮิตเลอร์ โดยมีชื่ออย่างเป็นทางการว่า สันนิบาตสาวเยอรมันแห่งยุวชนฮิตเลอร์ (Bund Deutscher Mädel in der Hitler-Jugend) อย่างไรก็ตาม ในช่วงแรกสมาคมนี้ไม่ได้มีสมาชิกมากนัก จนกระทั่งเมื่อพรรคนาซีขึ้นครองอำนาจเบ็ดเสร็จในเดือนมกราคม ค.ศ. 1933 ก็มีจำนวนสมาชิกเพิ่มขึ้นอย่างรวดเร็ว เด็กหญิงชาวเยอรมันจะเข้าเป็นสมาชิกในสันนิบาตเด็กหญิง (Jungmädelbund ยุงแมเดลบุนด์) ระหว่างอายุ 10-14 ปี และควรจะเข้าเป็นสมาชิกในสันนิบาตสาวเยอรมันระหว่างอายุ 14-18 ปีต่อมาในค.ศ. 1938 ได้เพิ่มอีกหนึ่งขั้นสมาชิกเข้ามาสำหรับผู้ที่มีอายุระหว่าง 17-21 ปีเรียกว่าสมาคมโฉมงามและผู้ศรัทธา (Glaube und Schönheit) ซึ่งจะคอยฝึกและสอนหญิงสาวเหล่านี้ให้พร้อมสำหรับการแต่งงาน, การมีสุขภาพดี, การใช้ชีวิตในประเทศ และเป้าหมายในหน้าที่การงานในอนาคต รวมถึงการมีบุตรในวัยอันควร หรือโดยสรุปคือเปรียบเสมือนโรงเรียนหรือวิทยาลัยสตรี สมาชิกในสันนิบาตสาวเยอรมันจะพ้นจากสมาชิกสภาพเมื่อมีอายุสามสิบปีบริบูรณ์ หรือเมื่อสมรส หรือเมื่อมีบุตร</doc>
