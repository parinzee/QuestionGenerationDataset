<doc id="890760" url="https://th.wikipedia.org/wiki?curid=890760" title="วิสเซิล (เพลงแบล็กพิงก์)">วิสเซิล (เพลงแบล็กพิงก์) "วิสเซิล" (; ) เป็นเพลงของวงเกิร์ลกรุปเกาหลีใต้ แบล็กพิงก์ เขียนโดย เท็ดดี พัก, เบกกา บูม และบี.ไอ จากวงไอคอน และผลิตโดยฟิวเจอร์ เบานซ์ เป็นซิงเกิลเปิดตัวจากซิงเกิลอัลบั้ม สแควร์วัน ร่วมกับเพลง "บูมบายาห์" โดยได้บันทึกเสียงทั้งในภาษาเกาหลีและญี่ปุ่น รูปแบบเกาหลีออกจำหน่ายเมื่อวันที่ 8 สิงหาคม ค.ศ. 2016 ผ่านสังกัดวายจีเอนเตอร์เทนเมนต์ และจัดจำหน่ายโดยเคทีมิวสิก ขณะที่รูปแบบญี่ปุ่นจำหน่ายเมื่อวันที่ 29 สิงหาคม ค.ศ. 2017 บรรจุอยู่ในอีพีชุดแรก แบล็กพิงก์ ผ่านสังกัดวายจีเอกซ์ เพลงประสบความสำเร็จเชิงพาณิชย์ในประเทศเกาหลีใต้ ขึ้นถึงอันดับหนึ่งบนแกออนดิจิทัลชาร์ตด้วยยอดขาย 150,747 ดาวน์โหลดในสัปดาห์แรก เพลงยังเข้าชาร์ตคิวคิวมิวสิกที่อันดับ 12 ในจีน และอันดับ 24 ในฟินแลนด์ เพลงได้รับรางวัลเอ็มเน็ตเอเชียนมิวสิกอะวอดส์สาขามิวสิกวิดีโอยอดเยี่ยม และได้เข้าชิงรางวัลโกลเดนดิสก์อะวอดส์สาขาเพลงแห่งปี "วิสเซิล" ใช้เป็นเพลงประกอบในซีรีส์อเมริกัน เดอะโบลด์ไทป์ ด้วยเบื้องหลังและการออกจำหน่าย เบื้องหลังและการออกจำหน่าย. ซิงเกิลอัลบั้มแรกของแบล็กพิงก์คือ สแควร์วัน กับเพลงหลัก "วิสเซิล" เปิดตัวเมื่อวันที่ 6 สิงหาคม ค.ศ. 2016 บนเว็บไซต์ของวายจีไลฟ์มีการเปิดเผยภาพทีเซอร์ของเพลงซึ่งแสดงถึงภาพลักษณ์ที่แตกต่างจากเกิร์ลกรุปเกาหลีทั่วไป ตัวแทนจากวายจีกล่าวว่า "วิสเซิล" เป็นเพลงที่เต็มไปด้วยความเพ้อฝันและเซ็กซี่แบบฮิปฮอป ด้วยการผิวปากที่สื่อถึงความรักระหว่างชายและหญิง เพลงออกจำหน่ายพร้อมกับ "บูมบายาห์" เมื่อวันที่ 8 สิงหาคม ค.ศ. 2016 ในเวลา 20.00 น. ตามเวลามาตรฐานเกาหลี บนเว็บไซต์เพลงดิจิทัลของเกาหลีใต้ และไอทูนส์ ทั่วโลก เพื่อส่งเสริมอัลบั้ม สแควร์วัน แบล็กพิงก์ขึ้นแสดงสดครั้งแรกในรายการ อินกีกาโย ทางช่องเอสบีเอสเมื่อวันที่ 14 สิงหาคม ค.ศ. 2016 หนึ่งสัปดาห์ต่อมา แบล็กพิงก์ได้รางวัลครั้งแรกในรายการ อินกีกาโย ด้วยเพลง "วิสเซิล" ทำลายสถิติเป็นเกิร์ลกรุปที่ได้รางวัลในรายการเพลงเร็วที่สุด หลังจากเปิดตัวได้เพียง 13 วัน แบล็กพิงก์ส่งเสริมเพลง "บูมบายาห์" เพียงสามสัปดาห์ ในขณะที่เพลง "วิสเซิล" นานถึงห้าสัปดาห์มิวสิกวิดีโอ มิวสิกวิดีโอ. มิวสิกวิดีโอเพลง "วิสเซิล" กำกับโดยบ็อมจิน เจ จากวีเอ็มโปรเจกต์อาคีเทกเจอร์ ซึ่งกำกับเพลง "มอนสเตอร์" ของวงเอ็กโซ และ "เดอะเซเวนต์เซนส์" ของวงเอ็นซีทียู เพลงถูกปล่อยออกมาเมื่อวันที่ 8 สิงหาคม ค.ศ. 2016 ทางช่องอย่างเป็นทางการของแบล็กพิงก์ ในยูทูบ วิดีโอดังกล่าวกลายเป็นไวรอลวิดีโออย่างรวดเร็ว มีผู้เข้าชมมากกว่า 10 ล้านครั้งภายในห้าวัน ในวันที่ 18 สิงหาคม ค.ศ. 2016 วิดีโอการซ้อมเต้น "วิสเซิล" ปล่อยออกมาก่อนเพลง "บูมบายาห์" สองวัน ออกแบบท่าเต้นโดยจอนเท โมนนิง นักเต้นจากพอร์ตแลนด์ ผู้ออกแบบท่าเต้น "ซิงเกิลเลดีส์ (พุตอะริงออนอิต)" ของบียอนเซ่ โนวส์, "ทัช" ของวงมิสเอ และ "เดย์บายเดย์" ของวงที-อารา มิวสิกวิดีโอเพลง "วิสเซิล" มีผู้เข้าชมครบ 100 ล้านครั้งทางยูทูบเมื่อวันที่ 15 เมษายน ค.ศ. 2017 หลังจากผ่านไป 251 วัน กลายเป็นเพลงที่สามของวงที่มียอดเข้าชมครบ 100 ล้านครั้งเร็วที่สุดในประวัติศาสตร์ของวงการเคป็อปที่เปิดตัวไม่ถึงหนึ่งปี ก่อนที่วงจะทำลายสถิติตัวเอง ด้วยเพลง "แอสอิฟอิตส์ยัวร์ลาสต์" กลายเป็นวงเกิร์ลกรุปที่มียอดวิวครบ 100 ล้านครั้งเร็วที่สุดถึงสี่เพลงการตอบรับ การตอบรับ. เจฟฟ์ เบนจามิน แห่งนิตยสาร บิลบอร์ด ยกย่องดนตรีกลิ่นอายฮิปฮอปและเสียงร้องอันเป็นเอกลักษณ์เหมือนกับศิลปินในค่ายของพวกเธอซึ่งได้รับการยอมรับในระดับนานาชาติ ในที่นี่หมายถึงไซ, บิกแบง และทูเอนีวัน เขากล่าวว่า "วิสเซิล" นั้น "นำพาความเร่าร้อนและส่งให้ฮิปฮอปดูอ่อนเยาว์ด้วยมินิมอลดรัมแอนด์เบสและเสียงผิวปากที่ไม่อาจปฏิเสธได้" บริตทานี สปานอส จากนิตยสาร โรลลิงสโตน จัดให้แบล็กพิงก์เป็นหนึ่งใน 10 ศิลปินหน้าใหม่ที่คุณต้องรู้จักในเดือนกันยายน ค.ศ. 2016 โดยระบุแนวเพลงของวงเป็น "การรวมตัวโดยสมบูรณ์แบบ" ของเคป็อปและเอทาวน์แทรปแบบอเมริกัน เธอกล่าวว่า "วิสเซิล" เป็นการผสมผสานของดนตรีป็อปสดใส เข้ากับบีตฮิปฮอปอันหนักหน่วงคล้ายกับเพลง "วิสเซิลไวล์ทะเวิร์ก" ของหยิงยังทวินส์ ขณะที่โจอี โนลฟี จากนิตยสาร เอนเตอร์เทนเมนต์วีกลี จัดให้เป็นหนึ่งใน 8 เพลงสุดฮอตจากศิลปินหน้าใหม่ที่คุณต้องได้ฟังในตอนนี้ เขากล่าวว่า "วิสเซิล" "มีจังหวะร้อนแรง, การกรีดนิ้ว, เสียงริฟฟ์ของกีตาร์ไฟฟ้า, แมมมอทเบส และเสียงระฆังพร้อมเสียงผิวปากที่ทำให้เพลงมีความโดดเด่น" แมต สโตเปรา จากเว็บบัซฟีด จัดให้เพลงอยู่อันดับที่ 6 ในรายชื่อ 40 เพลงป็อปที่ถูกประเมินต่ำไปประจำปี ค.ศ. 2016 ในขณะที่เพลง "เพลย์อิงวิทไฟร์" จากซิงเกิลอัลบั้มที่สอง สแควร์ทู อยู่อันดับที่ 7บนชาร์ตเพลง บนชาร์ตเพลง. ในประเทศเกาหลีใต้ "วิสเซิล" ขึ้นอันดับหนึ่งบนแกออนดิจิทัลชาร์ตระหว่างวันที่ 7–13 สิงหาคม ค.ศ. 2016 ด้วยยอด 150,747 ดาวน์โหลด และ 4,302,547 สตรีมส์ สัปดาห์ต่อมา เพลงตกลงมาอันดับที่สอง ด้วยยอด 124,504 ดาวน์โหลด และอยู่ในยี่สิบอันดับแรกนาน 6 สัปดาห์ติดต่อกัน จนวันที่ 25 มีนาคม ค.ศ. 2017 เพลงยังอยู่อันดับที่ 96 และอยู่บนแกออนชาร์ตยาวนาน 34 สัปดาห์ติดต่อกัน "วิสเซิล" ขึ้นถึงอันดับที่ 12 ในประเทศจีน และอันดับที่ 24 ในประเทศฟินแลนด์ ในสหรัฐอเมริกา เพลงเปิดตัวที่อันดับที่สองบนชาร์ต บิลบอร์ด เวิลด์ดิจิทัลซองส์ ด้วยยอด 6,000 ดาวน์โหลด น้อยกว่าเพลง "บูมบายาห์" เพียงเล็กน้อย สัปดาห์ต่อมา เพลงตกลงมาอันดับที่ 3 ในสัปดาห์ที่สิ้นสุดวันที่ 3 กันยายน ค.ศ. 2016ชาร์ตชาร์ตประจำสัปดาห์การออกจำหน่าย</doc>
