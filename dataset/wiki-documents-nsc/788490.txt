<doc id="788490" url="https://th.wikipedia.org/wiki?curid=788490" title="ฟรานซิส เจฟเฟอส์">ฟรานซิส เจฟเฟอส์ ฟรานซิส เจฟเฟอส์ () อดีตนักฟุตบอลอาชีพชาวอังกฤษในตำแหน่งกองหน้า เคยมีชื่อเสียงโด่งดังกับเอฟเวอร์ตัน และอาร์เซนอล ในพรีเมียร์ลีก เจฟเฟอส์ เกิดเมื่อวันที่ 25 มกราคม ค.ศ. 1981 ที่เมืองลิเวอร์พูล ประเทศอังกฤษ เริ่มต้นการเป็นนักฟุตบอลจากการเป็นผู้เล่นของเอฟเวอร์ตัน สโมสรประจำเมืองลิเวอร์พูล สร้างชื่อขึ้นมาจากการเป็นผู้เล่นดาวรุ่งที่มีความรวดเร็วและสัญชาตญาณการทำประตูของกองหน้าอย่างครบถ้วน จนได้รับฉายาว่า "จิ้งจอกแดนหน้า" (Fox in the Box) และถูกนำไปเปรียบเทียบกับไมเคิล โอเวน กองหน้าของลิเวอร์พูล สโมสรคู่ปรับร่วมเมืองของเอฟเวอร์ตัน ด้วยความเป็นกองหน้าดาวรุ่งเหมือนกัน โดยได้ลงเล่นให้กับเอฟเวอร์ตตันชุดใหญ่ ในวันเปิดกล่องของขวัญ ค.ศ. 1997 พบกับแมนเชสเตอร์ยูไนเต็ด ขณะที่มีอายุเพียง 16 ปี ในฤดูกาล 2011–12 เจฟเฟอส์ได้ขอย้ายไปยังอาร์เซนอล ด้วยการทำผลงานได้เข้าตาอาร์แซน แวงแกร์ ผู้จัดการของอาร์เซนอล ด้วยค่าตัว 8 ล้านปอนด์ (ประมาณ 400 ล้านบาท) แต่ทว่ากลับไม่ประสบความสำเร็จ และถูกมองว่าเป็นหนึ่งในการซื้อตัวที่ล้มเหลวของแวงแกร์ แต่เจฟเฟอส์ก็เป็นแรงบันดาลใจให้กับเวย์น รูนีย์ อีกหนึ่งกองหน้าของเอฟเวอร์ตันที่ต่อมากลายมาเป็นผู้เล่นที่มีชื่อเสียงโด่งดังระดับโลก หลังจากนั้น เจฟเฟอส์ก็ได้ถูกยืมตัวไปเล่นในเอฟเวอร์ตันอีกครั้ง และถูกยืมตัวจนถึงขายตัวออกไปในหลายสโมสรในระดับที่ต่ำลง พร้อมกับชื่อเสียงก็ค่อย ๆ ลดลง รวมถึงการได้ย้ายไปสู่สโมสรอื่นนอกประเทศอังกฤษด้วย ในระดับทีมชาติ เจฟเฟอส์เคยติดทีมชาติอังกฤษชุดเยาวชนอายุไม่เกิน 21 ปี ด้วยการทำประตูไปทั้งสิ้น 13 ประตู จาก 16 ครั้งที่ได้ลงเล่น และติดทีมชาติชุดใหญ่ ในนัดกระชับมิตรกับออสเตรเลีย ณ สนามอัปตันพาร์ก ของเวสต์แฮมยูไนเต็ด ซึ่งเจฟเฟอส์ทำประตูได้หนึ่งประตู</doc>
