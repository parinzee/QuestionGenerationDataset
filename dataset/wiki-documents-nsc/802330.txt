<doc id="802330" url="https://th.wikipedia.org/wiki?curid=802330" title="เปี่ยมวิไล เล่าเปี่ยม">เปี่ยมวิไล เล่าเปี่ยม เปี่ยมวิไล เล่าเปี่ยม (ชื่อเล่น: แสบ; เกิด: 20 ตุลาคม พ.ศ. 2526 ที่อำเภอคลองลาน จังหวัดกำแพงเพชร) เป็นนักมวยสากลสมัครเล่นหญิงทีมชาติไทย เป็นนักมวยหญิงรายแรกของไทยที่สร้างประวัติศาสตร์ได้เข้าแข่งขันในกีฬาโอลิมปิก เป็นเจ้าของเหรียญทองซีเกมส์ 4 สมัย ตั้งแต่ซีเกมส์ 2007 ที่จังหวัดนครราชสีมา, ซีเกมส์ 2009 ที่นครหลวงเวียงจันทน์, ซีเกมส์ 2011 ที่ประเทศอินโดนีเซีย, ซีเกมส์ 2013 ที่ประเทศพม่า รวมถึงเหรียญทองเอเชียนอินดอร์เกมส์ 2009 ที่ประเทศเวียดนาม และเหรียญทองชิงแชมป์เอเชีย 2015 ที่ประเทศจีน ได้เข้าแข่งขันโอลิมปิกในโอลิมปิก 2016 ที่นครรีโอเดจาเนโร ประเทศบราซิล ด้วยการเอาชนะซันดรา ดราบิก นักมวยชาวโปแลนด์ไป 2-1 เสียง ในการแข่งขันรอบ 8 คนสุดท้าย รายการมวยหญิงชิงแชมป์โลก 2016 ที่กรุงอัสตานา ประเทศคาซัคสถาน ในปลายเดือนพฤษภาคม ปีเดียวกัน ในกีฬาโอลิมปิก 2016 เปี่ยมวิไลชกเป็นคนสุดท้ายของทีมมวยสากลสมัครเล่นทีมชาติไทย โดยชกในรุ่นฟลายเวต (ไม่เกิน 51 กิโลกรัม) ได้ผ่านในรอบแรกจากการจับสลาก ในรอบที่สองหรือรอบ 8 คนสุดท้าย หากสามารถเอาชนะได้ในรอบนี้ได้จะคว้าเหรียญทองแดงเป็นอย่างน้อย แต่เปี่ยมวิไลที่ขึ้นชกในมุมแดงเป็นฝ่ายแพ้ต่อบิกโตเรีย บาเลนเซีย นักมวยชาวโคลอมเบียไปอย่างเอกฉันท์ 0-3 เสียง ด้วยคะแนน 37-39, 37-39 และ 36-40 ซึ่งทำให้สมาคมมวยสากลสมัครเล่นแห่งประเทศไทยเป็นครั้งแรกในรอบ 40 ปี ที่ไม่ได้เหรียญรางวัลใด ๆ จากการแข่งขันโอลิมปิกเลย นับตั้งแต่ได้เหรียญแรกเป็นเหรียญทองแดงจากพเยาว์ พูนธรัตน์ ในโอลิมปิก 1976 ที่เมืองมอนทรีออล ประเทศแคนาดา นอกจากนี้แล้ว เปี่ยมวิไลยังรับราชการในกองทัพเรือ สังกัดกรมสวัสดิการทหารเรือ เป็นอาสาสมัครทหารพรานหญิง (อส.ทพ.หญิง)</doc>
