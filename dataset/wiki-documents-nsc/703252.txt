<doc id="703252" url="https://th.wikipedia.org/wiki?curid=703252" title="ทางหลวงแผ่นดินหมายเลข 223">ทางหลวงแผ่นดินหมายเลข 223 ทางหลวงแผ่นดินหมายเลข 223 สายสกลนคร–บ้านต้อง เป็นทางหลวงแนวตะวันตก-ตะวันออกที่เชื่อมต่อระหว่างจังหวัดสกลนครกับอำเภอทางตอนใต้ของจังหวัดนครพนม มีระยะทางตลอดทั้งสาย 65.052 กิโลเมตร ทางหลวงสายนี้มีเส้นทางเชื่อมต่อมาจากถนนมัธยมจันทร์ ในเขตเทศบาลนครสกลนคร อำเภอเมืองสกลนคร จังหวัดสกลนคร มีเส้นทางมุ่งไปทางทิศตะวันออกเฉียงใต้ ผ่านอำเภอโคกศรีสุพรรณ แล้วเข้าสู่จังหวัดนครพนม ผ่านอำเภอนาแก และสิ้นสุดที่อำเภอธาตุพนม บนทางหลวงแผ่นดินหมายเลข 212 แต่เดิมทางหลวงเส้นนี้คือ "ทางหลวงสายสกลนคร-นาแก-ธาตุพนม" ได้รับการขนานนามว่า "ถนนมัธยมจันทร์" ในสมัยจอมพล ป. พิบูลสงคราม เมื่อวันที่ 12 ธันวาคม 2493 เพื่อเป็นเกียรติแก่นายประจวบ มัธยมจันทร์ อดีตนายช่างกำกับแขวงการทางสกลนคร</doc>
