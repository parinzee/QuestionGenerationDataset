<doc id="433080" url="https://th.wikipedia.org/wiki?curid=433080" title="โกฐ">โกฐ โกฐ (ภาษาโบราณอาจเขียนเป็น โกฎ โกฎ โกฎฐ์ โกด หรือ โกษฐ์) หมายถึง กลุ่มของสมุนไพรจำพวกหนึ่ง จัดเป็นกลุ่มต่างๆ ได้เช่น โกฐทั้งห้า โกฐทั้งเจ็ด โกฐทั้งเก้า รวมถึงมีโกฐพิเศษอีกสามชนิด โกฐทั้งห้า ได้แก่- โกฐหัวบัว คือ เหง้า ราก ใบ และดอกแห้งของไม้ล้มลุก 3 ชนิด ในวงศ์ Umbelliferae คือ Cnidium officinale Makino, Conioselinum univittatum Turcz. และ Licusticum wallichii Franchet - โกฐสอ คือ รากแห้งของไม้ล้มลุกหลายชนิดในสกุล Angelica วงศ์ Umbelliferae เช่น Angelica sylvestris L., Angelica glabra Makino - โกฐเขมา (ขะ-เหฺมา) หรือ โกฐหอม คือเหง้าและรากแห้งของพืชหลายชนิดในสกุล Atractylodes spp. - โกฐเชียง คือ เหง้าและรากแห้งของไม้ล้มลุกชนิด Livisticum officinale - โกฐจุฬาลัมพา หรือ โกฐจุฬาลำพา คือ เรือนยอดแห้งที่กำลังมีดอกของพืชสามชนิดในสกุล Artemisia โกฐทั้งเจ็ด รวมโกฐทั้งห้าที่กล่าวมาและเพิ่มอีกสองชนิด ได้แก่- โกฐกระดูก คือ เหง้าแห้งของบัวหิมะชนิดหนึ่ง (Saussurea lappa) - โกฐก้านพร้าว หรือ โกฐก้านมะพร้าว คือ รากแห้งของ Picrorhiza kurroa โกฐทั้งเก้า รวมโกฐทั้งเจ็ดที่กล่าวมาและเพิ่มอีกสองชนิด ได้แก่- โกฐพุงปลา (อีสานเรียก ปูดกกส้มมอ) คือ สิ่งที่นูนปูดขึ้นมาตามกิ่งและใบของไม้ต้นหลายชนิด ในสกุล Terminalia วงศ์ Combretaceae เช่น สมอไทย (Terminalia chebula Retz.) - โกฐชฎามังษี หรือ โกฐชฎามังสี คือ รากแห้งของพืชล้มลุก Nardostachys jatamansi DC. ในวงศ์ Valerianaceae และโกฐพิเศษอีกสามชนิด ได้แก่- โกฐกะกลิ้ง คือ เมล็ดแก่แห้งของแสลงใจ (Strychnos nux-vomica) - โกฐกักกรา คือ รากแห้งของ Anacyclus pyrethrum - โกฐน้ำเต้า คือ เหง้าและรากแห้งของพืช 6 ชนิด ในสกุล Rheum วงศ์ Polygonaceae เช่น Rheum officinale Baillon., Rheum palmatum L.</doc>
