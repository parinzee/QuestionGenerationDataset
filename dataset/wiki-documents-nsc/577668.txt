<doc id="577668" url="https://th.wikipedia.org/wiki?curid=577668" title="นกเงือกดิน">นกเงือกดิน นกเงือกดิน หรือ นกเงือกพื้นดิน () เป็นนกเงือกที่อยู่ในวงศ์ย่อย Bucorvinae (หรือ Bucorvidae) และอยู่ในสกุล Bucorvus เป็นนกเงือกอีกจำพวกหนึ่งที่พบในทวีปแอฟริกา โดยพบได้ตั้งแต่ตอนใต้ของสะฮาราลงมา ตั้งแต่ภาคตะวันออกของเซเนกัล ถึงเอธิโอเปีย และตอนใต้และตอนตะวันออกของทวีปแอฟริกา นกเงือกดิน เป็นนกเงือกที่มีขนาดใหญ่ ตัวขนาดเท่าไก่งวง เป็นนกเงือกที่มีนิ้วตีนสั้นทู่จึงไม่เหมาะแก่การใช้ชีวิตหรือหากินบนต้นไม้ จึงลงมาหากินและใช้ชีวิตบนพื้นดินเป็นหลัก มีจะงอยปากใหญ่ ขาค่อนข้างยาวกว่านกเงือกจำพวกอื่น รวมถึงมีอายุขัยโดยเฉลี่ยสูงกว่านกชนิดอื่นด้วย เป็นนกเงือกที่มีสีลำตัวสีดำหรือเข้ม มีถุงใต้คอสีแดงเป็นจุดเด่น เป็นนกเงือกที่กินเนื้อสัตว์เป็นอาหารหลัก เช่น แมลง, สัตว์เลื้อยคลาน, สัตว์ครึ่งบกครึ่งน้ำ แม้กระทั่งนกด้วยกันขนาดเล็ก รวมถึงกระต่าย หรือเต่าบกขนาดเล็ก ก็สามารถจับกินเป็นอาหารได้ด้วย โดยกินพืชเช่น เมล็ดพืชต่าง ๆ บ้างเป็นครั้งคราวการจำแนก การจำแนก. แบ่งออกเป็น 2 ชนิด- นกเงือกดินเหนือ หรือ นกเงือกดินอบิสซิเนีย (Bucorvus abyssinicus) - นกเงือกดินใต้ (Bucorvus leadbeateri) และที่สูญพันธุ์ไปแล้ว คือ Bucorvus brailloni พบเป็นฟอสซิลที่โมรอกโก ในยุคไมโอซีนตอนกลาง นับเป็นนกเงือกดินที่พบกระจายพันธุ์อยู่ทางตอนเหนือของทวีปมากที่สุด</doc>
