<doc id="670184" url="https://th.wikipedia.org/wiki?curid=670184" title="เดอะสเมิฟส์ (ภาพยนตร์)">เดอะสเมิฟส์ (ภาพยนตร์) เดอะสเมิฟส์ () เป็นภาพยนตร์ 3 มิติแนวตลกอิงจากหนังสือการ์ตูนชุดเรื่อง เดอะสเมิฟส์ และรายการโทรทัศน์แอนิเมชันยุค 1980 อย่างหลวม ๆ สร้างโดยนักวาดการ์ตูนชาวเบลเยียมชื่อ เปโย ภาพยนตร์กำกับโดยราจา กอสเนลล์ และนำแสดงโดยแฮงก์ อาซาเรีย, นีล แพตทริก แฮร์ริส, เจย์มา เมส์ และโซเฟีย เวอร์การา โดยมีโจนาธาน วินเทอส์ และเคที เพร์รี พากย์เสียงปาปา สเมิร์ฟ และสเมิร์ฟเฟตต์ เป็นภาพยนตร์เรื่องแรกที่ผสมผสานระหว่างคอมพิวเตอร์กราฟิกกับการแสดงโดยใช้คนจริงของโซนีพิกเจอส์แอนิเมชัน และภาพยนตร์ไตรภาคเรื่อง เดอะสเมิฟส์ ภาพยนตร์บอกเล่าเรื่องราวของตระกูลสเมิร์ฟที่หลงทางไปในนิวยอร์ก และพยายามหาทางกลับบ้านก่อนที่การ์กาเมลจะจับพวกเขาได้ หลังจากต่อรองกันห้าปี จอร์แดน เคอร์เนอร์ ซื้อลิขสิทธิ์ในปี ค.ศ. 2002 และขณะนั้นพัฒนาโดยพาราเมาต์พิกเจอส์ และนิกเคโลเดียนมูฟวีส์ จนกระทั่งโคลัมเบียพิกเจอส์ และโซนีพิกเจอส์แอนิเมชันได้ครอบครองสิทธิ์ในการผลิตภาพยนตร์ในปี ค.ศ. 2008 การถ่ายทำเริ่มขึ้นในเดือนมีนาคม ค.ศ. 2010 ในนครนิวยอร์ก หลังจากเปลี่ยนแปลงวันออกฉายถึงสามครั้ง โคลัมเบียพิกเจอส์ได้ออกฉายเดอะสเมิฟส์ในวันที่ 29 กรกฎาคม ค.ศ. 2011 นักวิเคราะห์จากบอกซ์ออฟฟิศคาดการณ์ว่าภาพยนตร์จะทำรายได้ได้เทียบเท่ากับคาวบอยส์แอนด์เอเลียนส์ แต่ที่สุดแล้ว เดอะสเมิฟส์ทำรายได้ได้ 35.6 ล้านดอลลาร์สหรัฐฯ รองจากคาวบอยส์แอนด์เอเลียนส์ ที่ทำได้ 36.4 ล้านดอลลาร์สหรัฐฯ แม้ว่าจะได้รับคำวิจารณ์ในแง่ลบ แต่เดอะสเมิฟส์ก็ประสบความสำเร็จในบอกซ์ออฟฟิศ และโพลสำรวจซีนีมาสกอร์แสดงให้เห็นคะแนนด้านบวกจากผู้โหวต เดอะสเมิฟส์ทำรายได้ถึง 500 ล้านดอลลาร์สหรัฐฯในสุดสัปดาห์ของวันที่ 23-25 กันยายน ค.ศ. 2011 ภาพยนตร์ภาคต่อ เดอะสเมิฟส์ 2 ออกฉายในวันที่ 31 กรกฎาคม ค.ศ. 2013 และมีแผนเริ่มเนื้อเรื่องใหม่ (reboot) ออกฉายในปี ค.ศ. 2016</doc>
