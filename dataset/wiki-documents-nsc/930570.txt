<doc id="930570" url="https://th.wikipedia.org/wiki?curid=930570" title="คนเรียกผี">คนเรียกผี คนเรียกผี () เป็นภาพยนตร์สยองขวัญเหนือธรรมชาติของอเมริกาเมื่อ ค.ศ. 2013 ผู้กำกับ คือ เจมส์ แวน (James Wan) ผู้เขียนเรื่อง คือ เชด เฮส์ (Chad Hayes) และ แครีย์ ดับเบิลยู. เฮส์ (Carey W. Hayes) เป็นเรื่องแรกในภาพยนตร์ชุด คนเรียกผี แพทริก วิลสัน (Patrick Wilson) กับ วีรา ฟาร์มีกา (Vera Farmiga) แสดงเป็น เอด และลอร์เรน วอร์เรน (Ed and Lorraine Warren) นักสืบสวนเรื่องเหนือธรรมชาติที่ได้ข้องเกี่ยวกับเหตุการณ์ประหลาดหลายกรณี ในภาพยนตร์นี้ ครอบครัววอร์เรนได้ช่วยเหลือครอบครัวเพอร์รอนที่ถูกสิ่งเหนือธรรมชาติรบกวน ณ บ้านไร่ในโรดไอแลนด์เมื่อ ค.ศ. 1971 ภาพยนตร์นี้เผยแพร่ในสหรัฐและแคนาดาเมื่อวันที่ 19 กรกฎาคม ค.ศ. 2013 ได้รับเสียงเชิงบวกจากนักวิจารณ์ ใช้งบสร้าง 20 ล้านดอลลาร์สหรัฐ และทำรายได้ทั่วโลกกว่า 319 ล้านดอลลาร์สหรัฐ จึงเป็นภาพยนตร์สยองขวัญที่มีรายได้สูงสุดตลอดกาล ภาคต่อ คือ คนเรียกผี 2 (The Conjuring 2) เผยแพร่เมื่อวันที่ 10 มิถุนายน ค.ศ. 2016 ภาคถัดมาอยู่ระหว่างถ่ายทำเนื้อเรื่อง เนื้อเรื่อง. ค.ศ. 1971 โรเจอร์ เพอร์รอน (Roger Perron) กับแคโรลีน เพอร์รอน (Carolyn Perron) พร้อมด้วยลูกสาว 5 คน คือ แอนเดรีย (Andrea), แนนซี (Nancy), คริสติน (Christine), ซินดี (Cindy), และเอพริล (April) ย้ายเข้าอยู่บ้านไร่ชายทุ่งในหมู่บ้านแฮร์ริสวิลล์ รัฐโรดไอแลนด์ สหรัฐ แต่เซดี (Sadie) สุนัขของพวกเขา ไม่ยอมเข้าบ้าน ส่วนเด็กหญิงก็พบทางลงใต้ถุนบ้านขณะเล่นซ่อนหากัน หลายคืนนับแต่ย้ายเข้าบ้านหลังนี้ ครอบครัวเพอร์รอนพบเจอเหตุการณ์ประหลาดอย่างต่อเนื่อง เช่น นาฬิกาทุกเรือนหยุดเดินตอน 3:07 นาฬิกา, สุนัขเซดีตายอยู่ในสวนข้างบ้าน, คริสตินเห็นวิญญาณร้ายและเชื่อว่า มันมาเพื่อฆ่าทุกคนในครอบครัวเธอ, แคโรลีนถูกขังอยู่ในห้องใต้ดิน, ส่วนแอนเดรียและแซนดีก็ถูกจู่โจมจากบางสิ่งบางอย่างบนตู้ผ้า แคโรลีนจึงตัดสินใจติดต่อเอด และลอร์เรน วอร์เรน นักปิศาจวิทยา ให้มาช่วย ทั้งสองเพิ่งทำคดีเกี่ยวกับตุ๊กตาผีสิงชื่อ แอนนาเบลล์ (Annabelle) มา และตกลงรับทำคดีนี้ เมื่อเข้ามาสืบสวนแล้ว เอดกับลอร์เรนเห็นว่า ต้องมีการไล่ผี แต่จะทำเช่นนั้นได้ ต้องได้รับอนุญาตจากคริสตจักรคาทอลิกก่อน จึงต้องหาหลักฐานไปเสนอศาสนจักร เอดกับลอร์เรนพบว่า บ้านแห่งนี้เดิมเป็นของหญิงชื่อ แบทชีบา (Bathsheba) ญาติของหญิงชื่อ แมรี อีสตีย์ (Mary Eastey) หญิงทั้งสองนี้ถูกกล่าวหาว่า เป็นแม่มด โดยแบทชีบานั้นถูกพบว่า ฆ่าลูกวัย 1 สัปดาห์เป็นเครื่องบูชาปิศาจ แล้วแขวนคอฆ่าตัวตายตามไปในเวลา 3:07 นาฬิกาเมื่อ ค.ศ. 1863 ก่อนตายสาปแช่งไว้ว่า ใครมาเอาที่ดินนี้ไปจะต้องวิบัติฉิบหาย เอดกับลอร์เรนพบว่า หลังจากแบทชีบาตายแล้ว เกิดฆาตกรรมและการฆ่าตัวตายแก่ผู้เข้าครอบครองอสังหาริมทรัพย์ของเธอต่ออีกหลายราย เพื่อให้ได้หลักฐานมากขึ้น เอดกับลอร์เรนติดตั้งอุปกรณ์จับสิ่งเหนือธรรมชาติไว้รายรอบบ้าน พวกเขาเห็นซินดีเดินละเมอเข้าห้องของแอนเดรีย และวิทยุจับคลื่นอีวีพีได้เป็นเสียงบางอย่างกำลังล่อลวงให้ซินดีเดินเข้าไปในตู้ผ้า เมื่อเข้าตู้แล้ว ก็พบทางเดินลับเชื่อมต่ออยู่ภายใน ลอร์เรนเดินเข้าทางนั้นไปจนร่วงลงสู่ใต้ถุนบ้าน ที่นั้น เธอเห็นวิญญาณของสตรีคนหนึ่งบอกเธอว่า แบทชีบาเข้าสิงหญิงทุกคนให้ฆ่าลูกตัวเองก่อนฆ่าตัวตายตามเพื่อบูชาปิศาจ ครอบครัวเพอร์รอนจึงหนีไปอาศัยโรงแรมชั่วคราว ส่วนเอดกับลอร์เรนก็เอาหลักฐานไปเสนอคริสตจักร ทว่า แบทชีบาเข้าสิงแคโรลีนให้จับตัวคริสตินกับเอพริลกลับไปฆ่าที่บ้าน ขณะที่แคโรลีนกำลังจะใช้มีดแทงคริสตินอยู่นั้นเอง เอดกับลอร์เรนติดตามมายับยั้งไว้ได้ทัน พวกเขาจับแคโรลีนมัดไว้กับเก้าอี้ เอดตัดสินใจว่า ต้องทำพิธีไล่ผีเสียเดี๋ยวนั้น รอให้นักบวชมาจัดการไม่ทัน แต่แบทชีบาพยายามขัดขวาง แคโรลีนที่ถูกแบทชีบาสิงอยู่หนีหลุดรอดออกไปจับเอพริลจะฆ่า ลอร์เรนเรียกร้องให้แคโรลีนตั้งสติต่อสู้กับปิศาจ โดยพูดจาให้เธอนึกถึงคืนวันอันแสนสุขกับลูกสาว อย่ายอมให้ปิศาจครอบงำให้เธอฆ่าลูกตัวเองได้ เป็นผลให้เอดมีเวลาร่ายคาถาจากพระคัมภีร์จนเสร็จ เป็นอันขับไล่แบทชีบาและปลดเปลื้องคำสาปประจำบ้านนั้นไปได้ตลอดกาล ขณะที่เอดกับลอร์เรนขอตัวกลับไปหลังเสร็จภารกิจนั้น พวกเขาได้รับแจ้งว่า คริสตจักรอนุมัติให้ทำพิธีไล่ผีได้ ครั้นแล้ว ทั้งสองก็ลาจาก ด้วยมีหน้าที่ต้องไปสืบสวนคดีอะมิตีวิลล์ที่ลองไอส์แลนด์ต่อ เมื่อถึงบ้านแล้ว เอดกับลอร์เรนนำกล่องดนตรีที่ได้รับจากครอบครัวเพอร์รอนไปเก็บไว้ในพิพิธภัณฑ์ข้าวของผีสิงเพื่อเป็นเครื่องเตือนใจถึงเหตุการณ์ครั้งนี้ เสียงเพลงบรรเลงจากกล่องดนตรีดังกล่าวจนภาพลับจอ</doc>
