<doc id="847287" url="https://th.wikipedia.org/wiki?curid=847287" title="คลองกุฎีดาว">คลองกุฎีดาว คลองกุฎีดาว เป็นคลองหนึ่งในเขตเทศบาลเมืองอโยธยา อำเภอพระนครศรีอยุธยา จังหวัดพระนครศรีอยุธยา เป็นคลองที่อยู่นอกเกาะเมือง ในอดีตคลองดังกล่าวเป็นคลองที่ใช้หล่อเลี้ยงผู้คน โดยรับน้ำมาจากคลองหันตรา เป็นคลองที่ไหลผ่านศาสนสถานสำคัญต่าง ๆ ได้แก่ วัดกุฎีดาว วัดนางคำ และวัดมเหยงคณ์ แต่เดิมคลองเคยชักน้ำเข้าคูรอบวัดนางคำ ทั้งยังขนานไปกับแนวคลองมเหยงคณ์ทางทิศใต้ด้วย นอกจากนี้ยังเคยเป็นคูเมืองด้านตะวันออกของเมืองอโยธยา ตั้งแต่ก่อนการสร้างกรุงศรีอยุธยาบนเกาะเมือง จากการสำรวจของ น. ณ ปากน้ำ (ประยูร อุลุชาฎะ) เมื่อปี 2509 พบว่าคลองวัดกุฎีดาวตื้นเขินมากแล้ว ส่วนการสำรวจของปวัตร์ นวะมะรัตน ที่ตีพิมพ์เมื่อปี 2552 พบว่าคลองมีน้ำใส แต่คูบริเวณรอบวัดนางคำที่เคยชักน้ำจากคลองกุฎีดาวนั้นถูกราษฎรบุกรุกไปแล้ว</doc>
