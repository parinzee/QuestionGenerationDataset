<doc id="390956" url="https://th.wikipedia.org/wiki?curid=390956" title="วอยเอจเจอร์ 1">วอยเอจเจอร์ 1 วอยเอเจอร์ 1 () เป็นยานสำรวจอวกาศที่นาซาปล่อยขึ้นสู่อวกาศเมื่อวันที่ 5 กันยายน ค.ศ. 1977 (16 วันหลังยานแฝด วอยเอจเจอร์ 2) ภายใต้โครงการวอยเอจเจอร์ เพื่อศึกษาระบบสุริยะชั้นนอก ปัจจุบัน ยานสื่อสารกับเครือข่ายอวกาศห้วงลึก (Deep Space Network) เพื่อรับคำสั่งประจำและส่งข้อมูลกลับ และด้วยระยะทางของยานสำรวจที่อยู่ห่างจากดวงอาทิตย์ราว 139 AU (หน่วยดาราศาสตร์) เมื่อวันที่ 1 กรกฎาคม ค.ศ. 2017 จึงเป็นวัตถุที่อยู่ไกลที่สุดในระบบสุริยะที่รู้ตำแหน่งที่ตั้ง ซึ่งไกลกว่าดาวอีริส (96 AU) และ V774104 (ราว 103 AU) และเป็นวัตถุที่มนุษย์สร้างขึ้นที่อยู่ไกลจากโลกมากที่สุด ภารกิจหลักของยานสำรวจวอยเอจเจอร์ 1 คือการสำรวจดาวพฤหัสบดี ดาวเสาร์ และดาวไททันซึ่งเป็นดาวบริวารของดาวเสาร์ ในขณะที่เส้นทางของยานอวกาศสามารถเปลี่ยนแปลงเพื่อสำรวจดาวพลูโตโดยยกเลิกการสำรวจดาวไททัน แต่การผ่านดาวบริวารดวงนี้ซึ่งเป็นที่รู้กันดีว่ามีชั้นบรรยากาศได้รับความสำคัญมากกว่า ภารกิจหลักสิ้นสุดเมื่อวันที่ 20 พฤศจิกายน ค.ศ. 1980 โดยเป็นยานสำรวจลำแรกที่ให้ภาพละเอียดของดาวเคราะห์ทั้งสอง ตลอดจนดาวบริวารต่างๆ ขณะนี้ ยานวอยเอจเจอร์ 1 ได้รับภารกิจเพิ่มเติมให้สำรวจและศึกษาเฮลิโอสเฟียร์และพรมแดนของระบบสุริยะ ทั้งนี้ เมื่อวันที่ 25 สิงหาคม ค.ศ. 2012 วอยเอจเจอร์ 1 ได้ข้ามเฮลิโอพอสและเข้าสู่มวลสารระหว่างดาว และมีแนวโน้มที่ภารกิจจะสิ้นสุดลงในปี ค.ศ. 2025 เมื่อพลังงานที่เกิดจากเครื่องกำเนิดไฟฟ้าด้วยความร้อนไอโซโทปหมดลง เมื่อปี ค.ศ. 2013 ยานสำรวจกำลังเคลื่อนที่ด้วยความเร็วสัมพัทธ์กับดวงอาทิตย์ 17 กิโลเมตรต่อวินาทีอนาคตของยานสำรวจฯ อนาคตของยานสำรวจฯ. วอยเอจเจอร์ 1 จะถึงเมฆออร์ตในราว 300 ปีข้างหน้า และใช้เวลาอีกราว 30,000 ปีในการเดินทางผ่าน แม้ว่ายานจะไม่มุ่งหน้าไปยังดาวฤกษ์ใด แต่อีกประมาณ 40,000 ปี ตัวยานจะอยู่ห่างจากดาว Gliese 445 ในกลุ่มดาวยีราฟ ในระยะ 1.6 ปีแสง นาซาได้กล่าวว่า วอยเอจเจอร์อาจมีโชคชะตาที่จะเร่ร่อนในทางช้างเผือกตลอดไปจนนิรันดร์" ("The Voyagers" are destined—perhaps eternally—to wander the Milky Way.")แผ่นจานทองคำ แผ่นจานทองคำ. ยานวอยเอจเจอร์แต่ละลำบรรทุกแผ่นจานทองคำซึ่งอัดเสียงและภาพของเหตุการณ์ต่างๆ บนโลก ในกรณีที่ยานทั้งสองมีโอกาสพบกับสิ่งมีชีวิตทรงภูมิปัญญาอื่นในระบบดาวเคราะห์แห่งอื่น เนื้อหาในแผ่นจานประกอบด้วยภาพของโลก สิ่งมีชีวิตบนโลก ข้อมูลทางวิทยาศาสตร์หลากหลายสาขา คำพูดทักทายจากผู้คน 55 ภาษา (เช่น จากเลขาธิการสหประชาชาติ ประธานาธิบดีสหรัฐอเมริกา และเด็ก ๆ บนโลก รวมถึงภาษาไทย โดยภาษาไทยมีการบันทึกไว้ว่า "สวัสดีค่ะ สหายในธรณีโพ้น พวกเราในธรณีนี้ขอส่งมิตรจิตมา­ถึงท่านทุกคน") รวมถึงชุดเมดเล่ย์ "เสียงจากโลก" ที่ประกอบด้วยเสียงของวาฬ เสียงเด็กร้อง เสียงคลื่นกระทบฝั่ง และบทเพลงของนักดนตรีมากมาย</doc>
