<doc id="475765" url="https://th.wikipedia.org/wiki?curid=475765" title="กอดคอกันไว้ อย่าให้ใครเจาะกะโหลก">กอดคอกันไว้ อย่าให้ใครเจาะกะโหลก กอดคอกันไว้ อย่าให้ใครเจาะกะโหลก (; จีนตัวเต็ม: 喋血街头; จีนตัวย่อ: 喋血街頭; พินอิน: diéxuè jiētóu) ภาพยนตร์แอ็คชั่นสัญชาติฮ่องกง ในปี ค.ศ. 1990เนื้อเรื่อง เนื้อเรื่อง. ฮ่องกง ในปี ค.ศ. 1967 ท่ามกลางความผันผวนของการเมือง เบน, แฟรงก์ และพอล ชายหนุ่ม 3 คนเป็นเพื่อนรักกัน มาวันหนึ่งเบนกำลังจะแต่งงานกับ เจน แฟนสาว แฟรงก์จึงบากหน้าไปขอยืมเงินจาก ริงโก้ แต่ถูกริงโก้กับพวกทำร้ายจนได้รับบาดเจ็บ ขณะในงานแต่งที่ฝนกำลังตกหนัก แฟรงก์กลับมาพร้อมด้วยร่างกายที่บาดเจ็บ เมื่อเบนทราบความจริงจึงกลับไปล้างแค้นริงโก้กับพวก พร้อมแฟรงก์ ทั้ง 2 ได้ฆ่าริงโก้ตาย ตำรวจจึงตามล่าตัวอย่างหนัก ทั้ง 3 จึงต้องหนีไปเวียดนาม ทั้ง 3 ไปที่ไซง่อน เพื่อส่งของให้กับ อาหลง มาเฟียฮ่องกงที่นั่น ทันทีที่มาถึงก็พบกับสภาพอันโหดร้ายของสงครามเวียดนามทันที เมื่อทหารสามารถยิงใครก็ได้ถ้าหากมีปืน นั่นทำให้เบนเปลี่ยนไป และพบกับ ลุค เพื่อนรุ่นพี่ที่นั่น อาหลงทำธุรกิจเถื่อนทุกอย่าง และเลี้ยง แซลลี่ นักร้องสาวชื่อดังเอาไว้เป็นโสเภณีหาเงินให้ ลุค, เบน และแฟรงก์ ต้องการจะช่วยแซลลี่ ส่วนพอลต้องการทองของอาหลง ทั้งหมดจึงยิงอย่างระห่ำกับอาหลงและลูกน้อง จนฆ่าตายได้หมด พอลสามารถเอาทองของอาหลงมาได้ แต่แซลลี่ถูกยิงได้รับบาดเจ็บ ขณะที่หนีไปต้องพบกับทหารเวียดนามพรรคพวกของอาหลงตามล่า ขณะเดียวกับพวกเวียดกงก็กำลังบุก ทั้งหมดจึงต้องยิงสู้กับทั้งเวียดนาม และเวียดกง ที่สุดแซลลี่ก็ต้องตาย ขณะที่พอลห่วงแต่ทองของตัวเองเท่านั้น ทั้งหมดถูกเวียดกงจับเป็นตัวประกัน แม้จะหนีออกมาได้ เพราะทหารอเมริกันบุกถล่ม แฟรงก์ถูกยิงได้รับบาดเจ็บ ขณะที่ซ่อนในพงหญ้าพร้อมกับเบน พอลจึงยิงเข้าที่หัวของแฟรงก์ไม่ให้ร้อง และหนีไปได้ ที่สุด แม้จะรอดมาได้ แต่แฟรงก์ก็ต้องกลายเป็นคนเสียสติ อยู่กินอย่างสุนัขข้างถนน ยังชีพอยู่ได้ด้วยการรับจ้างฆ่าคนไปวัน ๆ เบนทนเห็นสภาพของเพื่อนรักไม่ไหว จึงปลิดชีวิตแฟรงก์เสีย เมื่อกลับไปฮ่องกง พอลได้ขึ้นเป็นใหญ่ในองค์กรมาเฟีย เบนเอาหัวกะโหลกของแฟรงก์ที่มีกระสุนฝังอยู่ในหัวกลับมาเพื่อล้างแค้นให้แฟรงก์นักแสดงนักแสดง. - เหลียง เฉาเหว่ย...เบน - จาง เซี๊ยะโหย่ว...แฟรงก์ - หลี่ จื่อสง...พอล - เยิ่น ต๊ะหัว...ลุค - หยวน เจียะหยิง...เจน - โยลินดา เยิ่น...แซลลี่ - โกวิท วัฒนกุล...ทหารเวียดนาม - จอห์น วู...ตำรวจฮ่องกงเบื้องหลัง เบื้องหลัง. Bullet in the Head เป็นภาพยนตร์จากการกำกับของจอห์น วู ที่โด่งดังมาจากผลงานประเภทเดียวกันมาก่อนหน้านี้จาก A Better Tomorrow ในปี ค.ศ. 1986 ที่ประสบความสำเร็จจนมีภาคต่อตามมาด้วยกันอีก 2 ภาค แม้ในภาคสุดท้าย จอห์น วู จะไม่ได้กำกับเอง เพราะผิดใจกับฉีเคอะ ผู้อำนวยการสร้าง ฉะนั้น ในเรื่องนี้จอห์น วู จึงรับหน้าที่ทั้งกำกับและอำนวยการสร้างเอง ซึ่งภาพยนตร์เรื่องนี้ดำเนินไปท่ามกลางความโหดร้ายของสงครามเวียดนามและค่ายเถื่อนของเวียดกง โดยบทภาพยนตร์นั้นได้รับแรงบันดาลใจมาจากเรื่อง Blood Brothers ของจางเชอะ นอกจากนี้แล้วยังถือเป็นผลงานที่ถูกอ้างอิงถึงใน The Warlords ของปีเตอร์ ชาน ในเวลาต่อมาอีก 20 ปีด้วย โดยถ่ายทำฉากสงครามเวียดนามที่ประเทศไทย มีนักแสดงชาวไทย คือ โกวิท วัฒนกุล ร่วมแสดงด้วยในบทประกอบ คือ ทหารเวียดนาม นอกจากนี้แล้ว จาง เซี๊ยะโหย่ว ยังได้รับรางวัลนักแสดงประกอบชายยอดเยี่ยมอีกด้วย</doc>
