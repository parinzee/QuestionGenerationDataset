<doc id="823458" url="https://th.wikipedia.org/wiki?curid=823458" title="ออลีฟว์ ซูลุก">ออลีฟว์ ซูลุก มารี-ออลีฟว์ ซูลุก () หรือ ออลีฟว์ โฟสแต็ง (; ค.ศ. 1832—1936) เป็นพระราชธิดาในจักรพรรดินีอาเดลีนาแห่งเฮติ ที่ต่อมาได้เป็นพระราชธิดาบุญธรรมในจักรพรรดิโฟสแต็งที่ 1 ภายหลังเสกสมรสกับแม็งวีล-โฌแซ็ฟ ซูลุก () ผู้มีศักดิ์เป็นพระราชนัดดาของจักรพรรดิโฟสแต็ง ซึ่งขณะนั้นเป็นมกุฎราชกุมารแห่งเฮติ พระองค์ทรงได้รับการเรียกขานว่า มาดามเพรอมีแยร์ (; "ท่านผู้หญิงชั้นเอก") หรือ ออลีฟว์ลากร็องด์ (; "ออลีฟว์มหาราชินี")พระประวัติ พระประวัติ. เจ้าหญิงออลีฟว์เป็นพระราชธิดาจากการสมรสครั้งก่อนในอาเดลีนา เลแว็ก ที่ต่อมามารดาได้อภิเษกสมรสกับจักรพรรดิโฟสแต็งที่ 1 แห่งเฮติ และมีพระอิสริยยศเป็นจักรพรรดินีตามลำดับ จักรพรรดิโฟสแต็งจึงทรงอุปการะออลีฟว์เป็นพระราชธิดาบุญธรรมมาแต่นั้น เจ้าหญิงออลีฟว์เสกสมรสกับเจ้าชายแม็งวีล-โฌแซ็ฟ ซูลุก () พระโอรสในเจ้าชายฌ็อง-โฌแซ็ฟ ซูลุก () พระราชอนุชาในจักรพรรดิโฟสแต็ง ทั้งสองถูกคลุมถุงชนจนเสกสมรสในปี ค.ศ. 1854 แรกเริ่มนั้นขัดพระทัยที่จะไม่เสกสมรสตามพระราชประสงค์ขององค์จักรพรรดิอย่างแข็งขัน แต่จักรพรรดินีทรงปรามไว้และทรงให้เจ้าหญิงปฏิบัติตามพระราชประสงค์ แต่หลังจากการที่จักรพรรดิโฟสแต็งทรงสละราชสมบัติ และพระราชวงศ์ถูกเนรเทศ ก่อนอดีตจักรพรรดิจะเสด็จสวรรคตในปี ค.ศ. 1859 เจ้าชายแม็งวีล-โฌแซ็ฟ พระภัสดาจึงทรงอ้างสิทธิในการสืบราชสันตติวงศ์เฮติ โดยมีความพยายามที่จะฟื้นฟูระบอบจักรพรรดิอีกครั้งแต่ไม่เคยประสบความสำเร็จ เจ้าหญิงและพระสวามีมีพระโอรส-ธิดาด้วยกันสามพระองค์ คือ1. เจ้าหญิงมารียา ซูลุก (Maria Soulouque; ประสูติ ? — สิ้นพระชนม์ ค.ศ. 1899) 2. เจ้าชายโฌแซ็ฟ ซูลุก (Joseph Soulouque; ประสูติ ? — สิ้นพระชนม์ ค.ศ. 1922) 3. เจ้าชายโฟสแต็ง-โฌแซ็ฟ ซูลุก (Faustin-Joseph Soulouque; ประสูติ ค.ศ. 1857 — สิ้นพระชนม์ ค.ศ. 1913) หลังเจ้าชายแม็งวีล-โฌแซ็ฟทิวงคต พระองค์จึงไปประทับอยู่ร่วมกับเจ้าหญิงมารียาพระธิดาในประเทศโปรตุเกส กระทั่งพระธิดาสิ้นพระชนม์ในปี ค.ศ. 1899 จึงย้ายไปประทับอยู่กับเจ้าชายโฟสแต็ง-โฌแซ็ฟ พระโอรสองค์เล็กในสหรัฐอเมริกา จนกระทั่งพระโอรสพระองค์นี้สิ้นพระชนม์ในปี ค.ศ. 1913 พระองค์จึงเสด็จไปประทับกับเจ้าชายโฌแซ็ฟ พระโอรสองค์ใหญ่ที่สาธารณรัฐโดมินิกัน จนกระทั่งพระโอรสสิ้นพระชนม์ในปี ค.ศ. 1922 หลังนิราศจากมาตุภูมิมายาวนาน พระองค์นิวัติคืนเฮติในปี ค.ศ. 1929 โดยได้รับบำนาญจากประธานาธิบดีเฮติที่เข้าถวายพระพรบ้างในบางครา ท้ายที่สุดเจ้าหญิงออลีฟว์สิ้นพระชนม์ในปี ค.ศ. 1936 ขณะมีพระชันษาราว 104 ปี</doc>
