<doc id="41324" url="https://th.wikipedia.org/wiki?curid=41324" title="ฮิเดะโตะชิ นะกะตะ">ฮิเดะโตะชิ นะกะตะ ฮิเดโตชิ นากาตะ () เกิดวันที่ 22 มกราคม ค.ศ. 1977 ที่เมืองโคฟุ จังหวัดยามานาชิ อดีตนักฟุตบอลทีมชาติญี่ปุ่น ในตำแหน่งกองกลาง และติดทีมชาติญี่ปุ่นครั้งแรกในเดือนพฤษภาคม ค.ศ. 1997 ในระดับสโมสร ฮิเดโตชิเริ่มเล่นให้กับทีมเบลมาเรฮิรัตสึกะในลีกญี่ปุ่น หลังจากนั้นก็ย้ายไปเล่นให้กับทีมชั้นนำในลีกอิตาลี ได้แก่ เปรูจา โรมา ปาร์มาโบโลญญา และฟีออเรนตีนา และต่อมาได้ย้ายมาเล่นให้กับโบลตันวอนเดอเรอส์ในพรีเมียร์ลีกอังกฤษ ในปี ค.ศ. 2005 กระทั่งหลังจบฟุตบอลโลก 2006 ที่ประเทศเยอรมนี เขาสร้างความประหลาดใจให้กับวงการฟุตบอลด้วยการประกาศเลิกเล่นฟุตบอลอาชีพ ในวัยเพียง 29 ปี เนื่องจากหมดความท้าทายในการเล่นฟุตบอล ทั้งที่ยังสามารถเล่นได้อีกหลายปีและไม่ได้มีอาการบาดเจ็บหนักแต่อย่างใด ในช่วงที่ยังค้าแข้ง ฮิเดโตชิหรือฮิเดะไม่ได้เป็นเพียงนักฟุตบอลอาชีพเท่านั้น เพราะในบางช่วงฮิเดะจะมีผลงานทางด้านบันเทิงออกมาให้แฟนบอลในประเทศญี่ปุ่นได้ชม ทั้งการถ่ายแบบ และงานโฆษณา เป็นต้น</doc>
