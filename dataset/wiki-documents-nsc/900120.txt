<doc id="900120" url="https://th.wikipedia.org/wiki?curid=900120" title="อัน เต๋อไห่">อัน เต๋อไห่ อัน เต๋อไห่ (; ค.ศ. 1844 – 12 กันยายน ค.ศ. 1869) เป็นขันทีซึ่งรับราชการในวังสมัยราชวงศ์ชิงของประเทศจีน เป็นคนสนิทของพระพันปีฉือสี่ (慈禧太后) ในช่วงคริสต์ทศวรรษ 1860 และถูกประหารชีวิตในการช่วงชิงอำนาจระหว่างพระพันปีฉือสี่กับกงชินหวัง (恭親王) ใน ค.ศ. 1869 พระพันปีฉือสี่ส่งอัน เต๋อไห่ ไปโรงทอไหมที่หนานจิง (南京) อัน เต๋อไห่ เดินทางไปโดยขบวนเรืออลังการผ่านคลองใหญ่ (大運河) เพื่ออวดอ้างพระบารมี ซึ่งขัดต่อกฎมนเทียรบาลที่ห้ามขันทีออกจากพระราชวังโดยมิได้รับอนุญาต มิฉะนั้น มีโทษประหาร ทั้งนี้ เพื่อป้องกันขันทีมีอำนาจมากเกินควร ครั้นอัน เต๋อไห่ และคณะ ไปถึงมณฑลชานตง (山东省) ติง เป่าเจิน (丁寶楨) ผู้ว่าการมณฑล รายงานพฤติกรรมของเขากลับไปยังราชสำนัก กรมความลับทหาร (軍機處) ซึ่งมีกงชินหวังเป็นเจ้ากรม ลงความเห็นให้ประหารอัน เต๋อไห่ ตามกฎ พระพันปีฉืออัน (慈安太后) ซึ่งสำเร็จราชการแผ่นดินร่วมกันพระพันปีฉือสี่ เห็นชอบกับกรมความลับทหาร ส่วนพระพันปีฉือสี่เองมิได้ทรงก้าวก่ายในเรื่องนี้ มีผู้เล่าว่า ที่พระพันปีฉือสี่มิทรงก้าวก่าย ที่จริงมิทันก้าวก่ายมากกว่า เพราะกำลังทอดพระเนตรงิ้ว และมีรับสั่งห้ามผู้ใดรบกวน แต่ไม่ว่าจะเป็นประการใด ที่สุดแล้วอัน เต๋อไห่ และขันทีติดตามอีกหกคน ก็ถูกตัดศีรษะตามกฎ การประหารดังกล่าวเกิดขึ้นช่วงฤดูใบไม้ผลิ ณ วัดกวันตี้ (关帝庙) เมืองจี่หนาน (济南) ส่วนคนที่เหลือในคณะของอัน เต๋อไห่ ถูกปลดเป็นทาส และเนรเทศไปมณฑลเฮย์หลงเจียง (黑龍江省) ชายแดนด้านตะวันออกเฉียงเหนือของจักรวรรดิชิง การฆ่าอัน เต๋อไห่ นี้ มองกันว่า เป็นส่วนหนึ่งของการช่วงชิงอำนาจในราชสำนักระหว่างพระพันปีฉือสี่และกงชินหวัง</doc>
