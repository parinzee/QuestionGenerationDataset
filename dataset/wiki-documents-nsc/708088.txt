<doc id="708088" url="https://th.wikipedia.org/wiki?curid=708088" title="พระเจ้าไชยจักรพรรดิแผ่นแผ้ว">พระเจ้าไชยจักรพรรดิแผ่นแผ้ว พระเจ้าไชยจักรพรรดิแผ่นแผ้ว เป็นพระราชโอรสของสมเด็จพระเจ้าสามแสนไทไตรภูวนาท พระราชมารดาเป็นเชื้อพระวงศ์ทางกรุงศรีอยุธยา พระองค์ขึ้นครองราชย์เมื่อ พ.ศ. 1999 ขณะพระชนม์ได้ 40 พรรษา ในรัชกาลของพระองค์เกิดศึกสงครามที่สำคัญอยู่ 2 ครั้ง ครั้งแรกเป็นการก่อกบฏโดยเจ้าชายมุ่ยเจ้าเมืองปากห้วยหลวงได้แยกเมืองเวียงจันทน์เป็นเอกราช แต่ถูกปราบปรามได้ ต่อมาใน พ.ศ. 2022 เวียดนามในรัชกาลพระเจ้าเลแทงตง หลังจากปราบอาณาจักรจามปาได้แล้ว ได้ยกทัพมาตีหลวงพระบาง ท้าวท่อนแก้วซึ่งเป็นแสนหลวงเชียงลอได้นำทัพออกสู้รบกับเวียดนามจนสิ้นพระชนม์ในสนามรบ พระเจ้าไชยจักรพรรดิแผ่นแผ้วได้หลบหนีไปยังเมืองเชียงคาน ท้าวแท่นคำ พระอนุชาของท้าวท่อนแก้วได้รวบรวมกำลังจากเมืองด่านซ้ายมาตีทัพเวียดนามแตกพ่ายไป พระเจ้าไชยจักรพรรดิแผ่นแผ้วที่ทรงชราภาพมากแล้วจึงได้สละราชสมบัติให้ท้าวแท่นคำใน พ.ศ. 2023 พระองค์สิ้นพระชนม์ใน พ.ศ. 2024</doc>
