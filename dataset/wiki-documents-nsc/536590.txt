<doc id="536590" url="https://th.wikipedia.org/wiki?curid=536590" title="ซันลูการ์เดบาร์ราเมดา">ซันลูการ์เดบาร์ราเมดา ซันลูการ์เดบาร์ราเมดา () เป็นเมืองทางตะวันตกเฉียงเหนือของจังหวัดกาดิซ ในแคว้นอันดาลูซิอา ทางตอนใต้ของประเทศสเปน ซานลูการ์ต้งอยู่บนฝั่งซ้ายของปากแม่น้ำกัวดัลกิบีร์ ตรงข้ามกับอุทยานแห่งชาติดอญญานา อยู่ห่างจากเมืองกาดิซ 52 กม. และห่างจากเซบิยา 119 กม. เมืองมีประชากร 65,805 คน (ค.ศ. 2009) เมืองมีการตั้งถิ่นฐานตั้งแต่ยุคโบราณ ประกาศตั้งเป็นเมืองในปี ค.ศ. 1297 โดยอาลอนโซ เปเรซ เด กุซมัน เนื่องจากมีที่ตั้งเป็นจุดยุทธศาสตร์ เมืองจึงเป็นจุดเริ่มต้นในการเดินทาง ในยุคล่าอาณานิคมและบุกเบิกอเมริการะหว่างศตวรรษที่ 15-17 เป็นเมืองจุดเริ่มต้นของการเดินทางสำรวจทางเรือครั้งที่ 3 ของคริสโตเฟอร์ โคลัมบัสในปี ค.ศ. 1498 และการเดินทางรอบโลกของเฟอร์ดินันด์ มาเจลลัน นักเดินเรือชาวโปรตุเกสในปี ค.ศ. 1519 เมืองถูกลดความสำคัญหลังจากปี ค.ศ. 1645 หลังเกิดเรื่องน่าอับอายของดยุกเมดีนาซีโดเนีย ในศตวรรษที่ 19 เศรษฐกิจของเมืองขึ้นอยู่กับการปลูกองุ่นและการท่องเที่ยวในฤดูร้อน ในศตวรรษที่ 20 ถูกทำลายเนื่องจากสงครามกลางเมืองสเปน เช่นเดียวกับเมืองอื่น ปัจจุบัน เป็นจุดหมายปลายทางของนักท่องเที่ยวที่สำคัญ ในด้านอาหาร โดยเฉพาะไวน์มันซานิยา และกุ้ง มีชายหาดที่มีชื่อเสียง มีการแข่งม้าและดนตรีฟลาเมงโก มีพระราชวังของดยุกเมดีนาซีโดเนีย</doc>
