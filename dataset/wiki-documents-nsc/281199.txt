<doc id="281199" url="https://th.wikipedia.org/wiki?curid=281199" title="ฟรานซิส ฟอร์ด คอปโปลา">ฟรานซิส ฟอร์ด คอปโปลา ฟรานซิส ฟอร์ด คอปโปลา (; 7 เมษายน ค.ศ. 1939) เป็นผู้กำกับ นักเขียนบท และผู้อำนวยการสร้างภาพยนตร์ชาวอเมริกัน มีชื่อเสียงจากผลงานกำกับภาพยนตร์ เดอะก็อดฟาเธอร์ และ Apocalypse Now นอกเหนือจากผลงานภาพยนตร์แล้ว เขายังเป็นนักธุรกิจเจ้าของโรงบ่มไวน์ ธุรกิจโรงแรม และนิตยสาร คอปโปลาเกิดที่โรงพยาบาลเฮนรี ฟอร์ด ในดีทรอยต์ รัฐมิชิแกน จึงมีชื่อกลางว่า "ฟอร์ด" ตามชื่อของเฮนรี ฟอร์ด บรรพบุรุษเป็นชาวอิตาเลียนอพยพมาจากเมืองบัลเมอรา ในแคว้นบาซีลิกาตา ทางตอนใต้ของอิตาลี เป็นลูกคนกลางของอิตาเลีย คอปโปลา (เพนนินี) กับคาร์ไมน์ คอปโปลา นักดนตรีคลาสสิก คอปโปลามีพี่ชายชื่อ ออกัสต์ คอปโปลา ที่เป็นบิดาของนิโคลัส เคจ และมีน้องสาวคือ ทาเลีย ไชร์ ครอบครัวคอปโปลาย้ายมาอยู่ที่นิวยอร์ก เขาจึงใช้ชีวิตวัยเด็กอยู่ในย่านควีนส์ ใช้กล้องฟิล์ม 8 ม.ม. ของพ่อถ่ายภาพยนตร์ตั้งแต่เด็ก และเข้าศึกษาด้านภาพยนตร์ที่มหาวิทยาลัยฮอฟสตรา และศึกษาต่อปริญญาโทที่แผนกภาพยนตร์ มหาวิทยาลัยแคลิฟอร์เนีย ลอสแอนเจลิส ที่ซึ่งเขาได้รู้จักกับจิม มอร์ริสันแห่งวงเดอะดอร์ส, โรมัน โปลันสกี้ รวมไปถึงหม่อมเจ้าชาตรีเฉลิม ยุคล ในปี ค.ศ. 1960 คอปโปลาเริ่มเขียนบทและกำกับภาพยนตร์ในปี ค.ศ. 1963 จากภาพยนตร์สยองขวัญต้นทุนต่ำเรื่อง Dementia 13 ตามด้วย You're a Big Boy Now ในปี 1966 และภาพยนตร์เพลง ดัดแปลงจากละครเวที Finian's Rainbow นำแสดงโดยเฟรด แอสแทร์และเพทูลา คลาร์ก ในปี 1968 ระหว่างกำกับภาพยนตร์ Finian's Rainbow คอปโปลาได้รู้จักและสนิทสนมกับจอร์จ ลูคัส ที่ได้รับทุนวอร์เนอร์ บราเธอร์ส เข้ามาสังเกตการณ์ถ่ายทำ ทั้งคู่ร่วมกันจัดตั้งบริษัท อเมริกัน โซโทรป ในปี 1969 คอปโปลาเป็นผู้อำนวยการสร้างบริหาร (Executive Producer) เรื่อง THX 1138 (1971) ผลงานกำกับเรื่องแรกของลูคัส และเขียนบทและอำนวยการสร้าง American Graffiti (1973) ภาพยนตร์ที่สร้างชื่อให้กับลูคัส</doc>
