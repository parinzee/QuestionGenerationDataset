<doc id="318921" url="https://th.wikipedia.org/wiki?curid=318921" title="จูบ (คลิมต์)">จูบ (คลิมต์) จูบ () เป็นจิตรกรรมสีน้ำมันปิดทองบนผ้าใบที่เขียนโดยกุสตาฟ คลิมต์จิตรกรชาวออสเตรียในช่วง ‘ยุคทอง’ และอาจจะถือว่าเป็นงานชิ้นสำคัญที่สุดของคลิมต์ ที่ปัจจุบันตั้งแสดงอยู่ที่หอศิลป์เบลเวเดียร์แห่งออสเตรียที่เวียนนาในประเทศออสเตรีย “จูบ” เป็นภาพคู่รักในสีทองหลากหลายที่ตกแต่งอย่างวิจิตรและเต็มไปด้วยสัญลักษณ์ต่างๆ กำลังจูบกันบนฉากหลังที่เป็นสำริด บุคคลสองคนในภาพอยู่ตรงมุมของลานดอกไม้ ชายใส่เสื้อสีพื้นเป็นลายสี่เหลี่ยมสวมมงกุฎที่เป็นเถาไม้เลื้อย สตรีสวมเสื้อผ้าสีสันจัดเป็นลายวงกลมและบนผมประดับแซมด้วยดอกไม้ ทั้งคู่ที่กอดกันล้อมรอบด้วยพื้นที่เป็นลายประสามเหลี่ยมเล็กๆ และลายก้นหอย ลักษณะการวางองค์ประกอบคล้ายคลึงกับในภาพ “สดุดีเบโทเฟน” (Beethoven Frieze) และ “Stoclet Frieze” ในภาพ “จูบ” คลิมต์เขียนภายชายและหญิงที่อยู่ในอ้อมกอดของกันและกัน ส่วนอื่นๆ ของภาพละลายไปเป็นเพียงลวดลายอันเรืองรองที่แบนราบรอบตัวบุคคลทั้งสอง ลวดลายในภาพมีความสัมพันธ์โดยตรงกับลักษณะของอาร์ตนูโว และขบวนการศิลปหัตถกรรม และแสดงลักษณะอันตรงกันข้ามกับงานที่เป็นสามมิติของเอ็ดการ์ เดอกาส์และศิลปินสมัยใหม่ของยุคเดียวกัน ภาพเขียนเช่นภาพ “จูบ” เป็นภาพที่วิวัฒนาการมาจากปรัชญา “ยุคปลายศตวรรษ” (Fin de siècle) เพราะเป็นภาพที่สะท้อนให้เห็นการใช้ชีวิตอันฟุ้งเฟ้อออกมาในภาพอันหวานฉ่ำและยั่วยวนอารมณ์ บางท่านก็กล่าวว่า ผู้ที่เป็นแบบในภาพคือตัวคลิมต์เองและและเพื่อนอันเป็นที่รักอีมิลี ลุยส์ เฟลิจ ภาพ “จูบ” เป็นภาพของแสดงออกอย่างประณีตของคลิมต์ผู้เน้นความยั่วยวนทางอารมณ์ (eroticism) และการปลดปล่อยจากภายใน ภาพ “จูบ” เป็นภาพที่นอกแนวไปจากภาพอื่นๆ ของคลิมต์ที่มักจะแสดงให้สตรีเป็นตัวแทนของ “femme fatale”</doc>
