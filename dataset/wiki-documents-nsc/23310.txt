<doc id="23310" url="https://th.wikipedia.org/wiki?curid=23310" title="อิงกลิชฟุตบอลลีก">อิงกลิชฟุตบอลลีก อิงกลิชฟุตบอลลีก () เป็นองค์กรผู้จัดการแข่งขันฟุตบอลอาชีพภายในประเทศอังกฤษก่อตั้งขึ้นเมื่อปี ค.ศ. 1888 เมื่อวิลเลียม แม็กเกรเกอร์ (William McGregor) ริเริ่มเชิญชวนสโมสรฟุตบอลอาชีพชั้นนำ 12 แห่งได้แก่ เพรสตันนอร์ทเอนด์ (Preston North End), โบลตันวอนเดอเรอส์ (Bolton Wanderers), เอฟเวอร์ตัน (Everton), เบิร์นลีย์ (Burnley), แอ็กคริงตัน (Accrington), แบล็กเบิร์นโรเวอส์ (Blackburn Rovers), แอสตันวิลลา (Aston Villa), เวสต์บรอมิชแอลเบียน (West Bromwich Albion), วุลเวอร์แฮมป์ตันวอนเดอเรอส์ (Wolverhampton Wanderers), นอตส์ เคาน์ตี (Notts County), ดาร์บีเคาน์ตี (Derby County) และสโตกซิตี (Stoke City) เพื่อจัดให้มีการแข่งขันฟุตบอล ในระหว่างสโมสรสมาชิกขององค์กรนี้ โดยเริ่มแข่งขันครั้งแรก ในฤดูกาล 1888-89 โดยมีเพียงระดับชั้นเดียว ต่อมาเมื่อปี ค.ศ. 1891 ฟุตบอลลีกรับสโมสรสมาชิกของ ฟุตบอล เป็นผลให้มีจำนวนสโมสรสมาชิก เพิ่มขึ้นเป็น 18 สโมสร จึงต้องแบ่งออกเป็นสองระดับชั้น (Division) คือระดับที่ 1 และระดับที่ 2 ต่อมามีการปรับปรุงระเบียบ ให้สโมสรที่มีคะแนนต่ำสุดสองทีมในดิวิชันหนึ่ง ต้องตกไปอยู่ในดิวิชันที่สอง ขณะเดียวกัน สโมสรที่ได้คะแนนสูงสุดสองทีมในดิวิชันสอง ได้เลื่อนชั้นมาอยู่ในดิวิชันหนึ่งในฤดูกาลถัดไป ช่วงก่อนสงครามโลกครั้งที่หนึ่ง สโมสรฟุตบอลทางตอนใต้ของอังกฤษร่วมกันก่อตั้ง ฟุตบอลลีกภาคใต้ (Southern Football League) ต่อมาในปี ค.ศ. 1920 ลีกดังกล่าว ได้กลายเป็น ดิวิชันสาม (3rd Division) ในสังกัดฟุตบอลลีก จากนั้นในปี ค.ศ. 1921 สโมสรในภาคเหนือก็รวมกันจัดเป็นดิวิชันสามเช่นกัน ทำให้ขณะนั้น ดิวิชันสามแยกออกเป็น "ตอนใต้" (Southern Section) และ "ตอนเหนือ" (Northern Section) สโมสรที่ได้คะแนนสูงสุดของแต่ละฝ่ายจะได้เล่อนชั้นไปเล่นในดิวิชันสอง สโมสรในดิวิชันสองที่ได้คะแนนต่ำสุดสองทีมจะตกชั้นมาเล่นในดิวิชันสาม ส่วนสโมสรที่ได้คะแนนต่ำสุดของดิวิชันสามต้องออกจากสมาชิกฟุตบอลลีก ต้องยื่นใบสมัครกลับเข้ามาใหม่อีกครั้ง ต่อมาดิวิชันสามได้มีการยุบรวมกัน และได้เพิ่ม ดิวิชันสี่ เป็นดิวิชันใหม่สุด ความเปลี่ยนแปลงครั้งสำคัญเกิดขึ้นจากรูเพิร์ต เมอร์ด็อก นักธุรกิจสื่อสารระดับโลก เจ้าของเครือข่ายสถานีโทรทัศน์สกายทีวี มีบทบาทสำคัญเจรจาวิ่งเต้นให้สโมสรฟุตบอลที่จะลงแข่งขันในดิวิชันหนึ่งประจำฤดูกาล 1992/1993 ถอนตัวจากฟุตบอลลีกออกมาจัดตั้ง พรีเมียร์ลีก ทำให้ฟุตบอลลีกสูงสุดของอังกฤษที่มีอายุ 104 ปี ต้องยุติลง ขณะที่ ฟุตบอลลีกได้เปลี่ยนชื่อดิวิชันสองเดิมเป็นดิวิชันหนึ่ง และดิวิชันอื่นต่ำลงไปก็ปฏิบัติเช่นเดียวกัน</doc>
