<doc id="177310" url="https://th.wikipedia.org/wiki?curid=177310" title="เอาโตโดรโม เอนโซ เอ ดิโน เฟอร์รารี">เอาโตโดรโม เอนโซ เอ ดิโน เฟอร์รารี เอาโตโดรโม เอนโซ เอ ดิโน เฟอร์รารี (Autodromo Enzo e Dino Ferrari) หรือ อิโมลาเซอร์กิต เป็นสนามแข่งรถในประเทศอิตาลี ตั้งอยู่ที่เมืองอิโมลา แคว้นเอมีเลีย-โรมัญญา อยู่ทางตะวันออกของโบโลนญา เมืองหลวงของแคว้น เป็นระยะทาง 40 กิโลเมตร และอยู่ห่างจากโรงงานประกอบรถยนต์เฟอร์รารี ที่เมืองมาราเนลโล 80 กิโลเมตร สนามแห่งนี้จึงถือเป็นสนามเหย้าของทีมรถแข่งเฟอร์รารี ใช้จัดแข่งขันฟอร์มูลาวัน รายการซานมาริโนกรังด์ปรีซ์ สนามแห่งนี้สร้างขึ้นในทศวรรษ 1950 เดิมชื่อว่า "เอาโตโดรโม ดิโน เฟอร์รารี" เพื่อระลึกถึง อัลเฟรโด 'ดิโน' เฟอร์รารี บุตรชายของเอนโซ เฟอร์รารี ผู้ก่อตั้งบริษัทเฟอร์รารี ต่อมาเมื่อเอนโซ เฟอร์รารี เสียชีวิตในปี ค.ศ. 1988 สนามแห่งนี้จึงเปลี่ยนชื่อเป็น "เอาโตโดรโม เอนโซ เอ ดิโน เฟอร์รารี" สนามแห่งนี้เป็นสนามที่เกิดอุบัติเหตุบ่อยครั้ง มีนักแข่งชื่อดังหลายคนเกิดอุบัติเหตุที่นี่ โดยเฉพาะที่โค้งชื่อ "Tamburello" เช่น เนลสัน ปิเกต์ ในปี ค.ศ. 1987 เกอร์ฮาร์ด เบอร์เกอร์ ในปี ค.ศ. 1989 และอุบัติเหตุร้ายแรงที่เกิดขึ้นในปี ค.ศ. 1994 ระหว่างการแข่งขันซานมาริโนกรังปรีซ์ เกิดอุบัติเหตุกับรูเบนส์ บาริเชลโล ในวันที่ 29 เมษายน โรแลนด์ รัตเซนเบอร์เกอร์ ในวันที่ 30 เมษายน และไอร์ตัน เซนนา ในวันที่ 1 พฤษภาคม ซึ่งทำให้โรแลนด์ รัตเซนเบอร์เกอร์ และไอร์ตัน เซนนา เสียชีวิต</doc>
