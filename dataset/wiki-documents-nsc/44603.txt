<doc id="44603" url="https://th.wikipedia.org/wiki?curid=44603" title="ทีดัส">ทีดัส ทีดัส () คือ ตัวละครเอกของเกม ไฟนอลแฟนตาซี 10 ของสแควร์เอนิกซ์ มีนิสัยร่าเริง รักเพื่อน และมีความสามารถในการเล่น บลิตซ์บอล เขาเป็นลูกชายของ เจ็คท์ หนึ่งในผู้ที่ปราบ ซิน ลงเมื่อ 10 ปีก่อน และเป็นคนรักของยูน่า ในฐานะตัวละครนำ ผู้เล่นจะควบคุมทีดัสในโลกของเกมผ่านเนื้อเรื่องตามแบบฉบับของไฟนอลแฟนตาซี โดยเกม ไฟนอลแฟนตาซี 10 เป็นเกมไฟนอลแฟนตาซีภาคแรกบนเครื่อง โซนี เพลย์สเตชัน 2 เนื้อเรื่องของ ไฟนอลแฟนตาซี 10 เกี่ยวพันกับทีดัส ซึ่งเป็นนักเล่นบลิตซ์บอลดาวเด่นจากซานัคคันด์ หลังจากสัตว์ประหลาดลึกลับที่ชื่อซิน ได้บุกทำลายบ้านเกิดของเขา ทีดัสก็ได้ถูกส่งมายังโลกของสฟีร่า ท่ามกลางความสูญเสีย ความรู้สึกสับสนและไม่มีที่ไป ทีดัสก็ได้พบกับผู้อัญเชิญชื่อ ยูน่า และ ผู้คุ้มกันของเธอ โดยผู้อัญเชิญจะต้องออกเดินทางเพื่อหาทางกำจัดซิน ซึ่งเป็นตัวเดียวกับที่ทำลายเมืองของทีดัส ทีดัสจึงตัดสินใจเดินทางพร้อมกับพวกของยูน่า โดยหวังว่าเขาจะสามารถหาทางกลับบ้านได้ เจมส์ อาร์โนล เทย์เลอร์ ผู้ให้เสียงพากย์ทีดัสในภาคภาษาอังกฤษกล่าวว่า ทีดัสเติบโตขึ้นตามเนื้อเรื่องที่ผ่านไป และเสียงของทีดัสก็เป็นสิ่งบ่งบอกถึงเรื่องนี้ เช่น เสียงบรรยายของทีดัสในเนื้อเรื่องเป็นเสียงผู้ใหญ่ ในขณะที่เสียงของทีดัสในเกมกลับมีเสียงที่สูงกว่า นอกจากนั้นผู้เล่นเกมสามารถตั้งชื่อทีดัสได้ ดังนั้นภายในเกมจะไม่มีการเรียกชื่อทีดัส รวมทั้งในไฟนอลแฟนตาซี 10-2 ซึ่งกล่าวถึงทีดัสโดยอ้างเป็น “เขา” ภายในเกมเท่านั้นการออกแบบตัวละคร การออกแบบตัวละคร. ผู้เขียนบท คาซึชิเงะ โนจิมะ กล่าวว่าความสัมพันธ์ระหว่างผู้เล่นและตัวละครหลักในเกมไฟนอลแฟนตาซี เป็นสิ่งที่เค้าต้องนึกถึงเสมอ และเมื่อโนจิมะเริ่มเขียนเรื่อง ไฟนอลแฟนตาซี 10 เค้าก็ต้องการลองสิ่งใหม่ ๆ โดยโนจิมะ พยายามสร้างความสัมพันธ์ระหว่างผู้เล่นและตัวละครในแง่มุมที่ว่าการพัฒนาความเข้าใจในเนื้อเรื่องและโลกในเกมของผู้เล่นสะท้อนให้เห็นถึงการเรียนรู้ความคิด และความรู้สึกของตัวทีดัสเองในเรื่อง ซึ่งทั้งผู้เล่นและตัวละครกำลังค้นหาความเป็นตัวเองในโลกใหม่ และจากการเล่าเรื่องของทีดัสในช่วงต่าง ๆ ของเกมช่วยสร้างความเชื่อมโยงของผู้เล่นซึ่งเป็นผู้บังคับทีดัสในไฟนอลแฟนตาซี 10 สำหรับผู้ออกแบบตัวละคร เท็ตสึยะ โนมูระ กล่าวว่า หลังจากออกแบบตัวละครหลักซึ่งมีบุคลิกเคร่งขึมและจริงจังในไฟนอลแฟนตาซี 7 และ ไฟนอลแฟนตาซี 8 แล้ว เขาต้องการให้ทีดัสมีบุคลิกและภาพลักษณ์ที่สดใส ร่าเริง โดยสะท้อนผ่านชื่อที่โนจิมะเลือกคือ ทีดัส (ออกเสียง Tīda ตามภาษาโอกินาว่า) ซึ่งมีความหมายว่า พระอาทิตย์ อย่างไรก็ตาม ผู้เล่นอีกหลายคนบอกว่าโนมูระล้มเหลวในจุดนี้ (เนื่องจากเห็นว่าทีดัสแสดงอารมณ์ฉุนเฉียวและขี้หงุดหงิดอยู่หลายครั้ง) และโนมูระอธิบายว่าเค้าต้องการให้เสื้อผ้าและเครื่องประดับที่สวมใส่แสดงถึงความสัมพันธ์กับท้องทะเล ยกตัวอย่างเช่น ชุดของทีดัสที่มีพื้นเป็นโทนสีน้ำเงินเด่นชัด และสัญลักษณ์ทีมบลิตซ์บอลของทีดัสที่อยู่บนเสื้อผ้าของเค้า ซึ่งออกแบบตามแบบเบ็ดตกปลา และมีความหมายถึงการรวมกันระหว่างตัวอักษร เจ (J) ซึ่งแทนชื่อ เจ็คท์ ผู้เป็นพ่อ และ ที (T) ซึ่งแทนชื่อ ทีดัส นั่นเอง โนมูระให้ข้อสังเกตว่า ความแตกต่างกันของตัวละครหลักฝ่ายชายและฝ่ายหญิง แสดงให้เห็นจากชื่อของยูน่า ซึ่งหมายถึง กลางคืน และสิ่งของที่ใช้เพิ่มพลังให้กับอาวุธศักดิ์สิทธิ์ของทั้งคู่คือ สัญลักษณ์และตราแห่งพระอาทิตย์สำหรับทีดัส และพระจันทร์สำหรับยูน่าความสามารถของทีดัส ความสามารถของทีดัส. ความสามารถของทีดัสสร้างขึ้นผ่านระบบอาชีพตามแบบไฟนอล แฟนตาซี ซึ่งทีดัสจัดอยู่ในกลุ่มของนักสู้ อย่างไรก็ตามทีดัสยังมีความสามารถโดดเด่นหลายอย่างจากอาชีพนักเวทย์กาลเวลาที่เป็นเวทมนตร์สนับสนุนสำหรับช่วยเหลือเขาและเพื่อนร่วมทีม เนื่องจากภายในเกมไฟนอล แฟนตาซี 10 ไม่มีการเอ่ยชื่อของทีดัสในช่วงบทสนทนา ทำให้เกิดความไม่ชัดเจนในการออกเสียงชื่อของเขา ถึงแม้ว่าการออกเสียงตามแบบคาตะคานะและโรมาจิจะเป็น ทีดะ (Teeda)แต่ชื่อของเขาที่ปรากฏในเกมนั้นออกเสียงเป็นทีดัส (Tee-dus) ซึ่งสามารถยืนยันได้จากบทสนทนาในเกมคิงด้อมฮาร์ทส์ และจากบทสัมภาษณ์ของเจมส์ อาร์โนลด์ เทย์เลอร์ ผู้ให้เสียงพากย์ของทีดัสในภาษาอังกฤษ อย่างไรก็ตามเซลฟี่ ทิลมิตต์ ในเกมคิงด้อมฮาร์ทส์ 2 กลับออกเสียงชื่อของเขาเป็น ไทดัส (Tie-dus) ยิ่งทำให้เกิดความสับสนในการออกเสียงชื่อของเขามากขึ้นเนื้อเรื่องย่อไฟนอล แฟนตาซี 10 เนื้อเรื่องย่อ. ไฟนอล แฟนตาซี 10. เกมนี้เริ่มต้นจากฉากในเกมที่กลุ่มตัวละครหลักนั่งอยู่รอบกองไฟโดยมีซากปรักหักพังของเมืองซานัคคันด์เป็นฉากหลัง เมื่อกล้องเล็งไปที่ทีดัสขณะที่เขากำลังเดินขึ้นไปบนเนินเล็ก ๆ และมองไปที่เมิองซานัคคันด์ คำบรรยายก็ปรากฏขึ้นพร้อมกับคำพูดของทีดัสว่า “ลองฟังเรื่องราวของฉันดูสิ” การเล่าเรื่องของทีดัสในเกมไฟนอล แฟนตาซี 10 ตั้งแต่ต้นเรื่องหรือบทสนทนาหลายครั้งเป็นตัวบ่งชี้ว่าเนื้อหาของเกมเป็นเรื่องราวของทีดัส หลังจากนั้นทีดัสก็เริ่มเล่าเหตุการณ์ที่เกิดขึ้นจนมาถึงปัจจุบัน เริ่มจากจุดเริ่มต้นของเกม ทีดัสซึ่งเป็นชาวซานัคคันด์กำลังเตรียมตัวไปเล่นบลิทซ์บอลในการแข่งขันรายการ “ Jecht Memorial Cup” ซึ่งจัดขึ้นเพื่อระลึกถึง เจ็คท์ พ่อของทีดัสซึ่งเสียชีวิตไปเมื่อ 10 ปีก่อนโดยเจ็คท์ได้หายตัวไปอย่างลึกลับระหว่างการซ้อมบลิทซ์บอลในทะเล ก่อนเริ่มการแข่งขัน ทีดัสซึ่งเป็นนักเล่นบลิทซ์บอลตัวเก่งรู้สึกกดดันกับเกมว่าจะไม่สามารถทำได้เหนือกว่าพ่อของเขา ซึ่งความรู้สึกโกรธแค้นเจ็คท์ของทีดัสส่วนหนึ่งมาจากสาเหตุนี้รวมทั้งความจริงที่ว่าแม่ของทีดัสมักจะทอดทิ้งเขา และให้ความเอาใส่กับเจ็คท์มากกว่า และการหายตัวไปของเจ็คท์ก็เป็นสาเหตุสำคัญที่ทำให้แม่ของเขาต้องตรอมใจตาย ระหว่างการแข่งขัน สัตว์ประหลาดขนาดมหึมาที่มีน้ำห่อหุ้มตัวก็ทำลายเมืองซานัคคันด์ไปตลอดทางที่มันผ่าน ทีดัสพยายามหนีออกจากสนามแข่งขันที่กำลังจะพังทลาย ในเวลานั้นทีดัสก็ได้เห็นออรอน ซึ่งเป็นเพื่อนเก่าของเจ็คท์และเป็นที่ปรึกษาของทีดัส ออรอนกล่าวว่าเค้ากำลังรอทีดัสอยู่ และเปิดเผยว่าสัตว์ประหลาดที่เห็นมีชื่อว่า “ซิน” ทีดัสและออรอนได้ร่วมกันต่อสู้เพื่อมุ่งหน้าเข้าหาซิน ทันที่ที่เข้าใกล้ซิน ออรอนได้พาทีดัสซึ่งกำลังรู้สึกสับสนกับเหตุการณ์ต่าง ๆ ผ่านเข้าสู่ซินและเรื่องราวของทีดัสก็เริ่มต้นจากจุดนี้ ทีดัสตื่นขึ้นมาอีกครั้งและพบว่าตัวเองอยู่ในโลกของสฟีร่าจากกลุ่มคนลึกลับเชื้อสายอัลเบดซึ่งช่วยเหลือเขาไว้และเขายังรู้เรื่องจาก ริคคุ สาวอัลเบดด้วยว่า ซานัคคันด์ได้ถูกทำลายลงไปเมื่อ 1,000 ปีที่แล้ว ระหว่างการเดินทางซินได้ปรากฏตัวอีกครั้งและเข้าโจมตีเรือของริคคุ ทำให้ทีดัสพลัดตกลงทะเลจนไปติดเกาะบีเสด ที่ซึ่งทีดัสได้พบกับยูน่าผู้อัญเชิญซึ่งเตรียมตัวลงเรือเดินทางเพื่อไปแสวงบุญและหาทางกำจัดซิน พร้อมกับผู้คุ้มกันของยูน่าคือ ลูลู่ วักก้า และ คิมาริ ทีดัสได้ตัดสินใจเดินทางไปกับยูน่าพร้อมกับความหวังที่จะสามารถหาทางกลับบ้านได้ ระหว่างทางนั้น ทีดัสก็ได้รวมตัวกับออรอนและริคคุซึ่งต่อมาได้ร่วมกลุ่มเป็นผู้คุ้มกันของยูน่าด้วย ตลอดเวลาที่เหตุการณ์กำลังดำเนินไป ทีดัสเองก็ค่อย ๆ เติบโตเป็นผู้ใหญ่ขึ้น โดยเปลี่ยนแปลงจากเด็กหนุ่มที่ไร้เดียงสาและคิดถึงแต่ตัวเองมาเป็นผู้กล้าที่ต่อสู้เพื่อผู้อื่น ต่อมาออรอนได้บอกกับทีดัสว่าความเปลี่ยนแปลงนี้ได้เกิดขึ้นกับเจ็คท์ซึ่งออกเดินทางไปพร้อมกับเค้าเมื่อ 10 ปีก่อนเช่นเดียวกัน และยังบอกกับทีดัสอีกว่า ลอร์ดบราสก้าซึ่งเป็นพ่อของยูน่า เจ็คท์และตัวเค้าได้ไปถึงจุดหมายเดียวกันกับที่ยูน่ากำลังพยายามไปถึง และความลับที่ทำให้ทีดัสต้องรู้สึกสับสนและหวาดกลัวมากที่สุดก็คือ ซิน ที่เห็นนั้นคือ เจ็คท์ พ่อของทีดัสนั่นเอง ทีดัสได้รู้เรื่องราวเกี่ยวกับสฟีร่าและจุดมุ่งหมายของการแสวงบุญของผู้อัญเชิญมากขึ้นในช่วงของการเดินทาง แต่เขาก็ยังมีหลายคำถามที่ยังไม่สามารถหาคำตอบมาอธิบายได้ เช่น ทำไมเจ็คท์ถึงเป็นซิน ทำไมซินจะกลับมาทุกครั้งหลังจากถูกฆ่าไป และทำไมซานัคคันด์จึงได้ล่มสลายไปเมื่อ 1,000 ปีที่แล้ว ทั้ง ๆ ที่ทีดัสจำได้ว่าซานัคคันด์เพิ่งโดนจู่โจมจากซินเมื่อเร็ว ๆ นี้ ไม่นานนักทีดัสก็ตกหลุมรักยูน่าโดยไม่สนใจคำเตือนของลูลู่ และยังมีส่วนในการเปลี่ยนแปลงความคิดของยูน่าที่ว่าการเสียสละชีวิตเพื่อกำจัดซินจะนำความสงบสุขมาสู่สฟีร่า ทีดัสเริ่มละทิ้งความเกลียดชังที่มีต่อพ่อของเค้าและรู้คำตอบที่ทำให้เขาต้องตกใจอย่างมาก เมื่อเดินทางเข้าใกล้เมืองซานัคคันด์ ความจริงบางอย่างก็ถูกเปิดเผยขึ้น นั่นก็คือ ทีดัสและเจ็คท์รวมทั้งซานัคคันด์ที่ทั้งคู่อาศัยอยู่ไม่ได้มีตัวตนจริง ๆ ทุกอย่างเป็นเพียงความฝันของเฟท (Fayth) ซึ่งสร้างขึ้นมาเมื่อ 1000 ปีก่อนพร้อมกับการล่มสลายของเมืองซานัคคันด์และการกำเนิดของซินระหว่างสงครามของชาวซานัคคันด์และชาวบีแวลล์ เฟทของอีออนบาฮามุทกล่าวกับทีดัสว่าพวกเค้าต้องการให้ทีดัสหาทางกำจัดซินอย่างถาวร เพื่อที่เฟทจะได้พักสงบตลอดไป แต่เฟทก็ได้บอกทีดัสด้วยว่าทันทีที่เขาทำสำเร็จ ซานัคคันด์ที่เกิดจากความฝันของเฟท ผู้คนทั้งหลายรวมทั้งทีดัสเองก็จะหายไปด้วย ในเวลาต่อมา ยูน่าก็ได้ปฏิเสธที่จะเข้าสู่พีธีกรรมสำหรับเรียกไฟนอลอีออนและร่วมมือกับทุกคนต่อสู้และเอาชนะยูนาเลสก้าได้สำเร็จ เมื่อไม่มียูนาเลสก้าก็ไม่มีทางเรียกไฟนอลอีออนออกมาได้อีก ทำให้ยูน่าและเพื่อน ๆ ต้องหาทางอื่นเพื่อกำจัดซินและไม่ให้ซินเกิดขึ้นมาอีก เพื่อให้วิธีนี้สำเร็จ ทีดัส ยูน่าและเพื่อน ๆ ได้เข้าโจมตีซินและผ่านเปลือกหุ้มตัวของซินเข้าไป ที่นั่นทีดัสได้พบกับเจ็คท์ซึ่งได้กลายเป็นไฟนอลอีออนและพ่ายแพ้ต่อพวกของทีดัส และเมื่อยูน่าเรียกอีออนของตนออกมาเพื่อทำให้ยู เยวอน อ่อนกำลังลง ทีดัสก็เปิดเผยความจริงว่า เขาเองเป็นเพียงความฝันของเฟท และเมื่อกำจัดยู เยวอนได้แล้ว เขาจะหายไป หลังจากเข้าต่อสู้กับยู เยวอนเป็นครั้งสุดท้าย ทุกคนก็เอาชนะยู เยวอนและทำให้กำจัดซินได้ อย่างถาวร พร้อมกับปลดปล่อยเฟทจากการฝันถึงซานัคคันด์ เมื่อทุกอย่างสิ้นสุดลง ทีดัสก็เริ่มหายไป เมื่อกล่าวคำอำลาต่อยูน่าและขอโทษยูน่าว่าเขาไม่สามารถพายูน่าไปเมืองซานัคคันด์ของเขาได้ ยูน่าได้บอกกับทีดัสว่าเธอรักเขาและพยายามเข้าไปกอดทีดัส แต่ไม่สามารถทำได้ ทีดัสจึงเข้าไปโอบกอดยูน่าจากด้านหลังเป็นครั้งสุดท้ายและกระโดดลงสู่กลุ่มเมฆ ด้านล่างนั้นทีดัสได้พบกับดวงจิตของออรอน เจ็คท์และบราสก้าที่ฟาร์เพลนไฟนอล แฟนตาซี 10-2 ไฟนอล แฟนตาซี 10-2. ทีดัสมีบทบาทโดดเด่นในเนื้อเรื่องของไฟนอล แฟนตาซี 10-2 ถึงแม้ว่าเขาจะปรากฏตัวเพียงไม่กี่ครั้งตลอดเนื้อเรื่องก็ตาม เนื่องจากผู้เล่นสามารถตั้งชื่อทีดัสได้ในไฟนอล แฟนตาซี 10 ดังนั้นในไฟนอล แฟนตาซี 10-2 จึงกล่าวถึงทีดัสโดยใช้สรรพนามแทน (เขา) สองปีหลังเหตุการณ์ในไฟนอล แฟนตาซี 10 จบลง ริคคุได้นำสเฟียร์ซึ่งพบโดยคิมาริที่เทือกเขากากาเซ่มาให้ยูน่า โดยที่สเฟียร์นั้นบันทึกภาพของชายหนุ่มคนหนึ่งซึ่งเหมือนกับทีดัสถูกขังอยู่ในคุก ทำให้ยูน่าตัดสินใจเข้าร่วมกับกลุ่มนักล่าสเฟียร์ชื่อ กัลวิงส์ และออกเดินทางไปทั่วสฟีร่าเพื่อค้นหาความจริงเกี่ยวกับการมีชีวิตอยู่ของทีดัส แต่บุคคลที่เหมือนทีดัสซึ่งเห็นในสเฟียร์นั้นกลับกลายเป็นชูยินแทน แต่หากผู้เล่นสามารถทำตามเงื่อนไขในเกมได้สำเร็จ ผู้เล่นก็จะได้พบกับฉากพิเศษโดยเฟทจะทำให้ทีดัสกลับมามีชีวิตอีกครั้งหนึ่ง เพื่อเป็นการตอบแทนบุญคุณยูน่าที่ช่วยเหลือโลกไว้เป็นครั้งที่สอง ทีดัสจึงได้พบกับยูน่าอีกครั้งและสามารถมีชีวิตอยู่ได้นานเท่าที่เฟทจะสามารถทำได้การปรากฏตัวของทีดัสในแบบอื่น ๆ การปรากฏตัวของทีดัสในแบบอื่น ๆ. ทีดัสในวัยเด็กปรากฏตัวในคิงด้อมฮาร์ทส์พร้อมกับ วักก้าและเซลฟี่ ทิลมิตต์ (ตัวละครในเกม ไฟนอล แฟนตาซี 8 ทีดัสในเกมนี้ (เสียงพากย์ภาษาญี่ปุ่นโดย มาซาคาสึ โมริตะ เหมือนกับในไฟนอลแฟนตาซี 10 ส่วนเสียงภาษาอังกฤษ พากย์โดย ชอน เฟลมมิ่ง) เป็นเด็กที่มีพลังและเชื่อมั่นในความสามารถทางกีฬาของตนเอง และชอบฝึกซ้อมต่อสู้กับโซระและริคุซึ่งเป็นตัวละครหลักในเกมนี้ ทีดัสไม่ได้ปรากฏตัวในเกมคิงด้อมฮาร์ทส์ 2 แต่มีการเอ่ยถึงเขาโดยเซลฟี่ว่า ทั้งคู่เล่นเกมเสร็จแล้ว ซึ่งเกมในที่นี้น่าจะหมายถึงบลิตซ์บอลนั่นเอง นอกจากนี้ทีดัสยังปรากฏตัวพร้อมกับออรอนและยูน่าในเกมถนนอิตาดาคิสายพิเศษ (Itadaki Street Special) ด้วย</doc>
