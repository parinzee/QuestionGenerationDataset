<doc id="122581" url="https://th.wikipedia.org/wiki?curid=122581" title="เดอะบิ๊กเอียร์">เดอะบิ๊กเอียร์ เดอะบิ๊กเอียร์ เป็นกล้องโทรทรรศน์วิทยุที่ตั้งอยู่ภายในบริเวณหอดูดาวเพอร์กินส์ เมืองเดลาแวร์ รัฐโอไฮโอ สหรัฐอเมริกา อยู่ในการดูแลของมหาวิทยาลัยโอไฮโอสเตต กล้องโทรทรรศน์วิทยุแห่งนี้ออกแบบโดย ดร.จอห์น ดี. เคราส์ สร้างบนเนื้อที่ 20 เอเคอร์ มีขนาดกว้าง 360 ฟุต ยาว 500 ฟุต สูง 70 ฟุต เริ่มใช้งานตั้งแต่ปี พ.ศ. 2506 ถึง พ.ศ. 2541 กล้องโทรทรรศน์วิทยุอีกแห่งหนึ่งที่ออกแบบโดย ดร.เคราส์ ผู้ออกแบบเดอะบิ๊กเอียร์ และมีชื่อเสียง คือ กล้องโทรทรรศน์วิทยุแนนเคย์ เมืองแนนเคย์ ประเทศฝรั่งเศส กล้องโทรทรรศน์วิทยุเดอะบิ๊กเอียร์ มีบทบาทหลักในโครงการSETI เพื่อค้นหาสัญญาณวิทยุที่ส่งมาจากนอกโลก ได้รับการบันทึกโดยกินเนสส์บุ๊กในปี พ.ศ. 2538 ว่าเป็นกล้องที่ปฏิบัติงานให้กับโครงการเซติ อย่างต่อเนื่องยาวนานที่สุด เมื่อวันที่ 17 สิงหาคม พ.ศ. 2520 ดร.เจอร์รี อาร์. เอฮ์แมน นักดาราศาสตร์ที่ทำงานให้กับโครงการเซติ ได้ตรวจพบว่าสัญญาณวิทยุที่กล้องโทรทรรศน์วิทยุแห่งนี้บันทึกไว้เมื่อวันที่ 15 สิงหาคม ความยาว 72 วินาที มีความเข้มสูงมาก และมีความเป็นไปได้ที่จะเป็นสัญญาณที่ส่งมาจากนอกโลก และนอกระบบสุริยะ สัญญาณวิทยุที่ตรวจพบนี้ เป็นที่รู้จักในชื่อ "Wow! signal" เป็นสัญญาณจากนอกโลกเพียงครั้งเดียวที่ตรวจพบ ตลอดระยะเวลาของโครงการเซติ ปี พ.ศ. 2541 มหาวิทยาลัยโอไฮโอสเตต ขายที่ดินบริเวณนี้ให้กับนักพัฒนาที่ดิน ซึ่งรื้อโครงสร้างกล้องโทรทรรศน์ออก เพื่อขุดทะเลสาบเป็นส่วนหนึ่งของสนามกอล์ฟ</doc>
