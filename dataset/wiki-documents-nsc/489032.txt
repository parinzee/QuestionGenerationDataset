<doc id="489032" url="https://th.wikipedia.org/wiki?curid=489032" title="เอก บุญสวัสดิ์">เอก บุญสวัสดิ์ เอก บุญสวัสดิ์ เกิดวันที่ 30 ตุลาคม พ.ศ. 2531 ที่จังหวัดชลบุรี เป็นนักวินด์เซิร์ฟชาวไทย ผู้ซึ่งเข้าแข่งขันในโอลิมปิกฤดูร้อน 2012 และเคยเป็นแชมป์ของประเทศไทย 4 สมัยติดต่อกัน ใน พ.ศ. 2548-2551ประวัติ ประวัติ. เอก บุญสวัสดิ์ เป็นชาวจังหวัดชลบุรี ซึ่งเป็นบุตรของ นายพัฒนา กับนางนภาพร บุญสวัสดิ์ ปัจจุบันเขากำลังศึกษาอยู่ที่มหาวิทยาลัยรัตนบัณฑิต และเข้าแข่งขันวินเซิร์ฟ รุ่นอาร์เอส:เอ็กซ์ชาย เขาได้รับรางวัลเหรียญทองจากการแข่งขันซีเกมส์ 2007 ที่จังหวัดนครราชสีมา ตลอดจนเป็นรองแชมป์เยาวชนโลก 2007 ที่จัดขึ้น ณ ประเทศโปแลนด์ และเข้าแข่งขันโอลิมปิกครั้งแรกในโอลิมปิกฤดูร้อน 2008 รวมทั้งได้รับเหรียญเงินจากการแข่งขันเอเชียนเกมส์ 2010 ที่กว่างโจว ประเทศจีน และได้เหรียญทองแดงจากการแข่งขันเอเชียนบีชเกมส์ 2010 ที่ประเทศโอมาน ตลอดจนรางวัลเหรียญทองจากการแข่งขันซีเกมส์ 2011 ที่ประเทศอินโดนีเซีย นอกจากนี้ เขายังได้รับสิทธิ์เข้าร่วมการแข่งขันโอลิมปิกฤดูร้อน 2012 จากผลงานอันดับที่ 45 ของกลุ่มโกลด์ฟลีตวินด์เซิร์ฟชิงแชมป์โลกโอลิมปิกฤดูร้อน 2012 โอลิมปิกฤดูร้อน 2012. เอก บุญสวัสดิ์ เข้าแข่งขันรายการวินด์เซิร์ฟประเภทอาร์เอส:เอ็กซ์ชาย ในโอลิมปิกฤดูร้อน 2012 ที่พอร์ตแลนด์ เมืองเวย์มัธ ประเทศอังกฤษ โดยเขาได้เดินทางเพื่อไปเตรียมตัวล่วงหน้า 20 วัน และใช้เวลาฝึกซ้อม 7 วัน โดยมีอรัญ หอมระรื่น เป็นผู้ฝึกสอน ทั้งนี้ แม้เขาจะเคยผ่านการแข่งขันมาหลายรายการและเคยครองแชมป์เยาวชนโลก 2009 แต่เนื่องด้วยประเทศอังกฤษมีสภาพอากาศแปรปรวนค่อนข้างสูง จึงถือว่าไม่ใช่เรื่องง่าย ถึงกระนั้น เขาก็มีความตั้งใจที่จะติดอันดับท็อปเท็นให้ได้ และในวันที่ 31 กรกฎาคมเป็นการแข่งขันวันแรก ซึ่งแบ่งออกเป็นสองรอบ เอกเข้าเส้นชัยในลำดับที่ 28 และ 32 ตามลำดับ เมื่อจบการแข่งวันแรก เขาอยู่ในอันดับที่ 30 จากนักกีฬาที่เข้าแข่งขันทั้งหมด 38 คน วันที่ 1 สิงหาคม หลังจบการแข่งขันเรซที่ 3 และ 4 เขาเข้าเส้นชัยเป็นอันดับที่ 27 และ 26 ตามลำดับ เมื่อจบการแข่งขัน 4เรซ เขาได้อยู่ในอันดับที่ 28 และวันที่ 5 สิงหาคม ในเรซ 9 เขาแข่งขันไม่จบรายการและถูกปรับฟาวล์ แต่ก็ทำผลงานได้ดีขึ้นในเรซ 10 อย่างไรก็ตาม เขาก็ไม่ได้รับเหรียญรางวัลเมื่อจบการแข่งขัน โดยเอก บุญสวัสดิ์ ได้อันดับที่ 33 ในตารางรวม</doc>
