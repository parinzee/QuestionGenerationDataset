<doc id="803250" url="https://th.wikipedia.org/wiki?curid=803250" title="อัฐพล เอื้ออารี">อัฐพล เอื้ออารี อัฐพล เอื้ออารี นักกีฬายิงปืน ประเภทปืนยาวท่านอนชาย จากจังหวัดลำปาง เป็นคนแรกของไทยที่สร้างประวัติศาสตร์ผ่านเข้าถึงรอบชิงชนะเลิศ ด้วยผลงาน 625.3 คะแนน ในการแข่งขันโอลิมปิกฤดูร้อน 2016 ณ เมืองรีโอเดจาเนโร ประเทศบราซิลประวัติ ประวัติ. อัฐพล เอื้ออารี ชื่อเล่น ทอมมี่ เกิดวันที่ 18 พฤศจิกายน 2532 อายุ 26 ปี เป็นบุตรชายคนเล็กของ ร.ต.ท.อุดม เอื้ออารี และ นางทับทิม เอื้ออารี มีพี่น้องทั้งหมดรวมกัน 3 คน หญิง 2 คน ชาย 1 คน อัฐพลเป็นชาวอำเภอเถิน จังหวัดลำปาง โดยกำเนิด ปัจจุบันกำลังศึกษาต่อระดับปริญญาโท สาขาวิชารัฐประศาสนศาสตรมหาบัณฑิต คณะรัฐศาสตร์ มหาวิทยาลัยกรุงเทพธนบุรีเส้นทางยิงปืน เส้นทางยิงปืน. อัฐพล เริ่มเข้าสู่วงการยิงปืนตั้งแต่อายุ 15 ปี ในเดือนตุลาคม ปี 2547 จากการชักชวนของบิดา โดยได้รับการฝึกสอนยิงปืนจาก พ.ต.ท.จักรพงศ์ วงศ์พิทักษ์กุล ซึ่งเป็นผู้บังคับบัญชาของบิดาในขณะนั้น การฝึกซ้อมและการแข่งขันครั้งแรกนั้นเริ่มจากการยิงปืนประเภทปืนยาวอัดลมชายมาก่อน หลังจากนั้นปลี่ยนมาเป็นปืนยาว .22 แข่งประเภทปืนยาว 3 ท่าชาย และปืนยาวท่านอนชายในภายหลัง จากความมุ่งมั่นและความตั้งใจในการฝึกซ้อมยิงปืนอย่างจริงจัง เดือนสิงหาคม ปี 2548 บิดามารดาได้ใช้ทุนส่วนตัวส่งอัฐพลเข้าร่วมการแข่งขันยิงปืนระดับนานาชาติเป็นครั้งแรกตอนอายุ 16 ปี และสามารถคว้าเหรียญทองปืนยาวท่านอนบุคคลชายมาครองได้สำเร็จ รายการ Singapore Open Shooting Championships 2006 ณ ประเทศสิงคโปร์ ในปี 2549 อัฐพลเกือบจะได้เป็นตัวแทนทีมชาติลุยศึกเอเชียนเกมส์ที่เมืองโดฮา ประเทศกาตาร์ แต่พลาดไปในการคัดตัวรอบสุดท้าย จนกระทั่ง ปี 2550 อัฐพลนักแม่นปืนใหม่แกะกล่องของวงการปืนไทย และเพิ่งจะประเดิมสนามเแข่งขันในนามทีมชาติเต็มตัวเป็นครั้งแรก ในการแข่งขันซีเกมส์ ครั้งที่ 24 ณ ประเทศไทย ด้วยความที่เป็นมือปืนน้องใหม่ และเป็นมือปืน "ม้านอกสายตา" แต่อัฐพลได้แจ้งเกิดอย่างยิ่งใหญ่ให้ตัวเองด้วยการลั่นไกคว้า 2 เหรียญทอง ปืนยาวท่านอนบุคคลชายและทีมชายมาครองได้สำเร็จด้วยวัยเพียง 18 ปี โดยเมื่อจบการแข่งขัน “เจ้าไก่” เทวฤทธิ์ มัจฉาชีพ นักแม่นปืนรุ่นพี่ในทีมชาติไทย และเป็น 1 ใน 3 ของนักกีฬาทีมชาติไทยประเภทปืนยาวท่านอนชาย ถึงกับออกมาชม “เจ้ามี่” อัฐพล เอื้ออารี ว่าอนาคตของมือปืนรุ่นน้องรายนี้จะก้าวขึ้นมาเป็นกำลังหลักของทัพนักแม่นปืนไทย และจะก้าวขึ้นมาแทนนักแม่นปืนรุ่นพี่ได้ในไม่ช้า และในปีเดียวกันนั้น อัฐพลยังสร้างผลงานโดดเด่นเกินตัวด้วยการกวาด 3 เหรียญทอง รายการ 31th South East Shooting Championship Kuala Lumpur 2007 (SEAZA) ณ ประเทศมาเลเซีย จากปืนยาวท่านอนบุคคลชายและทีมชาย และปืนยาว 3 ท่าทีมชาย รวมถึงการคว้าเหรียญเงินปืนยาวท่านอนทีมชาย รายการ The 11th Asian Shooting Championships 2007 ณ ประเทศคูเวต อัฐพลประสบความสำเร็จมาได้เพราะความนิ่ง สมาธิ และการนำเทคนิคที่ได้ฝึกซ้อมมาตลอดมาใช้ให้เกิดประโยชน์ มีความขยันซ้อมตามโปรแกรมที่วางไว้เป็นอย่างดี มีความรับผิดชอบ มีวินัย และสร้างผลงานในระดับประเทศ และระดับนานาชาติ ไว้อย่างมากมาย ในปี 2558 อัฐพลคว้าเหรียญทอง ปืนยาวท่านอนบุคคลชาย ยิงได้ 209.2 คะแนน รั้งตำแหน่งมือวางอันดับ 1 ของเอเชีย พร้อมทำลายสถิติเอเชีย รายการ 13th Asian Shooting Championships 2015 ณ ประเทศคูเวต และเมื่อวันที่ 27 มกราคม 2559 อัฐพลสามารถคว้าเหรียญเงิน ปืนยาวท่านอนบุคคลชาย รายการ Asia Olympic Qualifying Competition For Shooting IND, 2016 ณ ประเทศอินเดีย พร้อมได้สิทธิ์เข้าร่วมแข่งขันโอลิมปิกฤดูร้อน 2016 ณ เมืองรีโอเดจาเนโร ประเทศบราซิล มาครองได้สำเร็จ เมื่อวันที่ 12 สิงหาคม 2559 ในการแข่งขันโอลิมปิกฤดูร้อน 2016 ณ เมืองรีโอเดจาเนโร ประเทศบราซิล อัฐพลเป็นนักกีฬายิงปืน ประเภทปืนยาวท่านอนชาย คนแรกของไทยที่สร้างประวัติศาสตร์ผ่านเข้าถึงรอบชิงชนะเลิศ [8 คนสุดท้าย] ด้วยผลงาน 625.3 คะแนน โดยผ่านรอบคัดเลือกเข้ามาเป็นอันดับ 7 และรอบชิลชนะเลิศ ยิงได้ 80.8 คะแนน โดนตัดตัวออกคนแรกจบอันดับ 8 ซึ่งถือว่าอัฐพลประสบความสำเร็จตามเป้าหมายแรกที่ตั้งไว้ก่อนมาแข่งขันว่า "ขอให้ผ่านเข้ารอบ 8 คนสุดท้ายไปได้ก่อน จากนั้นค่อยไปชิงกันอีกที"</doc>
