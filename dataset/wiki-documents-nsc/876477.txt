<doc id="876477" url="https://th.wikipedia.org/wiki?curid=876477" title="ยามเมื่อแสงดับลา">ยามเมื่อแสงดับลา ยามเมื่อแสงดับลา () คือ ภาพยนตร์สารคดีขนาดสั้น ปี พ.ศ. 2557 กำกับโดย วรรจธนภูมิ ลายสุวรรณชัย ในนามของกลุ่มอายดร็อปเปอร์ฟิลล์ โดยเป็นงานที่ผลิตให้แก่หอภาพยนตร์ (องค์การมหาชน) เพื่อรำลึกถึง "ความสำคัญในการชมภาพยนตร์ร่วมกัน" ในโรงภาพยนตร์แบบสแตนด์อโลนในประเทศไทย ที่ค่อย ๆ ล่มสลายและถูกแทนที่ด้วยโรงภาพยนตร์แบบมัลติเพล็กซ์ ภาพยนตร์เรื่องนี้นำเสนอเนื้อหาผ่านบทสัมภาษณ์เกี่ยวกับความทรงจำและประสบการณ์ที่มีต่อโรงภาพยนตร์สแตนด์อโลนของผู้กำกับภาพยนตร์และนักวิจารณ์ภาพยนตร์ชาวไทย ร่วมกับภาพของโรงภาพยนตร์ร้างในกรุงเทพฯ และฟุตเตจภาพยนตร์เก่า ซึ่งต่อมาวรรจธนภูมิได้นำเนื้อหาของภาพยนตร์เรื่องนี้ไปพัฒนาให้กลายเป็นภาพยนตร์สารคดีเชิงทดลองขนาดยาวเรื่อง นิรันดร์ราตรี (พ.ศ. 2560)การผลิตที่มา การผลิต. ที่มา. ภาพยนตร์เรื่องนี้ผลิตโดยกลุ่มอายดร็อปเปอร์ฟิลล์ กำกับและถ่ายทำโดย วรรจธนภูมิ ลายสุวรรณชัย โดยเป็นงานที่ผลิตให้แก่หอภาพยนตร์ (องค์การมหาชน) เพื่อรำลึกถึงวัฒนธรรมการชมภาพยนตร์ในโรงภาพยนตร์สแตนด์อโลน ที่เคยรุ่งเรืองและเป็นสถานที่พักผ่อนหย่อนใจของคนไทยส่วนหนึ่งในอดีต ก่อนที่โรงภาพยนตร์แบบมัลติเพล็กซ์ตามห้างสรรพสินค้าจะขยายตัวมาครองพื้นที่โรงภาพยนตร์กระแสหลักในประเทศไทย และทำให้โรงภาพยนตร์แบบสแตนด์อโลนจำนวนมากต้องปิดตัวไปในที่สุดการนำเสนอเนื้อหา การนำเสนอเนื้อหา. สำหรับรูปแบบการนำเสนอเนื้อหาในภาพยนตร์เรื่องนี้ ผู้สร้างเลือกที่จะดำเนินเรื่องด้วยภาพสถาปัตยกรรมและเศษซากต่าง ๆ ภายในโรงภาพยนตร์ร้างในกรุงเทพฯ ที่บันทึกมาจากโรงภาพยนตร์ปารีสและโรงภาพยนตร์อุดมสุข พร้อมไปกับเสียงคำให้สัมภาษณ์ของผู้กำกับภาพยนตร์และนักวิจารณ์ภาพยนตร์ชาวไทยรวม 3 คน ได้แก่ สมเกียรติ วิทุรานิช, กิตติศักดิ์ สุวรรณโภคิน และมโนธรรม เทียมเทียบรัตน์ เกี่ยวกับความทรงจำและประสบการณ์ที่แต่ละคนมีต่อการชมภาพยนตร์ในโรงภาพยนตร์สแตนด์อโลนในอดีต รวมถึงทัศนคติที่มีต่อการเปลี่ยนผ่านจากยุคโรงภาพยนตร์สแตนด์อโลนสู่โรงภาพยนตร์แบบมัลติเพล็กซ์การเข้าฉาย การเข้าฉาย. ภาพยนตร์เรื่องนี้ได้รับเลือกให้เข้าฉายในโปรแกรมพิเศษของเทศกาลภาพยนตร์สารคดีนานาชาติศาลายา ครั้งที่ 5 เมื่อวันที่ 26 มีนาคม พ.ศ. 2558 และเข้าฉายในงานภาพยนตร์สั้นมาราธอน ของเทศกาลภาพยนตร์สั้น ครั้งที่ 19 เมื่อวันที่ 29 กรกฎาคม พ.ศ. 2558 นอกจากนั้นยังได้รับเลือกให้ฉายในโปรแกรมภาพยนตร์สั้น "ฟิล์มไวรัสไวด์ไทป์ 2014" ที่จัดโดยกลุ่มฟิล์มไวรัสร่วมกับห้องสมุดเดอะรีดดิงรูม เมื่อวันที่ 31 พฤษภาคม พ.ศ. 2558 ด้วย</doc>
