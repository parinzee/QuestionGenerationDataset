<doc id="845338" url="https://th.wikipedia.org/wiki?curid=845338" title="วราวุธ บูรพาชยานนท์">วราวุธ บูรพาชยานนท์ วราวุธ บูรพาชยานนท์ (ชื่อเล่น: โป้ง) เกิดในจังหวัดราชบุรี เมื่อวันที่ 23 พฤศจิกายน พ.ศ. 2520 เป็นนักร้อง นักแสดง และนายแบบชาวไทย เป็นลูกชายคนสุดท้องของทางครอบครัว "บูรพาชยานนท์" ในจำนวนพี่น้อง 2 คน โดยมีพี่สาว 1 คนซึ่งเสียชีวิตไปตั้งแต่เขายังเด็ก ด้านการศึกษาจบการศึกษาในระดับชั้นอนุบาลที่ โรงเรียนอนุบาลไผทวิทยา ในจังหวัดนครปฐม จากนั้นจึงมาศึกษาต่อในระดับชั้นประถม จนสำเร็จการศึกษาในระดับชั้นมัธยมปลายจาก โรงเรียนบุรีรัมย์พิทยาคม ปัจจุบันสำเร็จการศึกษาระดับปริญญาตรี คณะวิศวกรรมศาสตร์ มหาวิทยาลัยศรีปทุม วราวุธเข้าสู่วงการมาจากการถ่ายแบบ ในฐานะนายแบบวัยรุ่น ตั้งแต่ปีพ.ศ. 2536 เป็นต้นมา เริ่มมีผลงานในด้านการถ่ายแบบเป็นครั้งแรกกับทาง นิตยสารเธอกับฉัน และมีผลงานการถ่ายแบบนิตยสารวัยรุ่นตามมาติดๆ ได้แก่ เดอะบอย, เธอกับฉัน,พจน์อานนท์,อานนท์, ANGEL, BOOM เป็นต้น นอกจากนี้ยังมีผลงานเพลงกับทางค่ายกลิทซ์ ที่อยู่ในเครือของบริษัท จีเอ็มเอ็ม แกรมมี่ เมื่อปีพ.ศ. 2537 อัลบั้มเพลงชุดแรกในแนว Pop / Dance ใช้ชื่ออัลบั้มว่า "ต.กับ จ. (Body & Soul)" โดยมีการเปิดตัวต่อสื่อมวลชน และออกวางจำหน่ายทั่วประเทศในเดือนพฤศจิกายน พ.ศ. 2537 โดยอัลบั้มชุดนี้มีเพลงโปรโมทหลักคือ โป้งแปะ, ต.กับจ., รักคืออะไร และเพลง ไม่ยอมเสียเธอ ส่วผลงานการแสดง ได้แก่ ภาพยนตร์เพื่อเพื่อน เพื่อฝัน เพื่อวันเกียรติยศ, ละครสื่อสิเน่หา, ละครเลือดสามสี, ละครพื้นบ้านสังข์ทอง, ละครพื้นบ้านนิลมณี, ละครพื้นบ้านอิเหนาและละครเรื่องรัตตมณี ร.ศ. 220 เป็นต้น ปัจจุบันได้หันหลังใหักับวงการบันเทิง ปัจจุบันเขามีธุรกิจส่วนตัวในด้านการรับเหมาก่อสร้าง บริษัท นีโอ เทคนิคอล ที่รับงานสร้างบ้าน อพาร์ทเมนท์ โรงงาน โรงพยาบาล ฯลฯ ด้านชีวิตส่วนตัวแต่งงานแล้วกับสาวนอกวงการชื่อ "คริส" เมื่อปีพ.ศ. 2558</doc>
