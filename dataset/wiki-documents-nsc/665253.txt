<doc id="665253" url="https://th.wikipedia.org/wiki?curid=665253" title="ลีออน พาเนตตา">ลีออน พาเนตตา ลีออน เอ็ดเวิร์ด พาเนตตา () เป็นรัฐบุรุษ, นิติกร และอาจารย์ชาวอเมริกัน ในปี พ.ศ. 2552 เขาเข้าทำงานให้กับรัฐบาลประธานาธิบดีบารัค โอบามา ในตำแหน่งผู้อำนวยการสำนักข่าวกรองกลาง (ซีไอเอ) ก่อนที่ต่อมาในปี พ.ศ. 2554 ประธานาธิบดีได้แต่งตั้งเขาขึ้นเป็นรัฐมนตรีว่าการกระทรวงกลาโหม คนที่ 23 ดำรงตำแหน่งจนถึง พ.ศ. 2556 นอกจากนี้ ในฐานะสมาชิกพรรคเดโมแครต เขายังเคยดำรงตำแหน่งสมาชิกสภาผู้แทนราษฎรจากรัฐแคลิฟอร์เนีย ตั้งแต่ปี พ.ศ. 2520–2536 และยังเคยดำรงตำแหน่งผู้อำนวยการสำนักบริหารและการงบประมาณระหว่างปี พ.ศ. 2536-2537 และยังเคยเป็นเสนาธิการทำเนียบขาวของประธานาธิบดีบิล คลินตัน ระหว่างปี พ.ศ. 2537-2540 และพาเนตตายังเป็นอาจารย์ด้านนโยบายสาธารณะที่มหาวิทยาลัยแซนตาแคลรา ในเดือนมกราคม พ.ศ. 2552 ว่าที่ประธานาธิบดีบารัค โอบามา ประกาศวางตัวพาเนตตาในตำแหน่งผู้อำนวยการซีไอเอ ซึ่งวุฒิสภาสหรัฐได้ให้การรับรองในเดือนต่อมา ในฐานะผู้อำนวยการซีไอเอ พาเนตตาถือเป็นผู้กำกับดูแลกองทัพสหรัฐ ในปฏิบัติการเข้าโจมตีและสังหารอุซามะฮ์ บิน ลาดิน หัวหน้ากลุ่มผู้ก่อการร้ายอัลกออิดะฮ์ ในเดือนเมษายน พ.ศ. 2554 ประธานาธิบดีโอบามา ประกาศวางตัวพาเนตตาในตำแหน่งรัฐมนตรีว่าการกระทรวงกลาโหมต่อจากโรเบิร์ต เกตส์ ที่เกษียณตนเอง ซึ่งในเดือนมิถุนายนต่อมา วุฒิสภาสหรัฐมีมติเอกฉันท์รับรองพาเนตตาเป็นรัฐมนตรีกลาโหม</doc>
