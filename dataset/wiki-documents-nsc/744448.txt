<doc id="744448" url="https://th.wikipedia.org/wiki?curid=744448" title="ฌอร์ฌ ฌีล เดอ ลา ตูแร็ต">ฌอร์ฌ ฌีล เดอ ลา ตูแร็ต ฌอร์ฌ อาลแบร์ เอดัวร์ บรูว์ตุส ฌีล เดอ ลา ตูแร็ต (; 30 ตุลาคม ค.ศ. 1857 – 26 พฤษภาคม ค.ศ. 1904) เป็นนายแพทย์ชาวฝรั่งเศส เกิดในปี ค.ศ. 1857 ที่เมืองเล็ก ๆ ชื่อแซ็ง-แฌร์แว-เล-ทรัว-กลอเช (Saint-Gervais-les-Trois-Clochers) ต่อมาในปี ค.ศ. 1873 เขาเดินทางไปเรียนวิชาแพทย์ที่เมืองปัวตีเย และย้ายไปที่ปารีสเพื่อเรียนกับฌ็อง-มาร์แต็ง ชาร์โก (Jean-Martin Charcot) ผู้เชี่ยวชาญด้านประสาทวิทยา ที่นั่นตูแร็ตได้เรียนรู้เกี่ยวกับจิตบำบัด โรคฮิสทีเรีย และการสะกดจิต ในปี ค.ศ. 1884 เขาพบความผิดปกติในผู้ป่วยเก้าคนและเรียกกลุ่มอาการนี้ว่า "" (โรคกระตุก) ต่อมาชาร์โกได้เปลี่ยนชื่อเป็น "Gilles de la Tourette's illness" (โรคฌีล เดอ ลา ตูแร็ต) เพื่อเป็นเกียรติแก่เขา กลุ่มอาการนี้ปัจจุบันรู้จักในชื่อ "กลุ่มอาการตูแร็ต" (Tourette syndrome) ในปี ค.ศ. 1893 ตูแร็ตถูกอดีตคนไข้หญิงยิงที่ศีรษะ โดยเธออ้างว่าเขาพยายามจะ "สะกดจิต" เธอ ตูแร็ตรอดชีวิต แต่ในช่วงเวลานั้นบุตรชายของเขาและชาร์โกเสียชีวิต ทำให้เขาประสบปัญหาทางด้านอารมณ์ แต่ตูแร็ตยังคงทำงานต่อไป เขาตีพิมพ์บทความวิจารณ์โรคฮิสทีเรียในกองทัพบกจักรวรรดิเยอรมันของบิสมาร์ค และความไม่ถูกสุขลักษณะของโรงพยาบาลลอยน้ำในแม่น้ำเทมส์ จนถึงช่วงปี ค.ศ. 1902 อาการของตูแร็ตแย่ลงจนเขาต้องลาออกไปรักษาตัว เขาเสียชีวิตในอีกสองปีต่อมาที่โรงพยาบาลจิตเวชในเมืองโลซาน ประเทศสวิตเซอร์แลนด์</doc>
