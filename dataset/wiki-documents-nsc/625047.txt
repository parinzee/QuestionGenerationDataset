<doc id="625047" url="https://th.wikipedia.org/wiki?curid=625047" title="อาร์โรซอาลากูบานา">อาร์โรซอาลากูบานา อาร์โรซอาลากูบานา () หรือบางครั้งเรียกว่า อาร์โรซกูบาโน () แปลว่า "ข้าวแบบคิวบา" เป็นอาหารสเปนชนิดหนึ่ง โดยมีส่วนประกอบหลักได้แก่ ข้าวสวย ไข่ดาว และกล้วยทอด ราดด้วยซอสมะเขือเทศผัด เป็นอาหารยอดนิยมชนิดหนึ่งซึ่งมักจะเสิร์ฟเป็นอาหารจานแรกตามร้านอาหารและโรงอาหารในสเปน นอกจากนี้อาร์โรซอาลากูบานายังเป็นที่นิยมในเปรูและฟิลิปปินส์เช่นกัน โดยได้รับการเผยแพร่และเป็นที่รู้จักในฟิลิปปินส์ตั้งแต่สมัยที่หมู่เกาะแห่งนี้เป็นอาณานิคมของสเปนลักษณะ ลักษณะ. อาร์โรซอาลากูบานาประกอบด้วยข้าวขาว (มักจะใช้ข้าวสเปนชนิดหนึ่งซึ่งมีเมล็ดป้อมกลม) หุงโดยเหยาะน้ำมันมะกอกและเกลือลงไปเล็กน้อย จากนั้นอาจตักข้าวสวยอัดใส่ถ้วยหรือแก้วแล้วคว่ำลงบนจานเพื่อให้มีรูปทรงสวยงาม เสิร์ฟกับไข่ดาวและกล้วยสุกผ่าครึ่งตามยาวแล้วทอดซึ่งจะให้รสหวานตัดเค็ม ราดด้วยซอสมะเขือเทศ (tomato sauce) ที่ได้จากการนำมะเขือเทศสดมาหั่นเป็นชิ้นเล็ก ๆ แล้วผัดกับน้ำมันมะกอก หัวหอม และกระเทียมสับ ไม่นิยมใช้ซอสมะเขือเทศชนิดที่เป็นเครื่องปรุงรสบนโต๊ะ (ketchup) ดังนั้นจึงเป็นอาหารที่นิยมเสิร์ฟร้อน ๆ บางแห่งใช้ไข่คน (scrambled egg) แทนที่จะเป็นไข่ดาว และบางแห่งก็ไม่เสิร์ฟกล้วยทอด แต่เสิร์ฟไส้กรอกแฟรงก์เฟิร์ตหรือเบคอนทอดแทน อาร์โรซอาลากูบานาของฟิลิปปินส์ประกอบด้วยข้าวสวย ไข่ดาว และกล้วยทอด ราดด้วยซอสที่ทำจากเนื้อวัวบด ผัดกับกระเทียมสับ หัวหอม แคร์รอต มันฝรั่งหั่นเป็นลูกเต๋า ลูกเกด และซอสมะเขือเทศเป็นต้น ซอสเนื้อสูตรนี้มีความคล้ายคลึงกับซอสเนื้อที่ชาวคิวบาเรียกว่า ปิกาดิโย () เพียงแต่ไม่ใส่มะกอกออลิฟและดอกเคเปอร์ ในเปรู อาร์โรซอาลากูบานาโดยทั่วไปจะประกอบด้วยข้าวสวย กล้วยทอด ไส้กรอกเวียนนาทอด และมีไข่ดาววางบนข้าว</doc>
