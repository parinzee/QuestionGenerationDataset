<doc id="333255" url="https://th.wikipedia.org/wiki?curid=333255" title="เรควีเอ็ม (โมซาร์ท)">เรควีเอ็ม (โมซาร์ท) เรควีเอ็มแมสในบันไดเสียงดีไมเนอร์ () เป็นผลงานประพันธ์ของโวล์ฟกัง อะมาเดอุส โมซาร์ทในปี ค.ศ. 1791 เป็นผลงานชิ้นสุดท้ายในชีวิตของโมซาร์ทซึ่งเสียชีวิตก่อนจะแต่งได้เสร็จสิ้น ซึ่งต่อมาคอนสแตนซ์ โมซาร์ท ภรรยาของเขาได้มอบหมายให้ฟรานซ์ ซาเวอร์ ซืสส์มาเยอร์ ลูกศิษย์ของโมซาร์ทแต่งต่อจนเสร็จ โมซาร์ทแต่งเรควีเอ็มตามคำว่าจ้างของฟรานซ์ ฟอน วาลเซ็กก์ เพื่อเป็นการไว้อาลัยในพิธีศพของอันนา ภรรยาสาวของฟอน วาลเซ็กก์ ที่เสียชีวิตตั้งแต่อายุเพียง 20 ปี แต่เนื่องจากปัญหาด้านสุขภาพ โมซาร์ทป่วยเป็นโรคไตและไข้รากสาดใหญ่ ประกอบกับต้องแบ่งเวลาไปเขียนอุปรากรเรื่อง La Clemenza di Tito และ ขลุ่ยวิเศษ ทำให้บทประพันธ์ชิ้นนี้ต้องล่าช้ากว่ากำหนด ในช่วงท้ายของชีวิต โมซาร์ทมีสุขภาพย่ำแย่จนต้องไม่สามารถเขียนได้ด้วยดนเอง ต้องให้ซืสส์มาเยอร์เป็นผู้จดบันทึกตามคำบอก โมซาร์ทถึงกับเพ้อไปว่าตัวเขาถูกวางยาพิษ และกำลังเขียนเรควีเอ็มนี้เพื่อใช้ในงานศพของตัวเอง มีเรื่องเล่าที่ทำให้เกิดความเข้าใจผิดในปัจจุบัน ว่าชายลึกลับในชุดสีเทาที่เป็นผู้ว่าจ้างโมซาร์ทให้แต่งเรควีเอ็มบทนี้ คือ อันโตนีโอ ซาลิเอรี สืบเนื่องมาจากความนิยมในบทละครเรื่อง Mozart and Salieri (1830) ของอะเล็กซานเดอร์ ปุชกิน ซึ่งดัดแปลงเป็นอุปรากรโดยริมสกี-คอร์ซาคอฟในปี ค.ศ. 1897 ซึ่งกลายมาเป็นโครงเรื่องหลักในละครเวที และภาพยนตร์ อะมาเดอุส โดยปีเตอร์ แชฟเฟอร์ ซึ่งไม่ตรงกับความจริงในประวัติศาสตร์ เรควีเอ็ม แมส ในบันไดเสียง ดี ไมเนอร์ แบ่งออกเป็นน 14 มูฟเมนต์ โดยแยกเป็น 7 ท่อนหลัก ดังนี้- I. Introitus: Requiem aeternam (ประสานเสียง และโซปราโนเดี่ยว) - II. Kyrie eleison (ประสานเสียง) - III. Sequentia:- Dies irae (ประสานเสียง) - Tuba mirum (โซปราโน, คอนทราลโต, เทเนอร์ และเบสเดี่ยว) - Rex tremendae majestatis (ประสานเสียง) - Recordare, Jesu pie (โซปราโน, คอนทราลโต, เทเนอร์ และเบสเดี่ยว) - Confutatis maledictis (ประสานเสียง) - Lacrimosa dies illa (ประสานเสียง) - IV. Offertorium:- Domine Jesu Christe (ประสานเสียง กับเดี่ยวควอร์เทต) - Versus: Hostias et preces (ประสานเสียง) - V. Sanctus:- Sanctus Dominus Deus Sabaoth (ประสานเสียง) - Benedictus (เดี่ยวควอร์เทต จากนั้นประสานเสียง) - VI. Agnus Dei (ประสานเสียง) - VII. Communio:- Lux aeterna (โซปราโนเดี่ยว และประสานเสียง)</doc>
