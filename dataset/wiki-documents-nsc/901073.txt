<doc id="901073" url="https://th.wikipedia.org/wiki?curid=901073" title="ฌ็อง-มารี โลแร">ฌ็อง-มารี โลแร ฌ็อง-มารี โลแร () เป็นชายชาวฝรั่งเศสผู้อ้างตัวเองเป็นบุตรชายของอดอล์ฟ ฮิตเลอร์ โลแรเติบโตขึ้นมาจากการเลี้ยงดูของมารดาโดยไม่มีพ่อ โดยมารดาของโลแรได้บอกกับเขาว่าพ่อของเขาเป็นทหารเยอรมันคนหนึ่งในช่วงสงครามโลกครั้งที่หนึ่ง แต่ไม่ทราบว่าเป็นใคร จนกระทั่งในปีค.ศ. 1948 ก่อนที่นางจะสิ้นใจไม่นาน นางบอกเขาว่าบิดาของเขานั้นคืออดอล์ฟ ฮิตเลอร์ เรื่องราวของทายาทฮิตเลอร์นี้ได้ถูกเปิดเผยเป็นครั้งแรกในทศวรรษที่ 1970 ในนิตยสารหลายฉบับของฝรั่งเศส ฌ็อง-มารี โลแร เกิดเมื่อปี 1918 โดยมีนามเกิดว่า ฌ็อง-มารี เลิบจัว (Jean-Marie Lobjoie) มีมารดานามว่า ชาร์ลอตต์ แอด็อกซี อาลีดา เลิบจัว (Charlotte Eudoxie Alida Lobjoie) จากการศึกษาของนักประวัติศาสตร์ชาวเยอรมัน แวร์เนอร์ มาเซอร์ (Werner Maser) ซึ่งเริ่มแกะรอยเรื่องนี้ในปีค.ศ. 1965 ระบุว่า ชาร์ลอตต์กับฮิตเลอร์พบกันครั้งแรกในต้นปี 1916 ที่แปรมง ทั้งสองมีความสัมพันธ์ด้วยกัน ชาร์ลอตต์ติดตามฮิตเลอร์ไปในหลายๆสถานที่ในภาคเหนือของฝรั่งเศสและในเบลเยียมจนถึงฤดูใบไม้ร่วงของปี 1917 แวร์เนอร์ยังเสนอหลักฐานที่ว่าในช่วงที่ฝรั่งเศสตกอยู่ในการปกครองของนาซีเยอรมนี ชาร์ลอตต์ถูกนำตัวมาสอบสวนโดยตำรวจลับเกสตาโพที่โรงแรมลูเตเซีย อันเป็นสำนักงานใหญ่ของเกสตาโพในกรุงปารีส อย่างไรก็ตาม ข้อเสนอของมาร์เซอร์ถูกวิจารณ์ว่า "มันแทบจะเป็นไปไม่ได้เลยที่ทหารในระหว่างสงครามโดยเฉพาะทหารระดับล่าง จะพาคนรักตามติดไปด้วยถึงไหนต่อไหน" ซึ่งมาเซอร์ได้อธิบายในข้อนี้ว่า การพาคนรักตามติดแม้จะไม่ใช่เรื่องที่พบได้บ่อย แต่ก็เป็นไปได้ในทางปฏิบัติโดยเฉพาะในพื้นที่ยึดครอง ดังนั้นการที่ชาร์ลอตต์จะตามติดฮิตเลอร์นั้นย่อมเป็นไปได้ ในปี 2008 นักหนังสือพิมพ์ชาวเบลเยียม ฌ็อง-ปอล มูลเดอร์ส (Jean-Paul Mulders) ได้เดินทางไปเยอรมนี, ออสเตรีย, ฝรั่งเศส และสหรัฐอเมริกา เพื่อรวบรวมดีเอ็นเอของโลแรและญาติที่มีชีวิตอยู่ของฮิตเลอร์ มูลเดอร์สอ้างว่าจากการเปรียบเทียบอีเอ็นเอพบว่าโลแรกับฮิตเลอร์ไม่ใช่พ่อลูกกัน อย่างไรก้ตาม ในปี 2012 นิตยสาร Le Point ของฝรั่งเศสได้อ้างผลพิสูจน์ใหม่โดยมหาวิทยาลัยไฮเดิลแบร์ก โดยพบว่าโลแรกับฮิตเลอร์นั้นมีหมู่โลหิตเดียวกัน และยังพบว่าทั้งสองมีลายมือเหมือนกัน มหาวิทยาลัยได้ลงความเห็นว่า "กรณีที่ดีที่สุด โรแลอาจจะเป็นลูกของฮิตเลอร์" นิตยสารยังระบุคำพูดของนักกฎหมายถึงความเป็นไปได้ที่ครอบครัวโลแรจะมีสิทธิในหนังสือ ไมน์คัมพฟ์ ของฮิตเลอร์</doc>
