<doc id="288543" url="https://th.wikipedia.org/wiki?curid=288543" title="ฟัมเกอ ยันส์เซิน">ฟัมเกอ ยันส์เซิน ฟัมเกอ เบอเมอร์ ยันส์เซิน (, ) เป็นนักแสดงชาวดัตช์ มีชื่อเสียงเป็นที่รู้จักจากบทสาวบอนด์ในภาพยนตร์ พยัคฆ์ร้าย 007 รหัสลับทลายโลก (GoldenEye) และบท ดร.จีน เกรย์ คนรักของวูล์ฟเวอรีน ในภาพยนตร์ชุด เอ็กซ์เมน ทั้งสามภาค ฟัมเกอ ยันส์เซิน เกิดที่เนเธอร์แลนด์ เคยเข้าศึกษาคณะเศรษฐศาสตร์ที่มหาวิทยาลัยอัมสเตอร์ดัม แต่เลิกเรียนก่อนจบการศึกษา และย้ายไปสหรัฐอเมริกาตั้งแต่ปี ค.ศ. 1984 โดยเริ่มงานเป็นนางแบบแฟชั่นในสังกัดอีลีตมอเดล เคยเป็นนางแบบให้กับอีฟว์ แซ็ง โลร็อง, โกโก ชาแนล และชุดชั้นในวิกตอเรียส์ซีเคร็ต ยันส์เซินเริ่มงานแสดงครั้งแรกจากบทตัวประกอบในภาพยนตร์ชุด สตาร์ เทรค ตอน "The Perfect Mate" ในปี ค.ศ. 1992 และตัวประกอบในซีรีส์ เมลโรสเพลส ในปี ค.ศ. 1994 เธอเริ่มมีชื่อเสียงจากบทนักฆ่าคู่ปรับของเจมส์ บอนด์ (ที่รับบทโดยเพียร์ซ บรอสแนน) ตอน รหัสลับทลายโลก ในปี ค.ศ. 1995 ยันส์เซินได้รับรางวัลแซทเทิร์น สาขานักแสดงประกอบหญิง จากบทจีน เกรย์ ใน X-Men: The Last Stand ด้านชีวิตส่วนตัว เธอชอบเลี้ยงสุนัขพันธุ์บอสตันเทร์เรียร์ เป็นนักรณรงค์เพื่อสิทธิสัตว์ โดยเป็นโฆษกของกลุ่มประชาชนเพื่อการปฏิบัติต่อสัตว์อย่างมีจริยธรรม (พีตา) และได้รับคัดเลือกเป็นทูตสันติภาพของสหประชาชาติเพื่อรณรงค์ต่อต้านการทุจริต</doc>
