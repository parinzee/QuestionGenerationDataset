<doc id="105062" url="https://th.wikipedia.org/wiki?curid=105062" title="วันจันทร์ทมิฬ">วันจันทร์ทมิฬ ในทางการเงิน วันจันทร์ทมิฬ () หมายถึง วันจันทร์ที่ 19 ตุลาคม พ.ศ. 2530 ซึ่งตลาดหลักทรัพย์ทั่วโลกตกลงอย่างมาก คิดเป็นมูลค่ามหาศาลในเวลาอันสั้นอย่างยิ่ง การตกลงของตลาดหลักทรัพย์เริ่มต้นในฮ่องกง แล้วค่อยลุกลามไปทางตะวันตกถึงทวีปยุโรป และส่งผลต่อสหรัฐอเมริกาหลังตลาดอื่นปรับตัวลดลงอย่างมากแล้ว ดัชนีอุตสาหกรรมดาวโจนส์ (DJIA) ปรับตัวลดลงถึง 508 จุด ไปปิดที่ 1738.74 จุด คิดเป็นร้อยละ 22.61 จนถึงปลายเดือนตุลาคมปีนั้น ตลาดหลักทรัพย์ในฮ่องกงตกลงร้อยละ 45.5, ออสเตรเลียร้อยละ 41.8, สเปนร้อยละ 31, สหราชอาณาจักรร้อยละ 26.45, สหรัฐอเมริการ้อยละ 22.68 และแคนาดาร้อยละ 22.5 ตลาดหลักทรัพย์ของนิวซีแลนด์ได้รับผลกระทบมากเป็นพิเศษ โดยลดลงถึงร้อยละ 60 นับจากสถิติสูงสุดในปีเดียวกัน และใช้เวลาอีกหลายปีในการฟื้นตัว การลดลงในวันจันทร์ทมิฬนี้นับเป็นการลดลงมากที่สุดในวันเดียวเมื่อเทียบเป็นร้อยละของดาวโจนส์ หลังการลดลงของตลาดหลักทรัพย์ กลุ่มนักเศรษฐศาสตร์ผู้มีชื่อเสียง 33 คนจากหลายประเทศ เดินทางมาพบปะกันในกรุงวอชิงตัน ดี.ซี. ในเดือนธันวาคม ปีเดียวกัน และร่วมกับทำนายว่า "ในอีกไม่กี่ปีถัดไปอาจเป็นครั้งที่ประสบปัญหามากที่สุดนับแต่คริสต์ทศวรรษ 1930" อย่างไรก็ดี DJIA ปรับตัวเพิ่มขึ้นในปี พ.ศ. 2530 โดยดัชนีเปิดในวันที่ 2 มกราคม พ.ศ. 2530 ที่ 1,897 จุด และเปิดในวันที่ 31 ธันวาคม ที่ 1,939 จุด DJIA ไม่แตะระดับปิดตัวในวันที่ 25 สิงหาคม พ.ศ. 2530 ที่ 2,722 จุด กระทั่งอีกเกือบสองปีถัดมา ในออสเตรเลียและนิวซีแลนด์ วันจันทร์ทมิฬดังกล่าวยังเรียกว่าเป็น "วันอังคารทมิฬ" เนื่องจากความแตกต่างของเขตเวลา นอกจากนี้แล้ววันจันทร์ทมิฬ หมายถึงเหตุการณ์ วันที่ 27 ตุลาคม พ.ศ. 2540 หรือ the october 27 mini crash ที่ตลาดหุ้นตกต่ำทั่วโลกอันเป็นผลมาจากวิกฤตการณ์ทางการเงินในเอเชีย พ.ศ. 2540</doc>
