<doc id="926935" url="https://th.wikipedia.org/wiki?curid=926935" title="สะพานเฉลิมวันชาติ">สะพานเฉลิมวันชาติ สะพานเฉลิมวันชาติ หรือที่นิยมเรียกกันว่า สะพานวันชาติ เป็นสะพานแห่งหนึ่งในพื้นที่แขวงบวรนิเวศ เขตพระนคร กรุงเทพมหานคร เป็นสะพานที่ข้ามคลองรอบกรุง ในส่วนของคลองบางลำพู สร้างขึ้นเมื่อปี พ.ศ. 2483 ในรัชสมัยพระบาทสมเด็จพระปรเมนทรมหาอานันทมหิดล ตรงกับยุครัฐบาลที่มีจอมพล ป. พิบูลสงคราม เป็นนายกรัฐมนตรี เพื่อเฉลิมฉลองวันชาติไทย คือ วันที่ 10 ธันวาคม อันตรงกับวันที่พระบาทสมเด็จพระปกเกล้าเจ้าอยู่หัว ทรงพระราชทานรัฐธรรมนูญฉบับแรกแก่ประชาชนชาวไทย ชุมชนรอบ ๆ สะพานเฉลิมวันชาติ เป็นชุมชนที่มีประวัติความเป็นมาอย่างยาวนาน โดยเป็นชุมชนของช่างฝีมือในเรื่องการทำเครื่องถม แม้ปัจจุบันอาชีพดังกล่าวจะไม่ได้รุ่งเรืองเหมือนดังในอดีต แต่ก็ยังมีชุมชน คือ "ชุมชนบ้านพานถม" ปรากฏอยู่ และยังเป็นแหล่งที่รวบรวมร้านจำหน่ายธงชาติ รวมถึงธงอื่น ๆ กรอบรูป และตราสัญลักษณ์ต่าง ๆ ไว้เป็นจำนวนมากอีกด้วย โดยเริ่มมาจากร้านคลังเสาธง ของหลวงสิทธิบรรณาการ อดีตข้าราชการที่ลาออกจากราชการมาเปิดร้านจำหน่ายธงชาติเป็นร้านแรกที่นี่ และต่อมา่ได้เปลี่ยนชื่อเป็น ร้านธงบรรณาการ ซึ่งปัจจุบันก็ยังคงเปิดดำเนินกิจการอยู่สถานที่สำคัญใกล้เคียงสถานที่สำคัญใกล้เคียง. - วัดบวรนิเวศวิหาร - โรงเรียนวัดบวรนิเวศ - ป้อมยุคนธร - วงเวียนสิบสามห้าง - วัดตรีทศเทพวรวิหาร - โรงเรียนสตรีวิทยา - หอศิลป์สมเด็จพระนางเจ้าสิริกิติ์ พระบรมราชินีนาถ</doc>
