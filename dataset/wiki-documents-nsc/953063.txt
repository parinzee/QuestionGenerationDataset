<doc id="953063" url="https://th.wikipedia.org/wiki?curid=953063" title="ยุทธการที่อัลฮุดัยดะฮ์">ยุทธการที่อัลฮุดัยดะฮ์ ยุทธการที่อัลฮุดัยดะฮ์ (; ) ชื่อรหัสว่า ปฏิบัติการชัยชนะสีทอง (Operation Golden Victory) เป็นการโจมตีร่วมกันครั้งสำคัญซึ่งมีซาอุดีอาระเบียเป็นผู้นำ เป็นการกระทำต่ออัลฮุดัยดะฮ์ นครท่าในเยเมน โดยมีหัวหอก คือ สหรัฐอาหรับเอมิเรตส์ และซาอุดีอาระเบีย นับเป็นยุทธการครั้งใหญ่ที่สุดนับแต่เกิดการแทรกแซงซึ่งนำโดยซาอุดีอาระเบียในเยเมนเมื่อ ค.ศ. 2015 การโจมตีเริ่มขึ้นเมื่อวันที่ 13 มิถุนายน ค.ศ. 2018 มุ่งหมายจะขับกองกำลังฮูษีออกจากท่าอัลฮุดัยดะฮ์ เพื่อจะยึดนครอัลฮุดัยดะฮ์คืน และยุติการลำเลียงกองทุน อาวุธ และขีปนาวุธแบบทิ้งตัว ให้แก่ฝ่ายฮูษี ที่เชื่อว่ามีขึ้นในท่าอัลฮุดัยดะฮ์นี้ เนื่องจากท่าดังกล่าวมีบทบาทสำคัญในการส่งอาหารและความช่วยเหลือกว่าร้อยละ 80 ให้แก่เยเมน หน่วยงานทางมนุษยธรรมหลายแห่งจึงเตือนถึงผลลัพธ์อันเป็นความเสียหายร้ายแรงด้านมนุษยธรรม สหประชาชาติได้พยายามอย่างต่อเนื่องที่จะเข้าควบคุมท่าอัลฮุดัยดะฮ์แทนฝ่ายฮูษี และจัดการไปตามเขตอำนาจของสหประชาชาติ ฝ่ายฮูษีกล่าวว่า จะร่วมมือกับองค์การนานาชาติในการส่งความเชื่อเหลือให้แก่เยเมน สหประชาชาติยังเตือนว่า การสู้รบครั้งนี้อาจเป็นภัยคุกคามต่อเด็กกว่า 300,000 ชีวิตในเขตที่มีผู้อยู่อาศัย ทั้งจะกีดกันการส่งอาหารให้แก่อีกหลายล้านชีวิต</doc>
