<doc id="214426" url="https://th.wikipedia.org/wiki?curid=214426" title="เนี่ย อู้เซ็ง">เนี่ย อู้เซ็ง เนี่ย อู้เซ็ง (, เหลียง อวี่เชิง) (5 เมษายน ค.ศ. 1926 - 22 มกราคม ค.ศ. 2009) เป็นนามปากกาของ ตั้ง บุนทง (, เฉิน เหวินถ่ง) นักเขียนนิยายกำลังภายในชาวจีน ผู้เขียนเรื่อง นางพญาผมขาว เจ็ดนักกระบี่ ตั้ง บุนทง เกิดที่มณฑลกวางสี ทางภาคใต้ของจีน ศึกษาด้านวรรณคดีจีนคลาสสิก ประวัติศาสตร์จีน และเศรษฐศาสตร์จากมหาวิทยาลัยหลิงหนาน ในเมืองกวางโจว และเริ่มทำงานเป็นนักหนังสือพิมพ์ตั้งแต่เรียนจบ โดยเริ่มเขียนนวนิยายกำลังภายใน ตีพิมพ์ในหนังสือพิมพ์ตั้งแต่ พ.ศ. 2497 ชื่อเรื่อง "มังกรถล่มพยัคฆ์กลางกรุง" (Long Hu Dou Jing Hua) ได้รับความนิยมเป็นอย่างสูง ตั้ง บุนทง เขียนนวนิยายกำลังภายในทั้งสิ้น 36 เรื่อง ผลงานของเขาจะมีเนื้อเรื่องอิงประวัติศาสตร์ โดยมักเปิดเรื่องด้วยบทกวีที่ไพเราะ ตัวละครเอกในเรื่องมักมีความรู้ด้านวรรณคดีโบราณ ตั้ง บุนทง เป็นนักเล่นหมากล้อม (โกะ) เคยเข้าแข่งขันหมากล้อมระดับประเทศ และเขียนบทความประจำเกี่ยวกับหมากล้อมตีพิมพ์ในหนังสือพิมพ์ ตั้ง บุนทง ป่วยเป็นโรคมะเร็งที่กระเพาะปัสสาวะ ตั้งแต่ พ.ศ. 2547 และล้มป่วยด้วยอาการเส้นเลือดในสมองอุดตันระหว่างเดินทางไปฮ่องกง เมื่อ พ.ศ. 2550 ก่อนจะเสียชีวิตที่บ้านพักที่ซิดนีย์ ออสเตรเลีย เมื่อวันที่ 22 มกราคม พ.ศ. 2552 อายุ 82 ปี</doc>
