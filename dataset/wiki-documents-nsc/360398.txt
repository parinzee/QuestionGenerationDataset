<doc id="360398" url="https://th.wikipedia.org/wiki?curid=360398" title="ตาม็อก">ตาม็อก ตาม็อก ( ตามุ̎ก) เป็นนามแฝงของนายพล อึง เชือน (Ung Choeun) หรือ ฌิต เชือน (Chhit Choeun) หรือ เอก เชือน (Ek Choeun) (ค.ศ. 1924 - 21 กรกฎาคม ค.ศ. 2006) อดีตผู้บัญชาการทหาร และหนึ่งในผู้นำระดับสูงของเขมรแดง ตาม็อกเป็นชาวกัมพูชาเชื้อสายจีน เกิดที่จังหวัดตาแก้ว เคยบวชเณรตั้งแต่เด็ก และอุปสมบทเป็นพระสงฆ์ ก่อนจะลาสิกขาเพื่อไปร่วมขบวนการต่อต้านเจ้าอาณานิคมฝรั่งเศส และกลุ่มเขมรอิสระ ก่อนจะเข้าร่วมกับเขมรแดง ตาม็อกได้รับการแต่งตั้งเป็นผู้บัญชาการทหารของเขมรแดง โดยมีอิทธิพลทางใต้และตะวันตกของกัมพูชา แถบชายแดนไทย เขาถูกกล่าวหาว่าเป็นผู้สั่งการให้มีการสังหารชาวกัมพูชาเป็นจำนวนมากในช่วงเขมรแดงเรืองอำนาจในคริสต์ทศวรรษ 1970 กิตติศัพท์ความโหดร้ายของเขาทำให้ได้ฉายาว่า butcher (คนแล่เนื้อ) ตาม็อกยังเคยถูกกับระเบิดทำให้ขาพิการไปข้างหนึ่ง และได้รับฉายา นักฆ่าขาเดียว ในปี ค.ศ. 1997 ตาม็อกได้ยึดอำนาจจากพล พตและตั้งตนเป็นผู้บัญชาการทหารสูงสุดของเขมรแดง ในปีถัดมากลุ่มเขมรแดงถูกกองกำลังของรัฐบาลฮุน เซนกวาดล้าง เขาหลบหนีจากจังหวัดไพลินไปอันลอง เวง ก่อนจะถูกทางการจับกุมตัวเมื่อวันที่ 6 มีนาคม ค.ศ. 1999 ตาม็อกถูกส่งตัวขึ้นศาลพิเศษคดีอาชญากรสงคราม ที่พนมเปญ แต่เสียชีวิตที่โรงพยาบาลทหารในกรุงพนมเปญ เมื่อวันที่ 21 กรกฎาคม ค.ศ. 2006 ก่อนการพิจารณาคดีจะเริ่มขึ้นในปี 2007</doc>
