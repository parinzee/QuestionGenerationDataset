<doc id="722140" url="https://th.wikipedia.org/wiki?curid=722140" title="ปลาขี้ตัง">ปลาขี้ตัง ปลาขี้ตัง หรือ ปลาตะกรับ () เป็นปลาน้ำเค็มสกุลหนึ่ง ในวงศ์ปลาตะกรับ (Scatophagidae) ใช้ชื่อสกุลว่า Scatophagus (/สะ-แคท-โท-ฟา-กัส/) มีรูปร่างคล้ายปลาในวงศ์ปลาผีเสื้อ (Chaetodontidae) คือ รูปร่างกลมและแบนข้างมาก แต่จะงอยปากไม่ยื่นยาว ปากเล็ก ครีบหลังมีก้านครีบแข็งแหลมคม รวมถึงก้านครีบก้น ซึ่งก้านครีบดังกล่าวมีสารพิษ ที่อาจตำหรือแทงถูกมือของผู้ที่จับต้องได้ แต่ทว่าก็ก่อให้เกิดพิษน้อยมาก จำแนกออกได้เป็น 2 ชนิด- Scatophagus argus – ปลาตะกรับ, ปลาเสือดาว - Scatophagus tetracanthus – ปลาตะกรับแอฟริกัน, ปลาตะกรับลาย และชนิดที่สูญพันธุ์ไปแล้ว คือ Eoscatophagus frontalis (ชื่อพ้อง Scatophagus frontalis ) มีชีวิตอยู่ในยุคอีโอซีนตอนกลาง พบในตอนเหนือของอิตาลี ในชั้นหินมอนเตโบลคา จากชั้นตะกอนดั้งเดิมของเทธีส เป็นปลาทะเลที่สามารถปรับตัวให้อยู่ในน้ำกร่อยหรือน้ำจืดสนิทได้ มักอาศัยอยู่รวมกันเป็นฝูงใกล้รากไม้หรือกองหิน สามารถรับประทานได้และนิยมเลี้ยงกันเป็นปลาสวยงาม</doc>
