<doc id="193642" url="https://th.wikipedia.org/wiki?curid=193642" title="พรรณชื่น รื่นศิริ">พรรณชื่น รื่นศิริ คุณหญิง พรรณชื่น รื่นศิริ (7 เมษายน พ.ศ. 2472 — 4 ตุลาคม พ.ศ. 2551) อดีตผู้อำนวยการโรงเรียนเตรียมอุดมศึกษาและโรงเรียนบดินทรเดชา (สิงห์ สิงหเสนี) และประธานมูลนิธิคุณหญิงพรรณชื่น รื่นศิริประวัติ ประวัติ. คุณหญิง พรรณชื่น (ชวนะลิขิกร) รื่นศิริ เกิดเมื่อวันที่ 7 เมษายน พ.ศ. 2472 เป็นธิดาของพลตรี พระยาทรงอักษร (ชวน ชวนะลิขิกร) กับคุณหญิงผิว ชวนะลิขิกร เข้าศึกษาที่โรงเรียนเขมะสิริอนุสรณ์และโรงเรียนเตรียมอุดมศึกษาแห่งจุฬาลงกรณ์มหาวิทยาลัย รุ่นที่ 7 สำเร็จการศึกษาอักษรศาสตร์บัณฑิต จุฬาลงกรณ์มหาวิทยาลัย (อ.บ., อนุปริญญา ค.บ.) และบรรจุเข้ารับราชการเป็นครูตรี แผนกวิชาภาษาอังกฤษ โรงเรียนเตรียมอุดมศึกษาหลังสำเร็จการศึกษาแล้ว ก่อนที่จะได้เป็นหัวหน้าตึก 3 โรงเรียนเตรียมอุดมศึกษา ในปี พ.ศ. 2516 ท่านได้ย้ายไปดำรงตำแหน่งเป็นผู้อำนวยการโรงเรียนบดินทรเดชา (สิงห์ สิงหเสนี) ซึ่งท่านเป็นผู้อำนวยการคนแรกที่ไปบุกเบิก ณ สถานที่ปัจจุบันอีกด้วย ก่อนจะย้ายกลับมาเป็นผู้อำนวยการโรงเรียนเตรียมอุดมศึกษาในปี พ.ศ. 2522 และได้ปฏิบัติหน้าที่ผู้ตรวจราชการกรมสามัญศึกษา กระทรวงศึกษาธิการอีกด้วย นับว่าคุณหญิงพรรณชื่น รื่นศิริเป็นผู้อำนวยการโรงเรียนระดับ 9 คนแรกของโรงเรียนเตรียมอุดมศึกษาที่ได้รับตำแหน่งนี้ ในขณะดำรงตำแหน่งผู้อำนวยการโรงเรียนเตรียมอุดมศึกษา ท่านได้พัฒนาโรงเรียนในหลายๆ ด้าน อาทิ ด้านวิชาการ มีการเปิดรายวิชาพื้นฐานวิชาอาชีพ ตามหลักสูตรมัธยมศึกษาตอนปลาย พ.ศ. 2524 รวมทั้งปรับปรุงการเรียนการสอนให้เป็นไปตามหลักสูตร 3 ปี ซึ่งเป็นครั้งแรกของประเทศไทยและโรงเรียนเตรียมอุดมศึกษาได้ริเริ่มการเรียนการสอนวิชาคอมพิวเตอร์ จัดห้อง 57 ซึ่งเคยเป็นห้องทำงานของ ฯพณฯ ศาสตราจารย์ หม่อมหลวงปิ่น มาลากุล ให้เป็นห้อง ฯพณฯ ศาสตราจารย์ หม่อมหลวงปิ่น มาลากุล เป็นต้น ด้านอาคารสถานที่ มีการก่อสร้างหอประชุม ตึก 9 ตึกศิลปะ และตึก 50 ปี และในการฉลอง 50 ปีโรงเรียนเตรียมอุดมศึกษา ซึ่งในวาระนี้ได้มีการจัดทำหนังสือ 50 ปีโรงเรียนเตรียมอุดมศึกษาด้วย คุณหญิงพรรณชื่นมีข้อคิดที่เป็นที่รู้จักคือ "ผู้ที่เป็นครูและมีจิตใจเป็นครูนั้น ความสุขคือความสำเร็จและความเจริญก้าวหน้าของศิษย์" คุณหญิงพรรณชื่นได้ก่อตั้งมูลนิธิคุณหญิงพรรณชื่น รื่นศิริและเป็นประธานมูลนิธิ ตลอดจนเป็นนายกสมาคมสตรีอาสาสมัครรักษาดินแดน และด้วยคุณงามความดีที่ได้กระทำมา ท่านจึงได้รับพระราชทานเครื่องราชอิสริยาภรณ์ดังนี้- ประถมาภรณ์มงกุฎไทย (ป.ม) - ประถมาภรณ์ช้างเผือก (ป.ช) - จตุตถจุลจอมเกล้า (จ.จ) - ตติยจุลจอมเกล้า (ต.จ) คุณหญิงพรรณชื่น รื่นศิริถึงแก่อนิจกรรมด้วยโรคมะเร็งตับ หลังรับการรักษาที่โรงพยาบาลศิริราช เมื่อวันที่ 4 ตุลาคม พ.ศ. 2551 สิริอายุได้ 79 ปี การนี้ ทรงพระกรุณาโปรดเกล้าฯ พระราชทานน้ำหลวงอาบศพ พระราชทานโกศแปดเหลี่ยม ฉัตรเบญจาตั้งประดับ กับรับศพไว้ในพระบรมราชานุเคราะห์ มีพระพิธีธรรมสวดพระอภิธรรมเวลากลางคืน กำหนด 3 คืน ณ ศาลากวีนิรมิต (ศาลากลางน้ำ) วัดเทพศิรินทราวาส เขตป้อมปราบศัตรูพ่าย กรุงเทพมหานคร และในวันอาทิตย์ที่ ๒๒ กุมภาพันธ์ ๒๕๕๒ เวลา ๑๗.๐๐ น. สมเด็จพระเทพรัตนราชสุดา ฯ สยามบรมราชกุมารี ทรงพระกรุณาโปรดเกล้าฯ เสด็จพระราชดำเนินไปในการพระราชทานเพลิงศพคุณหญิงพรรณชื่น รื่นศิริ ณ เมรุหลวงหน้าพลับพลาอิศริยาภรณ์ วัดเทพศิรินทราวาส เขตป้อมปราบศัตรูพ่าย กรุงเทพมหานคร</doc>
