<doc id="265857" url="https://th.wikipedia.org/wiki?curid=265857" title="ยุกิโอะ ฮะโตะยะมะ">ยุกิโอะ ฮะโตะยะมะ ยุกิโอะ ฮะโตะยะมะ () (11 กุมภาพันธ์ พ.ศ. 2490 — ) นายกรัฐมนตรีคนที่ 93 ของประเทศญี่ปุ่น และอดีตหัวหน้าพรรคประชาธิปไตยญี่ปุ่น นายฮะโตะยะมะได้รับคะแนนเสียงอย่างเป็นเอกฉันท์จากสมาชิกสภาผู้แทนราษฎรของญี่ปุ่นให้ดำรงตำแหน่งนายกรัฐมนตรี เมื่อวันที่ 16 กันยายน พ.ศ. 2552 หลังชนะคู่แข่ง พรรคเสรีประชาธิปไตย ในการเลือกตั้ง ส.ส. ญี่ปุ่น เมื่อวันที่ 30 สิงหาคม ปีเดียวกัน ด้วยจำนวน 309 ต่อ 119 ที่นั่ง จากจำนวนที่นั่งในสภาทั้งหมด 480 ที่นั่ง นายฮะโตะยะมะเกิดในครอบครัวนักการเมือง โดยปู่ของเขา (นายอิจิโร ฮะโตะยะมะ) เคยเป็นนายกรัฐมนตรีในช่วงปี พ.ศ. 2497-2499 และบุคคลในครอบครัวหลายคนก็เป็นนักการเมือง โดยทวดของเขา (คะซุโอะ ฮะโตะยะมะ) เคยเป็นประธานสภาผู้แทนราษฎร พ่อของเขา (อีชิโระ ฮะโตะยะมะ) เคยเป็นรัฐมนตรีกระทรวงต่างประเทศ และน้องชายของเขา (คุนิโอะ ฮะโตะยะมะ) เคยเป็นรัฐมนตรีกระทรวงกิจการภายใน การดำเนินกิจกรรมทางการเมืองของยุกิโอะและน้องชาย ได้รับการสนับสนุนจากมารดา คือ นางยะสุโกะ ฮะโตะยะมะ ซึ่งเป็นบุตรสาวของโชจิโระ อิชิบาชิ มหาเศรษฐีผู้ก่อตั้งบริษัท บริดจสโตน บริษัทผู้ผลิตยางรถยนต์ที่มียอดขายอันดับหนึ่งของโลก นายฮะโตะยะมะจบการศึกษาจากมหาวิทยาลัยโตเกียว และมหาวิทยาลัยสแตนฟอร์ด เริ่มเข้าสู่วงการการเมืองด้วยการเป็น ส.ส. ของพรรคเสรีประชาธิปไตยเมื่อปี พ.ศ. 2529 ต่อมาได้ลาออกและก่อตั้งพรรคประชาธิปไตยญี่ปุ่น และได้ดำรงตำแหน่งหัวหน้าพรรคในเวลาต่อมา ด้านชีวิตครอบครัว สมรสกับนางมิยุกิ อดีตนักแสดง มีบุตรชายคือ นายคีชิโระ ฮะโตะยะมะ นายฮะโตะยะมะได้ประกาศลาออกจากตำแหน่งนายกรัฐมนตรีญี่ปุ่น เมื่อวันที่ 2 มิถุนายน พ.ศ. 2553 เนื่องจากไม่สามารถทำตามนโยบายที่เคยหาเสียงไว้ ว่าจะผลักดันให้ย้ายฐานทัพสหรัฐออกจากเกาะโอะกินะวะ</doc>
