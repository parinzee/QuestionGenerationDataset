<doc id="470114" url="https://th.wikipedia.org/wiki?curid=470114" title="เรด (อัลบั้มเทย์เลอร์ สวิฟต์)">เรด (อัลบั้มเทย์เลอร์ สวิฟต์) เรด () เป็นสตูดิโออัลบั้มลำดับที่ 4 ของนักร้องนักแต่งเพลงชาวอเมริกัน เทย์เลอร์ สวิฟต์ อัลบั้มวางจำหน่ายเมื่อวันที่ 22 ตุลาคม ค.ศ. 2012 ผ่านสังกัดบิกแมชีนเรเคิดส์ ชื่ออัลบั้มมีแรงบันดาลใจจาก "ความสัมพันธ์กึ่งเป็นพิษ" (semi-toxic relationships) ที่สวิฟต์ประสบในระหว่างการทำอัลบั้ม สวิฟต์กล่าวถึงอารมณ์ดังกล่าวว่า "อารมณ์สีแดง" เนื่องจากความเข้มข้นและวุ่นวาย อัลบั้มเรดให้สัมผัสถึงรูปแบบความรักและความอกหักที่เป็นเอกลักษณ์ของสวิฟต์ จากมุมมองที่เป็นผู้ใหญ่ขณะที่ยังมีเนื้อหาแบบอื่น เช่น ความมีชื่อเสียง และความกดดันจากการเป็นจุดสนใจของประชาชน ในอัลบั้ม สวิฟต์ยังได้ร่วมมือกับโปรดิวเซอร์เพลงมากมาย และนักร้องรับเชิญอย่างแกรี ไลต์บอดี จากวงสโนว์พาโทรล และเอ็ด ชีแรน และมีการทดลองทำดนตรีแนวใหม่ที่สวิฟต์ยังไม่เคยทำมาก่อนด้วย สวิฟต์ปิดทัวร์คอนเสิร์ตสนับสนุนอัลบั้ม เดอะเรดทัวร์ เมื่อวันที่ 12 มิถุนายน ค.ศ. 2014 กลายเป็นทัวร์คอนเสิร์ตของศิลปินคันทรีที่ทำรายได้สูงสุดตลอดกาล ทำรายได้ได้ 150 ล้านดอลลาร์สหรัฐ สวิฟต์ได้เสนอชื่ออัลบั้มเรดเข้าชิงรางวัล และได้รับรางวัลมากมาย นักวิจารณ์ชื่นชมสวิฟต์ในเรื่องความหลากหลายในฐานะนักดนตรีและชื่นชมการทดลองทำแนวเพลงใหม่ แตกต่างจากเพลงคันทรีเดิม ๆ ของเธอ ในงานประกาศรางวัลแกรมมีครั้งที่ 56 อัลบั้มเรดได้เข้าชิงรางวัลอัลบั้มเพลงคันทรียอดเยี่ยม เป็นอัลบั้มที่สามติดต่อกันกันที่ได้เข้าชิงรางวัลดังกล่าว และรางวัลอัลบั้มเพลงยอดเยี่ยม เป็นครั้งที่สองที่เข้าชิงรางวัลดังกล่าว ทำให้สวิฟต์เป็นศิลปินคันทรีคนแรกที่ได้เข้าชิงรางวัลอัลบั้มแห่งปีสองครั้งในคริสต์ทศวรรษ 2010 อัลบั้มเรด เปิดตัวที่อันดับที่หนึ่งบนชาร์ตบิลบอร์ด 200 เป็นอัลบั้มที่สามติดต่อกัน ยอดขายสัปดาห์แรกทำได้ 1.21 ล้านอัลบั้ม เป็นอัลบั้มที่สามของศิลปินคันทรีที่เปิดตัวสูงสุดในประวัติศาสตร์ และเป็นอัลบั้มที่ขายได้เร็วที่สุดในรอบทศวรรษ อัลบั้มทำยอดขายอัลบั้มเพลงคันทรีในสัปดาห์แรกได้สูงสุดตลอดกาล สถิติเก่าที่ทำไว้คือการ์ธ บรุกส์ อัลบั้มเรดเป็นอัลบั้มที่ 18 ในประวัติศาสตร์สหรัฐอเมริกาที่ขายได้ 1 ล้านอัลบั้มภายในสัปดาห์เดียว อัลบั้มยังขึ้นอันดับหนึ่งครั้งแรกในประเทศต่าง ๆ ได้แก่ สหราชอาณาจักร ออสเตรเลีย แคนาดา ไอร์แลนด์ และนิวซีแลนด์ และติดสิบอันดับแรกในหลายประเทศ เช่น จีน อัลบั้มขายได้ 6 ล้านอัลบั้มทั่วโลก นับถึงเดือนสิงหาคม ค.ศ. 2014 ทำให้อัลบั้มเรดเป็นอัลบั้มเพลงคันทรีที่ขายดีที่สุดใน ค.ศ. 2012 ทำให้เป็นอัลบั้มที่สามที่ขายดีที่สุดและเป็นอัลบั้มที่สองที่ขายดีกว่าแนวเพลงอื่น ๆ หลังจากออกจำหน่ายเพียงสองเดือน เป็นครั้งที่สี่ของสวิฟต์ที่ทำยอดขายอยู่ในสามอันดับสูงสุดได้ อัลบั้มเรดยังได้รับการรับรองระดับแพลตินัม 4 ครั้งจากสมาคมผู้ประกอบกิจการเพลงของสหรัฐอเมริกา (RIAA) เป็นอัลบั้มที่สี่ติดต่อกันรายชื่อเพลงชาร์ตชาร์ตประจำสัปดาห์ชาร์ตประจำปี</doc>
