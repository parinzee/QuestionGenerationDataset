<doc id="151877" url="https://th.wikipedia.org/wiki?curid=151877" title="เทศบาลเมืองปากช่อง">เทศบาลเมืองปากช่อง เทศบาลเมืองปากช่อง หรือ เมืองปากช่อง เป็นเทศบาลเมืองแห่งหนึ่งจากเทศบาลเมืองทั้งหมด 4 แห่งในจังหวัดนครราชสีมา ครอบคลุมพื้นที่บางส่วนของตำบลปากช่อง และบางส่วนของตำบลหนองสาหร่าย ในอำเภอปากช่อง มีประชากรในปี พ.ศ. 2560 จำนวน 34,947 คน ทำให้เป็นเทศบาลที่มีประชากรมากที่สุดอันดับที่ 2 ของจังหวัดนครราชสีมา รองจากเทศบาลนครนครราชสีมาประวัติ ประวัติ. เทศบาลเมืองปากช่อง เดิมมีรูปแบบการปกครองส่วนท้องถิ่นแบบสุขาภิบาล มีชื่อเรียกว่า สุขาภิบาลปากช่อง จัดตั้งขึ้นเมื่อปี พ.ศ. 2499 ตามประกาศกระทรวงมหาดไทย ลงวันที่ 3 สิงหาคม พ.ศ. 2499 แต่เดิมนั้นเขตการปกครองขึ้นตรงกับ กิ่งอำเภอปากช่อง อำเภอสีคิ้ว ต่อมาเมื่อ ปี พ.ศ. 2501 มีพระราชกฤษฎียกฐานะ กิ่งอำเภอปากช่อง อำเภอสีคิ้ว เป็นอำเภอปากช่อง สุขาภิบาลปากช่องได้มีการเปลี่ยนแปลงเขตสุขาภิบาลขึ้น 2 ครั้ง เมื่อปี พ.ศ. 2504 และ ปี พ.ศ. 2510 จากนั้น สุขาภิบาลปากช่อง ได้รับการยกฐานะขึ้นเป็น เทศบาลตำบลปากช่อง ตามประกาศกระทรวงมหาดไทย ลงวันที่ 22 มิถุนายน พ.ศ. 2524 ต่อมา เทศบาลตำบลปากช่อง ได้รับการยกฐานะขึ้นเป็น เทศบาลเมืองปากช่อง ตามประกาศกระทรวงมหาดไทย ลงวันที่ 10 พฤษภาคม 2548ภูมิศาสตร์ ภูมิศาสตร์. เทศบาลเมืองปากช่อง มีพื้นที่รับผิดชอบทั้งสิ้น 15.25 ตารางกิโลเมตร ชุมชนภายในเขตเทศบาลจำนวน 23 ชุมชน ลักษณะพื้นที่ส่วนใหญ่เป็น ดินที่มีความอุดมสมบูรณ์ สามารถปลูกพืชได้แทบทุกชนิด สภาพพื้นดินเป็นที่ราบเชิงเขา อากาศดี ฝนตกตามฤดูกาล เทศบาลเมืองปากช่องมีอาณาเขตติดต่อ ดังนี้- ทิศเหนือ ติดต่อกับหมู่บ้านหนองตาแก้ว อำเภอปากช่อง - ทิศใต้ ติดต่อกับตำบลหนองน้ำแดง อำเภอปากช่อง - ทิศตะวันออก ติดต่อกับลำตะคอง และหมู่บ้านประดู่มาก - ทิศตะวันตก ติดต่อกับเขตป่าสงวนแห่งชาติ หมู่บ้านน้ำตกหลังเหว อำเภอปากช่องประชากร ประชากร. เทศบาลเมืองปากช่อง ณ ธันวาคม 2560 มีประชากรทั้งหมด 34,947 คน เป็นชาย 16,612 คน เป็นหญิง 18,335 คน จำนวนบ้าน 18,156 หลัง ประชากรส่วนใหญ่ประกอบอาชีพ คือ ค้าขาย และอุตสาหกรรมในครัวเรือนเป็นหลัก รองลงมาเป็นอาชีพรับจ้าง ปศุสัตว์และเกษตรกรรมการขนส่ง การขนส่ง. เมืองปากช่องมีถนนสายหลัก คือ ถนนมิตรภาพ (ทางหลวงแผ่นดินหมายเลข 2) และถนนภายในเขตเทศบาลจำนวน 254 สาย มีลำตะคองเป็นลำน้ำสายหลักที่ใช้ในการบริโภค และการขนส่ง นอกจากนี้ ยังมีทางรถไฟสายตะวันออกเฉียงเหนือผ่านตัวเมือง มีขบวนรถขึ้น-ล่อง หยุดรับส่งผู้โดยสารที่สถานีรถไฟปากช่องให้บริการทุกวัน</doc>
