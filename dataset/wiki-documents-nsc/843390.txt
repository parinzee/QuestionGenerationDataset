<doc id="843390" url="https://th.wikipedia.org/wiki?curid=843390" title="สมเด็จพระราชินีอึนตอมบี พระราชชนนี">สมเด็จพระราชินีอึนตอมบี พระราชชนนี สมเด็จพระราชินีอึนตอมบี พระราชชนนี หรือพระนามาภิไธยเดิมว่า อึนตอมบี ตวาลา (; ราว พ.ศ. 2493) เป็นพระราชชนนีหรือตามธรรมเนียมสวาซีจะเรียกว่า นางพญาช้าง (Ndlovukati) ในสมเด็จพระราชาธิบดีอึมสวาตีที่ 3 แห่งเอสวาตินี เป็นผู้ปกครองร่วมของเอสวาตินีมาตั้งแต่ปี พ.ศ. 2529 และเคยเป็นผู้สำเร็จราชการแทนพระราชโอรสช่วงปี 2526–2529 สองปีก่อนการเสด็จสวรรคตของสมเด็จพระราชาธิบดีซอบูซาที่ 2 พระองค์ได้โปรดเกล้าฯ สถาปนาสมเด็จพระราชินีเจลีเว (Queen Dzeliwe) เป็นผู้สำเร็จราชการแทนพระองค์จนกว่าเจ้าชายมาคอเซตีเว (Prince Makhosetive) ซึ่งประสูติแต่สมเด็จพระราชินีอึนตอมบี (Ntombi) จะบรรลุนิติภาวะพระชันษา 21 ปีบริบูรณ์ แต่หนึ่งปีต่อมาสมเด็จพระราชินีอึนตอมบีได้ยึดอำนาจจากสมเด็จพระราชินีเจลีเว และจะตั้งให้สมเด็จพระราชินีอึนตอมบีมีพระอิสริยยศเป็นนางพญาช้าง หลังจากนั้นสมเด็จพระราชินีเจลีเวทรงถูกกักบริเวณในพระตำหนักในปี 2526 เก้าวันต่อมาเจ้าชายซอซีซา ดลามีนี (Sozisa Dlamini) จึงปกครองสวาซิแลนด์ และทรงแต่งตั้งสมเด็จพระราชินีอึนตอมบีขึ้นเป็นผู้สำเร็จราชการแทนพระองค์ของเจ้าชายมาคอเซตีเว สามปีต่อมาเจ้าชายมาคอเซตีเวที่มีพระชันษา 18 ปี ก็เสด็จขึ้นครองราชย์สถาปนาตนเองเป็นสมเด็จพระราชาธิบดีอึมสวาตีที่ 3 (Mswati III) ได้แต่งตั้งสมเด็จพระราชินีอึนตอมบีเป็นพระราชชนนีหรือนางพญาช้างลำดับต่อมา แต่ก็ปกครองอาณาจักรร่วมกับพระมารดาในลักษณะพระมหากษัตริย์คู่จึงถึงปัจจุบัน โดยให้เหตุผลว่าสมเด็จพระราชชนนีคือจิตวิญญาณและผู้นำแห่งรัฐ ส่วนองค์พระมหากษัตริย์ถือเป็นผู้บริหารประเทศ สมเด็จพระราชชนนีอึนตอมบีเป็นที่รู้จักแพร่หลายในโลกตะวันตก โดยพระองค์ถือเป็นหนึ่งในสามพระราชินีที่ครองราชย์อยู่ ได้แก่ สมเด็จพระราชินีนาถมาร์เกรเธอที่ 2 แห่งเดนมาร์ก และสมเด็จพระราชินีนาถเอลิซาเบธที่ 2 แห่งสหราชอาณาจักร</doc>
