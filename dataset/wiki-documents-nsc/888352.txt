<doc id="888352" url="https://th.wikipedia.org/wiki?curid=888352" title="เมแกน ดัชเชสแห่งซัสเซกซ์">เมแกน ดัชเชสแห่งซัสเซกซ์ เมแกน ดัชเชสแห่งซัสเซกซ์ (; ประสูติ 4 สิงหาคม พ.ศ. 2524) พระนามเมื่อแรกประสูติว่า เรเชล เมแกน มาร์เกิล () เป็นพระชายาในเจ้าชายเฮนรี ดยุกแห่งซัสเซกซ์ เป็นอดีตนักแสดง นางแบบ และนักมนุษยธรรมชาวอเมริกัน มีชื่อเสียงจากบทเรเชล เซน (Rachel Zane) ในซีรีส์เรื่อง คู่หูทนายป่วน (Suits) และจากบทเอมี เจสซัป (Amy Jessup) ในซีรีส์เรื่อง ฟรินจ์ (Fringe) หลังพิธีเสกสมรสกับเจ้าชายแฮร์รีในวันที่ 19 พฤษภาคม พ.ศ. 2561 เสร็จสิ้นลง พระองค์ทรงได้รับพระราชทานบรรดาศักดิ์ ดัชเชสแห่งซัสเซกซ์ นอกจากนี้ พระองค์ยังติดอยู่ใน 100 บุคคลทรงอิทธิพลของโลกของนิตยสารไทม์ประจำปี พ.ศ. 2561พระชนมชีพช่วงต้น พระชนมชีพช่วงต้น. เมแกนประสูติเมื่อวันที่ 4 สิงหาคม พ.ศ. 2524 และเติบโตในลอสแอนเจลิส ทรงเล่าถึงพระบิดาและพระมารดาว่า "พ่อของฉันเป็นคอเคเซียน [อเมริกันผิวขาว] และแม่ฉันเป็นแอฟริกัน-อเมริกัน...ฉันยอมรับ [และ] พูดว่าฉันคือใคร มาจากไหน เพื่อแสดงตัวว่าฉันเป็นผู้หญิงเลือดผสมที่เข้มแข็งและมั่นใจ" พระมารดาสืบสันดานมาจากทาสแอฟริกันในรัฐจอร์เจีย ส่วนพระบิดามีเชื้อสายอังกฤษ, ดัตช์ และไอริช บุรพชนของพระบิดาคือ ร้อยเอกคริสโตเฟอร์ ฮัสซีย์, เซอร์ฟิลิปส์ เวนต์เวิร์ท และแมรี คลิฟฟอร์ด ซึ่งสืบเชื้อสายมาจากพระเจ้าเอ็ดเวิร์ดที่ 3 แห่งอังกฤษ ดอเรีย ลอยซ์ รักแลนด์ (Doria Loyce Ragland) พระมารดา สำเร็จการศึกษาปริญญาโทจากมหาวิทยาลัยเซาเทิร์นแคลิฟอร์เนีย เป็นนักจิตบำบัดและครูสอนโยคะ ปัจจุบันพระชนนีพำนักอยู่ในวิวพาร์ก-วินด์เซอร์ฮิลส์ รัฐแคลิฟอร์เนีย ส่วนพระชนกชื่อทอมัส มาร์เกิล ซีเนียร์ (Thomas Markle Sr.) มีเชื้อสายอังกฤษ, ดัตช์ และไอริช เจ้าของรางวัลเอ็มมีผู้เชี่ยวชาญการกำกับแสงให้กับบุตรสาวคนเล็กในซิตคอมเรื่อง แมร์รีด์...วิตชิลเดรน (Married... with Children) ปัจจุบันอาศัยอยู่ในประเทศเม็กซิโก พระบิดาและพระมารดาหย่ากันขณะมีพระชันษาได้ 6 ปี มีพระเชษฐาและพระเชษฐภคินีต่างมารดาสองคนคือทอมัส มาร์เกิล จูเนียร์ และซาแมนทา แกรนต์ พระองค์เป็นลืบของแมรี เมร์ริลล์ (สกุลเดิม เบิร์ด) ผู้เคยปฏิบัติงานเป็นเจ้าพนักงานถวายการรับใช้ในพระราชวังวินด์เซอร์เมื่อปี พ.ศ. 2399 และเป็นลืบของเจคอบ ลี เมร์ริลล์ (Jacob Lee Merrill) เจ้าของอสังหาริมทรัพย์ในเมืองโฮลเดอร์เนสส์ รัฐนิวแฮมป์เชียร์เมื่อนับจากฝ่ายพระบิดาการศึกษา การศึกษา. ขณะพระชันษาห้าปี ทรงเข้ารับการศึกษาที่โรงเรียนเอกชนฮอลลิวูดลิตเติลเรด (Hollywood Little Red Schoolhouse) ต่อมาได้ศึกษาต่อที่โรงเรียนมัธยมศึกษาดวงหทัยนิรมล (Immaculate Heart High School) ซึ่งเป็นโรงเรียนคาทอลิกหญิงล้วนในลอสแอนเจลิส และสำเร็จการศึกษาระดับปริญญาตรี สาขาการละคร และสาขาวิเทศคดีศึกษา มหาวิทยาลัยนอร์ทเวสเทิร์นใกล้เมืองชิคาโก ก่อนสำเร็จการศึกษาพระองค์เคยผ่านการฝึกงานที่สถานทูตสหรัฐประจำกรุงบัวโนสไอเรส ประเทศอาร์เจนตินาชีวิตส่วนพระองค์ ชีวิตส่วนพระองค์. เมแกน ดัชเชสแห่งซัสเซกซ์ทรงเคยคบหากับเทรเวอร์ เองเกลสัน (Trevor Engelson) นักแสดง เมื่อปี พ.ศ. 2547 ก่อนสมรสกันเมื่อวันที่ 10 กันยายน พ.ศ. 2554 ณ โอโชริโอส ประเทศจาเมกา ภายหลังได้ทรงหย่าเมื่อเดือนสิงหาคม พ.ศ. 2556 พระองค์เริ่มมีความสัมพันธ์พิเศษกับเจ้าชายแฮร์รี ผู้สืบราชสันติวงศ์แห่งสหราชอาณาจักรลำดับที่หก ช่วงเดือนกรกฎาคม พ.ศ. 2559 กระทั่งเดือนกันยายนปีถัดมา พระองค์ได้ให้สัมภาษณ์กับนิตยสาร เวนิตีแฟร์ (Vanity Fair) เกี่ยวกับความสัมพันธ์กับเจ้าชายแฮร์รีว่า "เราทั้งสองสุขกับความรัก เราคบหากันเงียบ ๆ ประมาณหกเดือนก่อนจะเป็นข่าว และฉันก็ง่วนกับการทำงานอยู่ตลอด และสิ่งที่เปลี่ยนไปคือทุกคนรู้เรื่องกันหมดแล้ว" ในเดือนถัดมาทั้งสองพระองค์ได้ออกงานพร้อมกันในพิธีเปิดกีฬาทหารผ่านศึกอินวิกตัสเกมส์ (Invictus Games) ที่โตรอนโต ประเทศแคนาดา ในวันที่ 27 พฤศจิกายน พ.ศ. 2560 มีการประกาศว่าพระองค์ได้หมั้นกับเจ้าชายแฮร์รีแล้ว โดยพระราชพิธีเสกสมรสจะจัดขึ้นในวันที่ 19 พฤษภาคม พ.ศ. 2561 เมแกน ดัชเชสแห่งซัสเซกซ์ตรัสว่าพระองค์เป็นนักกิน (foodie) ตามที่ปรากฏในบทเรเชล เซน ตัวละครในซีรีส์ คู่หูทนายป่วน ที่พระองค์แสดง พระองค์โปรดพระกระยาหารอย่างไทยโดยเฉพาะผัดไทย พระองค์มีความสนิทสนมกับเซเรนา วิลเลียมส์, เจสสิกา มุลโรนีย์ และเบน มุลโรนีย์จากช่อง อี! นิวส์ (E! News) ก่อนหน้านี้พระองค์เช่าบ้านเลขเลขที่ 10 ถนนยาร์เมาท์ของซีตันวิลเลจในเขตเมืองโตรอนโต ในช่วงที่ถ่ายทำซีรีส์เรื่อง คู่หูทนายป่วน ในโตรอนโต และได้ทรงย้ายออกเมื่อเดือนพฤศจิกายน พ.ศ. 2560 หลังถ่ายทำซีรีส์ดังกล่าวจนจบฤดูกาลที่ 7 ในเดือนมกราคมปี พ.ศ. 2561 เมแกน ดัชเชสแห่งซัสเซกซ์ได้ทรงลบบัญชีโซเชียลมีเดียทั้งหมดของพระองค์เอง โดยมีข้อความจากพระราชวังเค็นซิงตันได้กล่าวขอบคุณทุกคนที่ติดตามพระองค์มาตลอดหลายปีที่ผ่านมาพระบรรดาศักดิ์พระบรรดาศักดิ์. - นางสาวเรเชล เมแกน มาร์เกิล (4 สิงหาคม พ.ศ. 2524 – 10 กันยายน 2554) - นางเทรเวอร์ เองเกลสัน (10 กันยายน 2554 – 7 มีนาคม 2556) - นางเรเชล เมแกน มาร์เกิล (7 มีนาคม 2556 – 19 พฤษภาคม 2561) - เฮอร์รอยัลไฮนิส ดัชเชสแห่งซัสเซกซ์ (19 พฤษภาคม 2561 – ปัจจุบัน) ตามธรรมเนียมราชสำนักของสหราชอาณาจักร สะใภ้เจ้าจะมิได้อิสริยยศเป็นเจ้าหญิง หลังเสกสมรสกับเจ้าชายแฮร์รีจึงได้รับฐานันดรศักดิ์เป็นรอยัลไฮนิส ได้บรรดาศักดิ์ตามพระสวามีทั้งหมดคือ "ดัชเชสแห่งซัสเซกซ์" (Her Royal Highness The Duchess of Sussex) รวมทั้งตำแหน่งอื่น ๆ ได้แก่เคาน์เตสแห่งดัมบาร์ตัน (Countess of Dumbarton) และบารอนิสคิลคีล (Baroness Kilkeel)</doc>
