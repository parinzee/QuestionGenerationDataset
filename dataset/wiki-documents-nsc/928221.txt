<doc id="928221" url="https://th.wikipedia.org/wiki?curid=928221" title="จูราสสิค เวิลด์ อาณาจักรล่มสลาย">จูราสสิค เวิลด์ อาณาจักรล่มสลาย จูราสสิค เวิลด์ อาณาจักรล่มสลาย () เป็นภาพยนตร์บันเทิงคดีวิทยาศาสตร์แนวผจญภัยจากประเทศสหรัฐอเมริกา ออกฉายในปีพ.ศ. 2561 กำกับโดย J. A. Bayona เป็นภาคต่อของ จูราสสิค เวิลด์ (พ.ศ. 2558) และเป็นภาพยนตร์ลำดับที่ห้าในภาพยนตร์ชุด จูราสสิค ปาร์ค เขียนบทโดย Derek Connolly และ Colin Trevorrow (ผู้กำกับภาพยนตร์ จูราสสิค เวิลด์ ภาคแรก) โดยมี Steven Spielberg (ผู้กำกับภาพยนตร์ จูราสิค พาร์ค ภาคแรกสุด) มารับหน้าที่ผู้อำนวยการสร้างฝ่ายบริหาร ภาพยนตร์เรื่องนี้ดำเนินเรื่องบนเกาะสมมติในบริเวณอเมริกากลาง ชื่อว่าเกาะอิสลานูบลาร์ อยู่ในมหาสมุทรแปซิฟิกนอกชายฝั่งของคอสตาริกา ตัวละครหลักคือ Owen Grady และ Claire Dearing ซึ่งทั้งสองเดินทางไปช่วยเหลือเหล่าไดโนเสาร์บนเกาะซึ่งกำลังจะประสบภัยพิบัติภูเขาไฟระเบิด ซึ่งอาจทำให้ไดโนเสาร์บนเกาะเสียชีวิตทั้งหมดได้ นักแสดงที่กลับมารับบทเดิมจากภาคก่อนๆ ที่สำคัญได้แก่ Chris Pratt, Bryce Dallas Howard, B. D. Wong, และ Jeff Goldblum โดยมีนักแสดงใหม่อีกหลายคน เช่น Rafe Spall, Justice Smith, Daniella Pineda, James Cromwell, Toby Jones, Ted Leving, Isabella Sermon, และ Geraldine Chaplin การถ่ายทำมีขึ้นที่สหราชอาณาจักรและฮาวาย ในช่วงเดือนกุมภาพันธ์ถึงกรกฎาคม พ.ศ. 2560 ออกฉายครั้งแรกที่เมืองแมดริด ประเทศสเปน เมื่อ 21 พฤษภาคม พ.ศ. 2561 ต่อมาจึงออกฉายในสหรัฐอเมริกาเมื่อ 22 มิถุนายน พ.ศ. 2561 โดยยูนิเวอร์แซลพิคเจอร์ส (ในประเทศไทยออกฉายเมื่อ 7 มิถุนายน พ.ศ. 2561) ทำรายได้รวมทั่วโลกไปกว่า 466 ล้านดอลลาร์สหรัฐ ทำให้กลายเป็นภาพยนตร์ที่ทำรายได้สูงสุดอันดับ 7 ประจำปี พ.ศ. 2561 ได้รับเสียงวิจารณ์แบบก้ำกึ่งจากนักวิจารณ์ ซึ่งกล่าวว่าหนังมีจุดเด่นที่การแสดงของคริส แพรตต์ การกำกับของบาโยนา งานภาพ และบางช่วงบางตอนที่ "มืดหม่นจนน่าตกใจ" และมีจุดด้อยที่บทภาพยนตร์ นักวิจารณ์บางคนมองว่าภาพยนตร์เรื่องนี้ไม่มีอะไรแปลกใหม่กว่าภาพยนตร์เรื่องก่อนๆ ในชุดภาพยนตร์จูราสสิค พาร์ค ซึ่งอาจบ่งบอกว่าหมดยุคของภาพยนตร์ชุดนี้แล้ว ภาคต่อซึ่งยังไม่มีชื่อเรื่องมีกำหนดออกฉายวันที่ 11 มิถุนายน พ.ศ. 2564 โดยเทรวอร์โรว์จะกลับมาทำหน้าที่เป็นผู้กำกับภาพยนตร์อีกครั้ง</doc>
