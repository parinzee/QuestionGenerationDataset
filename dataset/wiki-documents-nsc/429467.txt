<doc id="429467" url="https://th.wikipedia.org/wiki?curid=429467" title="สี่สิบเจ็ดโรนิน">สี่สิบเจ็ดโรนิน การแก้แค้นของสี่สิบเจ็ดโรนิง () บางครั้งอาจเรียกว่า การแก้แค้นของสี่สิบเจ็ดซามูไร หรือ เหตุการณ์เก็นโระกุ อะโก () เป็นเหตุการณ์ที่เกิดขึ้นในเอโดะในช่วงต้นคริสต์ศตวรรษที่ 18 นักประวัติศาสตร์ชาวดัตช์ชื่อ ไอแซก ทิทซิงก์ กล่าวว่าเป็นเหตุการณ์สำคัญในวิถีบูชิโด เรื่องราวกล่าวถึงกลุ่มนักรบซามูไรจำนวน 47 คนในสังกัดของไดเมียวอะซะโนะ นะงะโนะริ ซึ่งถูกบังคับให้กระทำเซปปุกุ เมื่อปี ค.ศ. 1701 หลังจากบันดาลโทสะ ใช้ดาบทำร้ายคิระ โยะชินะกะ ข้าหลวงผู้มีอิทธิพลของโชกุนโทะกุงะวะ สึนะโยะชิ ที่ปราสาทมัตซึโอะโอโรกะ เนื่องจากผิดกฎหมายโดยชักอาวุธออกมาภายในปราสาทของโชกุน ตามกฎแล้วอะซะโนะ นะงะโนะริจะต้องทำเซปปุกุ ถูกยึดทรัพย์สินเป็นจำนวนมาก และประหารสมาชิกตระกูลอะซะโนะทุกคน เมื่อสูญเสียเจ้านายไป ซามูไรทั้งหมดสามร้อยกว่าคนในตระกูลจึงกลายเป็นโรนิง ในจำนวนนี้ 47 คนได้ซุ่มวางแผนการแก้แค้นเป็นเวลากว่าสองปี นำโดยหัวหน้าชื่อ โออิชิ โยะชิโอะ จากนั้นจึงบุกเข้าโจมตีคฤหาสถ์ของคิระในเอะโดะ สังหารข้าหลวงคิระโดยการตัดศีรษะ เมื่อวันที่ 30 มกราคม ค.ศ. 1703 และนำศีรษะไปไว้ที่หลุมศพของเจ้านายที่วัดเซนงะกุจิ เพื่อเป็นการกอบกู้ศักดิ์ศรี ภายหลังเหตุการณ์เจ้าหน้าที่บ้านเมืองได้เข้าจับกุมและตัดสินให้โรนิงทั้ง 47 กระทำผิดข้อหาฆาตกรรม แต่อนุญาตให้กระทำเซปปุกุ แทนการลงโทษโดยประหารชีวิต เรื่องราวของโรนิงสี่สิบเจ็ดคนได้รับการเผยแพร่ผ่านการแสดงละครคาบูกิและละครหุ่นชัก โดยเปลี่ยนชื่อตัวละคร ในชื่อเรื่อง "ชูชินงุระ" () เนื่องจากในยุคเก็นโระกุ มีกฎหมายห้ามการวิพากษ์เหตุการณ์การเมืองในขณะนั้น</doc>
