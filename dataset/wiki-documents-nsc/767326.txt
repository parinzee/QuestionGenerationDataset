<doc id="767326" url="https://th.wikipedia.org/wiki?curid=767326" title="ควน เปรอน">ควน เปรอน ฮวน โดมิงโก เปรอง (; 8 ตุลาคม ค.ศ. 1895 – 1 กรกฎาคม ค.ศ. 1974) เป็นพลโทและนักการเมืองชาวอาร์เจนตินา หลังรับราชการในหลายตำแหน่งของรัฐ ซึ่งรวมรัฐมนตรีว่าการกระทรวงแรงงานและรองประธานาธิบดี เขาได้รับเลือกตั้งเป็นประธานาธิบดีอาร์เจนตินาสามสมัย ดำรงตำแหน่งระหว่างเดือนมิถุนายน ค.ศ. 1946 ถึงกันยายน ค.ศ. 1955 เมื่อเขาถูกโค่นในรัฐประหาร และตั้งแต่เดือนตุลาคม ค.ศ. 1973 จนถึงแก่อสัญกรรมในเดือนกรกฎาคม ค.ศ. 1974 ระหว่างวาระประธานาธิบดีแรกของเขา (ค.ศ. 1946–1952) เปรองได้รับการสนับสนุนจากภรรยาคนที่สองของเขา เอบา ดูอาร์เต ("เอบีตา") และทั้งสองได้รับความนิยมล้นหลามในหมู่ชาวอาร์เจนตินาจำนวนมาก เอบาเสียชีวิตใน ค.ศ. 1952 และเปรองได้รับเลือกตั้งเป็นวาระที่สอง ดำรงตำแหน่งระหว่าง ค.ศ. 1952 ถึง 1955 ระหว่างสมัยเผด็จการทหารสองสมัยต่อมา คั่นด้วยรัฐบาลพลเรือนสองรัฐบาล พรรคลัทธิเปรองถูกประกาศให้นอกกฎหมายและเปรองถูกเนรเทศ เมื่อนักลัทธิเปรองฝ่ายซ้าย เอกตอร์ กัมโปรา ได้รับเลือกตั้งเป็นประธานาธิบดีใน ค.ศ. 1973 เปรองกลับประเทศอาร์เจนตินาและไม่นานจากนั้นได้รับเลือกตั้งเป็นประธานาธิบดีสมัยที่สาม ภรรยาคนที่สามของเขา มาเรีย เอสเตลา มาร์ตีเนซ หรืออีซาเบล เปรอง ได้รับเลือกตั้งเป็นรองประธานาธิบดีและสืบตำแหน่งประธานาธิบดีจากเขาหลังเขาถึงแก่อสัญกรรมใน ค.ศ. 1974 แม้ว่าฮวนและเอบีตาเป็นบุคคลที่เป็นข้อโต้เถียง กระนั้นนักลัทธิเปรองยังถือทั้งสองเป็นสัญรูป ผู้ติดตามของเปรองยกย่องความพยายามของพวกเขาในการขจัดความยากจนและเชิดชูเกียรติแรงงาน ส่วนฝ่ายกล่าวหาถือว่าทั้งสองเป็นนักหลอกล่อทางการเมืองและผู้เผด็จการ ครอบครัวเปรองให้ชื่อสกุลของตนเป็นชื่อขบวนการการเมืองที่เรียก ลัทธิเปรอง</doc>
