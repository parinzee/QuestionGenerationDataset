<doc id="789177" url="https://th.wikipedia.org/wiki?curid=789177" title="โต หยูฮัง">โต หยูฮัง โต หยูฮัง (; ; พินอิน: Dù Yǔhán) ดารานักแสดงชาวฮ่องกง เกิดเมื่อวันที่ 1 มกราคม ค.ศ. 1981 ที่ฮ่องกง เป็นนักแสดงภาพยนตร์กำลังภายใน จัดเป็นนักแสดงรุ่นใหม่ที่มีฝีมือในภาพยนตร์แนวนี้ เคยเข้าร่วมการแข่งขันกังฟูหรือวูซูในระดับการแข่งขันมหกรรมกีฬาต่าง ๆ เช่น เหรียญเงินเอเชียนเกมส์ 2002, เหรียญทองอีสต์เอเชียนเกมส์ 2005 เริ่มเป็นนักแสดงจากบทประกอบในภาพยนตร์เรื่อง Ip Man ในปี ค.ศ. 2007 และแสดงตามมาอีกหลายเรื่อง เช่น Bodyguards and Assassins ในปี ค.ศ. 2009, Ip Man 2 ค.ศ. 2010 และรับบทปรมาจารย์หย่งชุนยิป มัน ในปี ค.ศ. 2010 จาก The Legend is Born – Ip Man โต หยูฮัง เริ่มเรียนวูซูตั้งแต่อายุ 6 ขวบจากชั้นเรียนของสหภาพวูซูฮ่องกง และเริ่มมีส่วนร่วมในการแข่งขันวูซู ในปี ค.ศ. 1999 เมื่ออายุ 18 ปีในการรับรางวัลเหรียญทองประเภทฉางฉวน ในการแข่งขันวูซูชิงแชมป์โลก 1999 กลายเป็นแชมป์วูซูที่อายุน้อยที่สุดในฮ่องกง และยังเข้าร่วมในการแข่งขันในปี ค.ศ. 2001 และค.ศ. 2003 และในปี ค.ศ. 2002 ก็ได้เหรียญเงินประเภทฉางฉวน จากเอเชียนเกมส์ในครั้งนั้น อีกทั้งในการวิ่งคบเพลิงในการเปิดการแข่งขันโอลิมปิก 2008 ที่กรุงปักกิ่ง ก็ได้เป็นตัวแทนในจำนวน 120 คนของฮ่องกง ร่วมวิ่งด้วย จากนั้นก็ได้เข้าสู่วงการบันเทิงการแสดง</doc>
