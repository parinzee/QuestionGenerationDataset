<doc id="522778" url="https://th.wikipedia.org/wiki?curid=522778" title="อีฟลีน เบียทริซ ฮอล">อีฟลีน เบียทริซ ฮอล อีฟลีน เบียทริซ ฮอล (; ค.ศ. 1868–ค.ศ. 1939 หรือหลังจากนั้น) หรือนามปากกว่า เอส.จี. แทลเลนไทร์ (S.G. Tallentyre) เป็นนักเขียนสตรีชาวอังกฤษซึ่งเป็นที่รู้จักจากผลงานเรื่อง เดอะเฟรนส์ออฟวอลแตร์ (The Friends of Voltaire) ซึ่งเธอเขียนเสร็จเมื่อ ค.ศ. 1906 มีเนื้อหาเป็นชีวประวัติของวอลแตร์ (Voltaire) ในหนังสือข้างต้น เธอเขียนข้อความตอนหนึ่งว่า "ข้าพเจ้าไม่เห็นด้วยกับสิ่งที่ท่านพูด แต่สิทธิของท่านในอันที่จะพูดนั้น ข้าพเจ้าขอปกป้องไว้ด้วยชีวิต" เนื่องจากคำกล่าวนี้เป็นเครื่องสะท้อนความเชื่อของวอลแตร์ จึงมักเข้าใจผิดกันว่า เป็นคำกล่าวของวอลแตร์เอง คำกล่าวนี้ของฮอลยังได้รับการยกขึ้นอ้างบ่อยครั้งเพื่ออธิบายหลักการเกี่ยวกับเสรีภาพในการพูด อนึ่ง ยังปรากฏว่า ฮิวจ์ สตาวเวล สกอต (Hugh Stowell Scott) นักเขียนผู้ใช้นามปากกว่า เฮนรี ซีตัน เมร์รีแมน (Henry Seton Merriman) ได้รับอิทธิพลจากฮอลเป็นอันมากด้วย เมื่อสกอตเสียชีวิตใน ค.ศ. 1903 เขาได้ทำพินัยกรรมยกเงินห้าพันปอนด์ให้แก่ฮอล โดยระบุว่า เป็น "สินน้ำใจของข้าพเจ้าต่อความช่วยเหลือและคำแนะนำทางวรรณคดีที่เธอมีให้อย่างต่อเนื่อง ซึ่งถ้าไม่มีแล้ว ข้าพเจ้าคงไม่สามารถเลี้ยงชีพด้วยปลายปากกาของข้าพเจ้าได้เป็นแน่แท้" เงินจำนวนนี้ถ้าคำนวณด้วยดัชนีราคาขายปลีกแล้วจะเท่ากับราว ๆ 419,000 ปอนด์ใน ค.ศ 2010</doc>
