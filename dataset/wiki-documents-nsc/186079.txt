<doc id="186079" url="https://th.wikipedia.org/wiki?curid=186079" title="ซิ่ง สั่ง ตาย">ซิ่ง สั่ง ตาย ซิ่ง สั่ง ตาย () เป็นภาพยนตร์โลดโผน/วิทยาศาสตร์ กำกับ เขียนบทและร่วมอำนวยการสร้างโดยพอล ดับเบิลยู. เอส. แอนเดอร์สัน นำแสดงโดยเจสัน สเตธัม, โจน อัลเลน, ไทรีส กิบสัน, เอียน แม็กเชนและนาตาลี มาร์ติเนซ ออกฉายในสหรัฐอเมริกาเมื่อวันที่ 22 สิงหาคม ค.ศ. 2008 ซิ่ง สั่ง ตาย เป็นภาพยนตร์สร้างใหม่จากเรื่อง ซิ่งดับฟ้าท้าสั่งตาย (Death Race 2000) ในปี ค.ศ. 1975 ที่นำแสดงโดยเดวิด คาร์ราดีนและซิลเวสเตอร์ สตอลโลนเรื่องย่อ เรื่องย่อ. ในปี ค.ศ. 2012 เศรษฐกิจสหรัฐล่มสลายและอาชญากรรมเพิ่มสูงขึ้นจนต้องมีการสร้างเรือนจำของเอกชน หนึ่งในนั้นคือเรือนจำเทอร์มินัลไอส์แลนด์ที่แคลร์ เฮนเนสซี พัศดีใช้หารายได้จากการแพร่ภาพการแข่งรถที่ขับโดยนักโทษท่ามกลางอันตรายต่าง ๆ โดยนักโทษคนไหนชนะ 5 ครั้งจะได้รับอิสรภาพ ในระหว่างการแข่งครั้งหนึ่ง นักแข่งผู้สวมหน้ากากนาม "แฟรงเกนสไตน์" กำลังจะชนะการแข่งครั้งที่ 5 แต่อาวุธเกิดขัดข้อง เคส ผู้ช่วยของแฟรงเกนสไตน์พยายามห้ามเขาจากการเข้าเส้นชัย เธอดีดตัวออกจากรถก่อนที่รถของแฟรงเกนสไตน์จะถูกรถของโจ คู่แข่งคนสำคัญยิงทำลาย เจนเซน เอมส์ อดีตนักแข่งรถนาสคาร์ที่ปัจจุบันทำงานเป็นคนงานในโรงงานกลับมาบ้านพบว่า ภรรยาของเขาถูกฆ่า ส่วนตัวเขาถูกทำร้ายจนสลบ เมื่อฟื้นขึ้นมาเจนเซนพบมีดในมือตัวเองและศพภรรยาอยู่ใกล้ ๆ เขาถูกจับและถูกตัดสินจำคุกตลอดชีวิต ส่วนลูกสาวของเขาต้องไปอยู่ในการอุปการะ 6 เดือนต่อมา เจนเซนถูกส่งมาที่เรือนจำเทอร์มินัลไอส์แลนด์และมีเรื่องชกต่อยกับเพเชงโก หัวหน้าแก๊งอารยัน อัลริก ผู้คุมเรือนจำพาตัวเจนเซนไปพบแคลร์ เธอเสนอให้เจนเซนเป็น "แฟรงเกนสไตน์" คนใหม่แทนคนเก่าที่เสียชีวิต โดยแฟรนเกนสไตน์เหลือแค่ชนะอีกครั้งเดียวก็จะได้รับอิสรภาพ เจนเซนยอมตกลงและพบกับโคช, กันเนอร์และลิสต์ ลูกทีมของตน ในการแข่งวันแรก เจนเซนพบกับเคส ผู้ช่วย ในระหว่างการแข่ง เจนเซนพบว่าอาวุธใช้งานไม่ได้และถูกโคลต์ คู่แข่งคนหนึ่งโจมตี เจนเซนจึงใช้แผนปล่อยนาปาล์มใส่รถของโคลต์และให้เคสจุดไฟ ทำให้รถของโคลต์ถูกเผาและถูกรถของโจชน ก่อนเข้าเส้นชัยเจนเซนเห็นเพเชงโกทำท่าคล้ายกับคนที่เขาเห็นในบ้านตอนที่ภรรยาเขาถูกฆ่า ทำให้เจนเซนเสียจังหวะและเข้าเส้นชัยอันดับสุดท้าย ในวันแรกมีนักแข่งตาย 3 คน (ไซแอด, กริมม์และโคลต์) หลังจากพูดคุยกับแคลร์และชกต่อยกับเพเชงโก เจนเซนพบว่าเพเชงโกถูกแคลร์และอัลริกส่งมาฆ่าภรรยาของเขาและป้ายความผิดเพื่อให้เจนเซนติดคุกและมาเป็นแฟรงเกนสไตน์คนใหม่ ในการแข่งวันที่ 2 เจนเซนพบว่าที่อาวุธใช้งานไม่ได้เป็นเพราะแคลร์ใช้ให้เคสแอบทำลายอาวุธเพื่อแลกกับการที่เคสจะได้รับการปล่อยตัว เจนเซนทำให้รถของเพเชงโกคว่ำก่อนจะลงไปฆ่าเพเชงโก ด้านแคลร์สั่งให้ปล่อย "รถยมทูต" ซึ่งเป็นรถติดอาวุธหนัก ใช้ทำลายรถแข่งในสนามเพื่อเรียกความนิยม รถยมทูตฆ่านักแข่ง 3 คน (คาร์สัน, ริกกินส์และ 14K) เจนเซนและโจจึงร่วมมือกันวางกับดักทำลายรถยมทูต ก่อนการแข่งวันสุดท้าย เจนเซนไปคุยกับโจ ด้านแคลร์สั่งให้อัลริกติดระเบิดไว้ใต้ท้องรถของเจนเซนเพื่อกันเขาชนะ ในการแข่งวันสุดท้าย แคลร์พยายามโน้มน้าวใจให้เจนเซนอยู่เป็นแฟรงเกนสไตน์ต่อ แต่เจนเซนปฏิเสธ เจนเซนและโจแข่งกันก่อนโจจะยิงกำแพงสนามเพื่อเปิดทางหนี แคลร์ซึ่งตระหนักว่าทั้งคู่ร่วมมือกันวางแผนหนีพยายามระเบิดรถของเจนเซนแต่ไม่สำเร็จ เพราะโคชถอดระเบิดออกก่อนหน้านี้ เจนเซนและโจแยกกันหนีเมื่อถึงแผ่นดินใหญ่ก่อนรถของเจนเซนจะจนมุม แต่คนที่ลงรถมากลับเป็นเคสซึ่งสวมหน้ากากแฟรงเกนสไตน์และมีเอกสารปล่อยตัว ด้านเจนเซนและโจหนีขึ้นรถไฟต่อไป แคลร์และอัลริกซึ่งดีใจที่จับแฟรงเกนสไตน์กลับมาได้และความนิยมในรายการที่พุ่งสูงเปิดกล่องของขวัญที่มีคนส่งมาให้ แต่พบว่าเป็นระเบิดที่ก่อนหน้านี้พวกตนติดไว้ที่รถเจนเซน โคชกดระเบิดฆ่าแคลร์และอัลริก 6 เดือนต่อมา เจนเซนและโจทำงานเป็นช่างซ่อมรถในเม็กซิโก โดยมีลูกสาวเจนเซนอยู่ด้วย ภาพยนตร์จบลงเมื่อเคสมาเยี่ยมทุกคนนักแสดงนักแสดง. - เจสัน สเตธัม รับบท เจนเซน เอมส์/แฟรงเกนสไตน์ - โจน อัลเลน รับบท แคลร์ เฮนเนสซี พัศดีเรือนจำเทอร์มินัลไอส์แลนด์ - ไทรีส กิบสัน รับบท โจเซฟ เมสัน หรือ ไอ้โจปืนกล คู่แข่งคนสำคัญของแฟรงเกนสไตน์ - นาตาลี มาร์ติเนซ รับบท เคส ผู้ช่วยแฟรงเกนสไตน์ในการแข่งรถ - เอียน แม็กเชน รับบท โคช หัวหน้าทีมซ่อมบำรุงของแฟรงเกนสไตน์ - ยาคอบ วาร์กัส รับบท กันเนอร์ ช่างซ่อมรถของทีมแฟรงเกนสไตน์ - เฟรเดอริก โคห์เลอร์ รับบท ลิสต์ ลูกทีมแฟรงเกนสไตน์ - เจสัน คลาร์ก รับบท อัลริก ผู้คุมเรือนจำ - โรบิน ชู รับบท 14K คู่แข่งคนหนึ่งของแฟรงเกนสไตน์ - โรเบิร์ต ลาซาร์โด รับบท เฮกเตอร์ กริมม์ หรือ กริมมัจจุราช คู่แข่งคนหนึ่งของแฟรงเกนสไตน์ - แม็กซ์ ไรอัน รับบท เพเชงโก คู่แข่งคนหนึ่งของแฟรงเกนสไตน์ - จัสติน แมเดอร์ รับบท เทรวิส โคลต์ คู่แข่งคนหนึ่งของแฟรงเกนสไตน์ - เดวิด คาร์ราดีน พากย์เสียงเป็นแฟรงเกนสไตน์ตอนต้นเรื่อง</doc>
