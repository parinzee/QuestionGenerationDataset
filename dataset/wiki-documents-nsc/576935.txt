<doc id="576935" url="https://th.wikipedia.org/wiki?curid=576935" title="ณัฐพนธ์ ศรีสมุทรนาค">ณัฐพนธ์ ศรีสมุทรนาค นาวาอากาศโท ณัฐพนธ์ ศรีสมุทรนาค ชื่อเดิม ปิยะ ศรีสมุทรนาค หรือที่รู้จักกันในชื่อ โค้ชยะ เป็นอดีตนักกีฬาวอลเลย์บอลชายทีมชาติไทย ผู้ทำหน้าที่ในตำแหน่งมือเซต และปัจจุบันเป็นหนึ่งในผู้ฝึกสอนวอลเลย์บอลหญิงทีมชาติไทย พ.ศ. 2557 ณัฐพนธ์ ศรีสมุทรนาค ได้ทำหน้าที่เป็นหัวหน้าผู้ฝึกสอนวอลเลย์บอลหญิงทีมชาติไทย ในการแข่งขันวอลเลย์บอลหญิงในเอเชียนเกมส์ 2014 ซึ่งเขาเป็นผู้พาทีมดังกล่าว เข้ารับรางวัลเหรียญทองแดงได้เป็นครั้งแรกของการแข่งวอลเลย์บอลในเอเชียนเกมส์ประวัติ ประวัติ. ณัฐพนธ์ ศรีสมุทรนาค เคยเป็นมือเซตของวอลเลย์บอลชายทีมชาติไทย ที่เข้าร่วมการแข่งซีเกมส์ถึง 7 สมัยติดต่อกัน (ตั้งแต่ พ.ศ. 2538 ถึง 2544) โดยในซีเกมส์ 1985 เขาได้เป็นหนึ่งในนักกีฬาวอลเลย์บอลชายทีมชาติไทยที่สามารถคว้าเหรียญทองได้เป็นสมัยแรก และในปี พ.ศ. 2545 เขาได้ทำหน้าที่เป็นหัวหน้าผู้ฝีกสอนวอลเลย์บอลหญิงทีมชาติไทย แล้วเว้นช่วงไประยะหนึ่ง ก่อนที่จะกลับมาทำหน้าที่อีกครั้งใน พ.ศ. 2550 และเริ่มประสบความสำเร็จโดยทีมชาติไทยได้สิทธิ์เข้าแข่งขันวอลเลย์บอลเวิลด์คัพ ด้านงานราชการทหารอากาศ เขาเป็นหัวหน้าฝ่ายบรรจุหีบห่อ สังกัดกรมพลาธิการทหารอากาศ เดือนพฤศจิกายน พ.ศ. 2553 ณัฐพนธ์ ศรีสมุทรนาค ได้ทำหน้าที่เป็นผู้ช่วยผู้ฝึกสอนให้แก่วอลเลย์บอลหญิงทีมชาติไทยในการแข่งขันวอลเลย์บอลในเอเชียนเกมส์ 2010 ที่จัดขึ้น ณ กว่างโจว ประเทศจีน และในปีเดียวกันนี้ เขาได้ทำหน้าที่เป็นผู้ช่วยผู้ฝึกสอนให้แก่ทีมเฟดเดอร์บรอยในการแข่งขันวอลเลย์บอลสโมสรหญิงชิงแชมป์โลก 2010 ซึ่งได้มีส่วนช่วยให้ทีมได้อันดับ 5 ร่วมกับทีมเคนยาไพรสันส์ จากประเทศเคนยา ส่วนในปี พ.ศ. 2554 เขาได้ทำหน้าที่เป็นผู้ช่วยผู้ฝึกสอนให้แก่ทีมช้างในการแข่งขันวอลเลย์บอลสโมสรหญิงชิงแชมป์โลก 2011 ที่จัดขึ้น ณ กรุงโดฮา ประเทศกาตาร์ เดือนมิถุนายน พ.ศ. 2556 ณัฐพนธ์ ศรีสมุทรนาค ได้ทำหน้าที่เป็นหัวหน้าผู้ฝึกสอนวอลเลย์บอลเยาวชนหญิงทีมชาติไทย ในการแข่งขันวอลเลย์บอลเยาวชนหญิงชิงแชมป์โลก 2013 ที่จัดขึ้น ณ เบอร์โน สาธารณรัฐเช็ก จากนั้น ในเดือนกรกฎาคมของปีเดียวกันนี้ เขาได้ทำหน้าที่เป็นผู้ฝึกสอนให้แก่ทีมวอลเลย์บอลหญิงของไทยในการแข่งกีฬามหาวิทยาลัยโลกฤดูร้อน 2013 ที่จัดขึ้น ณ คาซาน ประเทศรัสเซีย และในเดือนเดียวกันนี้ เขาได้เปิดเผยถึงแผนสร้างโอกาสให้นักวอลเลย์บอลรุ่นใหม่เข้าแข่งขันวอลเลย์บอลเวิลด์กรังด์ปรีซ์ 2013 เพื่อหาประสบการณ์ ต่อมาในเดือนกันยายน เขาได้มีส่วนช่วยให้วอลเลย์บอลหญิงทีมชาติไทยประสบความสำเร็จครั้งใหญ่ ด้วยการเป็นแชมป์การแข่งขันวอลเลย์บอลหญิงชิงแชมป์เอเชีย 2013 ที่จัดขึ้น ณ จังหวัดนครราชสีมา ประเทศไทย เดือนตุลาคม พ.ศ. 2556 ณัฐพนธ์ได้เปิดเผยถึงแผนที่จะให้นักกีฬาวอลเลย์บอลชุดเยาวชนเข้าร่วมทีมชุดใหญ่ 3-4 คนในการแข่งขันวอลเลย์บอลหญิงเวิลด์แกรนด์แชมป์เปี้ยนคัพ 2013 ที่จัดขึ้น ณ ประเทศญี่ปุ่น รวมถึงซีเกมส์ 2013 ที่จัดขึ้น ณ ประเทศพม่า นอกจากนี้ ณัฐพนธ์ ศรีสมุทรนาค ยังได้รับการกล่าวว่าเป็นบุคคลมีอัธยาศัยดี และสามารถสร้างบรรยากาศผ่อนคลายให้แก่ทีมวอลเลย์บอลหญิงทีมชาติไทยได้มากที่สุดคนหนึ่งของทีมรางวัลที่ได้รับรางวัลที่ได้รับ. - ในฐานะนักกีฬาวอลเลย์บอลชายทีมชาติไทย - พ.ศ. 2528 - เหรียญทอง ซีเกมส์ 1985 ที่กรุงเทพมหานคร ประเทศไทย- ในฐานะหัวหน้าผู้ฝึกสอนวอลเลย์บอลหญิงทีมชาติไทย - พ.ศ. 2557 - เหรียญทองแดง วอลเลย์บอลหญิงในเอเชียนเกมส์ 2014 ที่อินช็อน ประเทศเกาหลีใต้เครื่องราชอิสริยาภรณ์เครื่องราชอิสริยาภรณ์. - พ.ศ. 2556 - เครื่องราชอิสริยาภรณ์อันเป็นที่เชิดชูยิ่งช้างเผือก ชั้นตริตาภรณ์ช้างเผือก (ต.ช.)</doc>
