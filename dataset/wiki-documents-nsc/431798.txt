<doc id="431798" url="https://th.wikipedia.org/wiki?curid=431798" title="ถ้วยมิกกีเมาส์">ถ้วยมิกกีเมาส์ ถ้วยมิกกีเมาส์ () เป็นศัพท์ในวงการกีฬาฟุตบอล โดยเฉพาะฟุตบอลอังกฤษ มีความหมายในทางลบ หมายถึงรางวัล ลีก หรือรายการแข่งขันที่มีมาตรฐาน เงินรางวัล ความสำคัญ หรือศักดิ์ศรีที่ด้อยกว่า เมื่อเทียบกับทีมหรือรายการแข่งขันอื่น ถูกใช้เป็นครั้งแรกในปี ค.ศ. 1977 โดยแฟนบอลสโมสรฟุตบอลลิเวอร์พูล ในเชิงเสียดสี ล้อเลียนแฟนบอลสโมสรฟุลบอลเอเวอร์ตัน คู่แข่งร่วมมณฑลเมอร์ซีไซด์ ที่ได้เข้าชิงชนะเลิศลีกคัพ ในขณะที่ปีนั้นลิเวอร์พูลได้เข้าชิงชนะเลิศเทรเบิล 3 รายการใหญ่ คือ ยูโรเปียนคัพ, ฟุตบอลลีกดิวิชันหนึ่ง และเอฟเอคัพในฤดูกาลเดียวกัน เป็นการเปรียบเปรยว่ารายการแข่งขันของเอฟเวอร์ตันนั้นเหมือน "มิกกี้ เมาส์" หรือรายการสำหรับเด็ก ในปัจจุบัน "ถ้วยมิกกีเมาส์" มักใช้เรียกรายการแข่งขันลีกคัพ โดยสโมสรฟุตบอลในระดับพรีเมียร์ลีก ซึ่งผู้จัดการทีมจะให้ความสำคัญกับการแข่งขันรายการอื่นมากกว่า และมักจัดผู้เล่นทีมสำรองให้ลงเล่นเป็นตัวจริง เพื่อหาประสบการณ์กับสโมสรที่ด้อยกว่า บางครั้งยังใช้ในการให้สัมภาษณ์สื่อในการทำสงครามจิตวิทยากับทีมคู่แข่งเมื่อทีมแพ้ ในเชิงแก้เกี้ยว ทำนองว่าไม่ให้ความสำคัญกับรายการนี้ และมุ่งหวังจะชนะรายการอื่น นอกจากความหมายในด้านกีฬาแล้ว มิกกีเมาส์ยังถูกเปรียบเปรยโดยนิตยสารแทบลอยด์ในอังกฤษ ในเชิงเสียดสีด้านการศึกษาในช่วงปลายทศวรรษ 1990 โดยกล่าวถึงมหาวิทยาลัยที่มีมาตรฐานการศึกษาด้อยกว่า และมีชื่อหลักสูตรในระดับปริญญาแปลกๆ เช่น "หลักสูตรเดวิด เบคแคม" , "หลักสูตรแฮร์รี พอตเตอร์" หลักสูตรเกี่ยวกับกอล์ฟหรือการเล่นเรือใบ โดยเรียกว่าเป็น ปริญญามิกกีเมาส์ (Mickey Mouse degrees) โดย มหาวิทยาลัยมิกกีเมาส์ (Mickey Mouse university)</doc>
