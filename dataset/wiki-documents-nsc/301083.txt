<doc id="301083" url="https://th.wikipedia.org/wiki?curid=301083" title="ไฟโด ดิโด">ไฟโด ดิโด ไฟโด ดิโด (อังกฤษ: Fido Dido) ตัวการ์ตูนสัญชาติอเมริกันที่ใช้เป็นมาสคอตในการโฆษณาเครื่องดื่มประเภทน้ำอัดลมโดยเฉพาะยี่ห้อ เซเว่นอัพ ในยุคทศวรรษที่ 80-ต้นทศวรรษที่ 90 ไฟโด ดิโด เกิดขึ้นเมื่อปี ค.ศ. 1987 จากการออกแบบของ โจนน่า เฟอโรน ( และ ซู โรส โดยมาจากภาพวาดการ์ตูนบนผ้าเช็ดปากในภัตตาคารแห่งหนึ่งในนิวยอร์ก โดยกำหนดให้ไฟโด ดิโด เป็นวัยรุ่นชายชาวนิวยอร์ก ที่มีความเป็นตัวของตัวเองสูง มีความสนุกสนาน มั่นใจในตนเอง และมองโลกในแง่ดี เป็นคนที่เป็นที่รักของเพื่อน ๆ เพราะมีความคิดที่ชัดเจนเป็นของตัวเอง บางครั้งดูเหมือนว่าจะเป็นคนมีบุคลิกในแบบที่คาดไม่ถึง ซึ่งจุดเด่นของตัวไฟโด ดิโด ที่เมื่อมองแล้วจะจำได้เลย คือ ผมที่ฟูหยิกหยองบนศีรษะ แขนขาที่ยาวเก้งก้างและการแต่งตัวแบบฮิปฮอป ไฟโด ดิโด ถูกใช้เป็นมาสคอตในการโฆษณา เซเว่นอัพ ในประเทศแถบเอเชียแปซิฟิกเมื่อปี ค.ศ. 1988 เป็นตัวการ์ตูนที่ได้รับความนิยมเป็นอย่างยิ่งเช่น ในประเทศไทยก็ถูกใช้เป็นลายสกรีนบนเสื้อยืดและผลิตเป็นสินค้าที่ระลึกมากมาย เป็นต้น นอกจากนี้แล้ว ในปี ค.ศ. 1993 เซก้าได้ผลิตวิดีโอเกมที่เกี่ยวกับไฟโด ดิโด ขึ้น แต่ไม่ประสบความสำเร็จมากนัก</doc>
