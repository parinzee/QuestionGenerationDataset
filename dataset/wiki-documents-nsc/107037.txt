<doc id="107037" url="https://th.wikipedia.org/wiki?curid=107037" title="เขมนิจ จามิกรณ์">เขมนิจ จามิกรณ์ เขมนิจ จามิกรณ์ (เกิด 27 พฤษภาคม พ.ศ. 2531) ชื่อเล่น แพนเค้ก เป็นนักแสดงและนางแบบชาวไทย เริ่มเข้าสู่วงการบันเทิงจากการเข้าประกวด "ไทยซุปเปอร์โมเดลคอนเทสต์ 2004" และตำแหน่ง "สุดยอดนางแบบโลก" จากเวทีโมเดลออฟเดอะเวิลด์ 2004 ที่ประเทศจีน มีผลงานละครโทรทัศน์ที่มีชื่อเสียง อาทิเช่น พลิกดินสู่ดาว, บ่วงหงส์, เธอกับเขาและรักของเรา เป็นต้น และมีผลงานภาพยนตร์โฆษณาสินค้ามากมาย จนได้รับฉายาว่าเป็นหนึ่งใน "เจ้าแม่พรีเซนเตอร์" จากสื่อหลายแขนงในวงการบันเทิง ในต่างประเทศ เขมนิจเป็นที่รู้จักและได้รับความนิยมจากชาวต่างชาติ อาทิเช่น ได้รับรางวัล "นักแสดงเอเชียยอดเยี่ยมฝ่ายหญิง" จากฮัวติงเอเชียนอาร์ติสต์ป็อปปูลาร์นีตีอะวอดส์ ที่กรุงปักกิ่ง ซึ่งตัดสินจากคะแนนความนิยมที่ชาวจีนโหวตให้ และติดอันดับหนึ่งในนางเอกไทยยอดนิยมที่ชาวจีนชื่นชอบ จากผลสำรวจ "ดาราไทยที่ได้รับความนิยมที่สุดในประเทศจีน" และได้รับเลือกเป็นนักแสดงนำในภาพยนตร์ประวัติศาสตร์ระหว่างประเทศไทยและจีน เรื่อง มหาราช 2 แผ่นดิน นอกจากนี้ เขมนิจยังได้รับรางวัล "นาคเงินมิตรภาพวงการบันเทิงสองฝั่งโขง" จากสปป.ลาวอีกด้วย นอกเหนือจากงานในวงการบันเทิง เขมนิจมีธุรกิจส่วนตัวและให้ความสำคัญกับงานด้านสาธารณกุศล จนได้รับรางวัลและฉายา "ซุปตาร์ใจบุญ" "นางเอกการกุศล" และ "ศิลปินจิตอาสาต้นแบบ" จากหลายองค์กรทั้งภาครัฐและเอกชน ได้รับรางวัลเกียรติคุณด้านการพัฒนาเด็กและเยาวชนจากกระทรวงสาธารณสุขนอกจากนี้ เขมนิจยังได้รับเลือกเป็นทูตวันวิสาขบูชา ทูตการท่องเที่ยวแห่งประเทศไทย และทูตของโครงการเพื่อสังคมจากองค์กรทั้งภาครัฐและเอกชนอย่างต่อเนื่อง อาทิเช่น ทูตโครงการรณรงค์มะเร็งเต้านมของสภากาชาดไทย ทูตใจดีมูลนิธิโรงพยาบาลเด็ก ทูตโครงการกรุงเทพฯสีเขียว และทูตโครงการบิ๊กซีจับมือทำดีเพื่อชุมชน เป็นต้น อีกทั้งเป็นศิลปินในโครงการ "พลังคนสร้างสรรค์โลก รวมพลังตามรอยพ่อของแผ่นดิน" ของกองทัพบก และเป็นหนึ่งในสมาชิกกองทุนพัฒนาบทบาทสตรี อีกทั้งได้รับเลือกเป็นผู้จัดการทีมฟุตบอลระดับเยาวชน ของการแข่งขันระดับภูมิภาคอีกด้วยประวัติ ประวัติ. เขมนิจ จามิกรณ์ เกิดวันที่ 27 พฤษภาคม พ.ศ. 2531 ที่โรงพยาบาลวิภาวดี กรุงเทพมหานคร เขมนิจเป็นบุตรสาวของ นทีเทพ จามิกรณ์ บิดา และ นวลนง จามิกรณ์ มารดา (ชื่อเดิม นงพร รอดโพธิ์ทอง) โดยตาของเขมนิจ ปรีดา รอดโพธิ์ทอง เป็นอดีตอธิบดีกรมพลศึกษา และยายของเขมนิจ สมหมาย รอดโพธิ์ทอง มีตำแหน่งสุดท้ายเป็นผู้ช่วยศาสตราจารย์คณะศึกษาศาสตร์ มหาวิทยาลัยศรีนครินทรวิโรฒ ซึ่งภูมิลำเนาเดิมของครอบครัวฝ่ายบิดาของเขมนิจมาจากจังหวัดยะลา และทางครอบครัวฝ่ายมารดาของเขมนิจมาจากจังหวัดเพชรบุรี และจังหวัดอ่างทอง เขมนิจ มีชื่อเดิมแต่เกิดว่า ชญานิษฐ์ จามิกรณ์ ซึ่งภายหลังได้เปลี่ยนชื่อเป็น เขมนิจ จามิกรณ์ เมื่อก่อนเข้าประกวด ไทยซุปเปอร์โมเดลคอนเทสต์ 2004 และเขมนิจยังได้รับรางวัลชนะเลิศการประกวดครั้งนั้นด้วยเช่นกัน ส่วนชื่อเล่นมารดาได้คิดชื่อไว้ 2 ชื่อ คือ "พลอย" และ "แพน" แต่เลือกให้ใช้ชื่อแพนก็เพราะในขณะนั้นมีเด็กที่ชื่อพลอยเป็นจำนวนมากที่มารดาของเขมนิจรู้จัก จึงใช้ชื่อเล่นว่าแพน ต่อมาเพิ่มเป็น "แพนเค้ก" เพราะในวัยเด็กเขมนิจเห็นว่าการที่เพื่อนหรือคนอื่น ๆ เรียกเขมนิจว่า "แพน" เฉย ๆ เป็นเรื่องน่าอาย และไม่ค่อยมีความมั่นใจในชื่อ เลยเพิ่มเติมชื่อเป็น "แพนเค้ก" และมีส่วนในเรื่องที่ว่ามารดาของเขมนิจชอบทำขนมจึงเห็นควรในการเพิ่มเติมชื่อด้วย เขมนิจ มีพี่น้องร่วมบิดามารดาด้วยกันอีก 2 คน คือ เตชธร จามิกรณ์ (พัตเตอร์) และ อิงกมล จามิกรณ์ (มิกิ) ตามลำดับ เขมนิจ มีแรงบันดาลใจในวัยเด็กว่าอยากเป็นพนักงานต้อนรับบนเครื่องบิน เนื่องมาจากมารดาของเขมนิจเคยทำงานที่การบินไทย ในวัยเด็กประมาณ 2 ปี บิดาและมารดาของเขมนิจได้พาเขมนิจไปยังสหรัฐอเมริกาด้วย เมื่อครั้งไปศึกษาต่อระดับปริญญาโทที่มหาวิทยาลัยเคนทักกีสเตต ซึ่งการเดินทางไปสหรัฐอเมริกาครั้งนี้ทำให้ครอบครัวจามิกรณ์ได้รู้จักกับ ยิ่งลักษณ์ ชินวัตร ผู้ซึ่งกำลังศึกษาอยู่ในสถาบันเดียวกัน และเช่าบ้านหลังเดียวกันกับครอบครัวจามิกรณ์ เขมนิจจึงรู้จักยิ่งลักษณ์ ชินวัตรในฐานะเพื่อนรุ่นน้องของบิดาและมารดาของเขมนิจ และเขมนิจได้เรียกยิ่งลักษณ์ ชินวัตรว่า "อาปู" ด้วยความสนิทสนมชิดเชื้อกันอยู่บ้างแล้ว เขมนิจ ได้สนใจในศาสตร์การพัฒนาของ พระบาทสมเด็จพระเจ้าอยู่หัว และได้ร่วมกิจกรรมเกี่ยวกับการเกษตรอยู่บ่อยครั้ง เขมนิจจึงตัดสินใจซื้อที่ดิน 1 แปลง ที่ อำเภอรัตนบุรี  จังหวัดสุรินทร์ ในการทำการเกษตรแบบโคกหนองนา โมเดล ร่วมกับมูลนิธิกสิกรรมธรรมชาติ เขมนิจ ในฐานะนักแสดง ได้มีการเซ็นสัญญาเป็นนักแสดงในสังกัดสถานีโทรทัศน์สีกองทัพบกช่อง 7 มาเป็นเวลา 10 ปี (2548–2558) ซึ่งได้หมดสัญญาเมื่อวันที่ 31 ธันวาคม 2558โดยละครเรื่องสุดท้ายกับทางช่อง 7 คือละครเรื่อง รักเร่่ และได้เริ่มเซ็นสัญญากับทางช่อง ทรูโฟร์ยู เมื่อวันที่ 5 มกราคม 2559 เป็นเวลา 3 ปี ได้ลงละครเรื่องแรกในฐานะนักแสดงช่อง ทรูโฟร์ยู คือซีรีส์ชุด เจ้าเวหาการศึกษา การศึกษา. เขมนิจ เข้ารับการศึกษาระดับอนุบาลจากโรงเรียนฉัตรวิทยา ต่อระดับประถมศึกษาและมัธยมศึกษาจากโรงเรียนสาธิตแห่งมหาวิทยาลัยเกษตรศาสตร์ ศูนย์วิจัยและพัฒนาการศึกษา ต่อระดับอุดมศึกษาระดับปริญญาตรีจากคณะมนุษยศาสตร์ เอกภาษาอังกฤษ มหาวิทยาลัยเกษตรศาสตร์ บางเขน กรุงเทพมหานคร และต่อระดับอุดมศึกษาระดับปริญญาโทจนสำเร็จการศึกษา จากคณะรัฐศาสตร์ สาขารัฐประศาสนศาสตร์ มหาวิทยาลัยรามคำแหง กรุงเทพมหานคร เมื่อวันที่ 5 มีนาคม พ.ศ. 2557 ณ ปัจจุบัน เขมนิจ กำลังศึกษาต่อระดับอุดมศึกษาระดับปริญญาเอก สาขาทรัพยากรมนุษย์ มหาวิทยาลัยรามคำแหง กรุงเทพมหานคร สมัยศึกษาระดับมัธยมศึกษา เขมนิจ เป็นนักกิจกรรมในโรงเรียน อาทิเช่น เชียร์ลีดเดอร์ ดรัมเมเยอร์ และนักกีฬากรีฑาระดับเหรียญทองประเภทวิ่งสี่คูณร้อยเมตร และประเภทวิ่งสี่คูณสองร้อยเมตร ในการแข่งขันกีฬาสาธิตสามัคคี และเขมนิจยังเคยได้รับเลือกเป็น "ทูตกีฬาสาธิตครั้งที่ 38" ในปี พ.ศ. 2556 นอกจากนี้เขมนิจยังเคยได้รับเลือกเป็น "จีเอสเอ็ม แองเจิ้ล" นำวิ่งสิงคโปร์มาราธอนอีกด้วยชีวิตส่วนตัว ชีวิตส่วนตัว. ด้านชีวิตส่วนตัวก่อนหน้านี้เธอเคยคบหากับ ศุกลวัฒน์ คณารศ, อารักษ์ อมรศุภศิริ ปัจจุบันกำลังคบหาดูใจ กับ พ.ต.ต.ศักดิ์สุนทร เปรมานนท์ หรือ สารวัตรหมีผลงานรางวัล</doc>
