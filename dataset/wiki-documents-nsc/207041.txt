<doc id="207041" url="https://th.wikipedia.org/wiki?curid=207041" title="ฌาน กาลม็อง">ฌาน กาลม็อง ฌาน กาลม็อง (Jeanne Calment) เป็นชาวฝรั่งเศส ที่เป็นที่รู้จักในฐานะ มนุษย์ที่มีอายุยืนที่สุดในประวัติศาสตร์โลก ที่มีหลักฐานยืนยันอายุอย่างละเอียดชัดเจน เธอเกิดเมื่อวันที่ 21 กุมภาพันธ์ ค.ศ. 1875 และเสียชีวิตเมื่อวันที่ 4 สิงหาคม ค.ศ. 1997 ด้วยอายุ 122 ปี 5 เดือน 14 วัน (หรือ 44,724 วัน) เธอเกิดที่เมือง Arles ในประเทศฝรั่งเศส และใช้ชีวิตที่เมืองนี้เกือบทั้งชีวิต ครอบครัวของเธอแทบทั้งหมดต่างมีอายุยืน เช่น พี่ชายเธอ มีชีวิตจนอายุ 97 ปี, บิดาของเธอ มีชีวิตจนอายุ 93 ปี และมารดาของเธอ มีชีวิตจนอายุ 86 ปี เธอเลือกที่จะใช้ชีวิตแบบสบายๆ ชอบทำกิจกรรมอดิเรกเช่น เล่นเทนนิส, ว่ายน้ำ, โรลเลอร์สเกต, ปั่นจักรยาน, เล่นเปียโน และ โอเปรา เธอแต่งงานกับแฟร์น็อง กาลม็อง (Fernand Calment) ขณะอายุ 21 ปี เธอมีลูกสาวกับแฟร์น็อง 1 คน คือ อีวอน เกิดใน ค.ศ. 1898 และลูกสาวของเธอก็มีหลานให้เธอ ชื่อ เฟรเดริก (Frédéric) เกิดใน ค.ศ. 1926 แต่ทั้งสามี ลูก และหลานของเธอ เสียชีวิตก่อนตัวเธอทั้งสิ้น โดยลูกสาวของเธอ Yvonne เสียชีวิตใน ค.ศ. 1934 ด้วยโรคปอดบวม, สามีของเธอ เฟอร์นานด์ เสียชีวิตใน ค.ศ. 1942 เพราะอาหารเป็นพิษ และหลานของเธอ เสียชีวิตในค.ศ. 1963 ด้วยอุบัติเหตุจากรถจักรยานยนต์ ค.ศ. 1965 ขณะอายุ 90 ปี เธอเปิดอพาร์ตเมนท์ของเธอให้เช่า ซึ่งก็มีคนมาเช่าอพาร์ตเมนท์ของเธอในราคาเดือนละ 2,500 ฟรังก์ ซึ่งต่อมา ค่าเช่าที่เธอได้รับรวมกันแล้วมากกว่าสองเท่าของมูลค่าที่เธอจะได้รับหากขายขาดครั้งเดียว ฌานมีสุขภาพที่แข็งแรง เธอยังสามารถเล่นฟันดาบได้ในขณะอายุ 85 ปี, ยังขี่จักรยานได้ในอายุ 100 ปี, สามารถอยู่บ้านคนเดียวได้จนกระทั่งถึงอายุ 110 ปี จึงได้ให้มีพยาบาลอยู่ด้วย, สามารถเดินเหินได้สะดวกจนถึงอายุ 114 ปี เธอบำรุงสุขภาพด้วยน้ำมันมะกอก ช็อกโกแลต และไวน์ (Port Wine) ด้านสถิติ ในค.ศ. 1988 ขณะอายุ 113 ปี เธอได้ขึ้นแท่นสถิติ "ผู้ที่มีอายุยืนที่สุดในโลกที่ยังมีชีวิตอยู่" (world's oldest living person) ในขณะนั้น จนเมื่อวันที่ 17 ตุลาคม ค.ศ. 1995 เธอก็มีอายุครบ 120 ปี 238 วัน ขึ้นแท่นสถิติ "ผู้ที่มีอายุมากที่สุดในประวัติศาสตร์โลก" (oldest person ever) ทำลายสถิติของนาย Shigechiyo Izumi ชาวญี่ปุ่น หลังจากที่เธอเสียชีวิตไปในวันที่ 4 สิงหาคม ค.ศ. 1997 ตำแหน่ง "ผู้ที่มีอายุยืนที่สุดในโลกที่ยังมีชีวิตอยู่" ตกเป็นของ Marie-Louise Meilleur จากแคนาดา เพราะผู้ที่ได้ตำแหน่งนี้ จะต้องเป็นผู้ที่มีชีวิตอยู่ที่มีอายุยืนที่สุดในโลกในขณะนั้น แต่ตำแหน่ง "ผู้ที่มีอายุมากที่สุดในประวัติศาสตร์โลก" ยังเป็นของเธอจนถึงปัจจุบัน เพราะตำแหน่งนี้ ไม่จำเป็นว่าผู้ที่ได้ตำแหน่งต้องมีชีวิต ซึ่งจนถึงปัจจุบัน ก็ยังไม่มีใคร (ที่มีหลักฐานยืนยันอายุชัดเจน) สามารถมีอายุได้ยาวนานกว่าเธอ อย่างไรก็ตาม ตำแหน่งนี้ หากใครไม่มีหลักฐานยืนยันอายุ จะไม่มีสิทธิ์ได้รับตำแหน่งนี้ เช่น ชาวชนบท ชาวเขาต่างๆ ซึ่งเชื่อว่า อาจมีชาวชนบทบางคนที่อายุยืนกว่าฌานแต่ไม่มีหลักฐานยืนยัน จึงไม่มีสิทธิ์ได้รับตำแหน่ง "ผู้ที่มีอายุมากที่สุดในประวัติศาสตร์โลก" เช่น นายหลี่ ชิงหยุน (Li Ching-Yuen, 李清雲) ชาวจีน เสียชีวิตเมื่อ ค.ศ. 1933 ซึ่งไม่มีหลักฐานยืนยันวันเกิด แต่ชาวบ้านหลายคนในชุมชน เชื่อว่า ขณะเสียชีวิต เขาอาจมีอายุมากถึง 256 ปี แต่ลำพังเพียงความเชื่อ นำมาบันทึกเป็นสถิติไม่ได้หนังสืออ่านเพิ่ม</doc>
