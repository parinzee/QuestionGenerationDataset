<doc id="439089" url="https://th.wikipedia.org/wiki?curid=439089" title="ภูริต ภิรมย์ภักดี">ภูริต ภิรมย์ภักดี ภูริต ภิรมย์ภักดี หรือชื่อเดิม สันต์ ภิรมย์ภักดี (ชื่อเล่น เต้) เกิดเมื่อวันที่ 12 มกราคม พ.ศ. 2520 เป็นนักธุรกิจ และนักร้องชาวไทย เป็นสมาชิกวงกรุงเทพมาราธอน สันต์ เป็นทายาทคนโตของตระกูลภิรมย์ภักดี ถือเป็นรุ่นที่ 4 ปัจจุบันดำรงตำแหน่งประธานเจ้าหน้าที่บริหาร บริษัท บุญรอดเทรดดิ้ง จำกัดประวัติ ประวัติ. ภูริตเป็นทายาทรุ่นที่ 4 ของตระกูลภิรมย์ภักดี ผู้ผลิตเบียร์รายแรกของประเทศไทย เป็นบุตรชายคนโตของ สันติ - อรุณี ภิรมย์ภักดี สมรสกับ ตอง - นิสามณี ภิรมย์ภักดี มีบุตร 2 คน ชื่อ ด.ญ. นิษา ภิรมย์ภักดี และ ด.ช. ณกฤศ (สิงห์) ภิรมย์ภักดี ปัจจุบันดำรงตำแหน่งประธานเจ้าหน้าที่บริหาร บริษัท บุญรอดเทรดดิ้ง จำกัด ภูริตจบการศึกษาระดับมัธยมศึกษาที่โรงเรียนสาธิตประสานมิตรถึงมัธยมศึกษาปีที่ 2 จากนั้นบินไปสหรัฐอเมริกาเพื่อศึกษาต่อระดับไฮสคูลที่ Wilbraham Monson Academy ถึงเกรด 12 และจบปริญญาตรีด้าน Business Management จากมหาวิทยาลัย Bentley College เมืองบอสตัน รัฐแมสซาชูเซตส์ ประเทศสหรัฐอเมริกา หลังจบการศึกษาด้วยวัย 21 ปี ภูริตเริ่มเข้ามาช่วยธุรกิจครอบครัวครั้งแรกในตำแหน่งพนักงานดูแลถังเบียร์ จากนั้นออกไปศึกษาการปรุงและการผลิตเบียร์ Master of Brewing ที่ Doemens Institute of Technology ซึ่งเป็นสถาบันสอนด้านการปรุงเบียร์ที่เก่าแก่ของเยอรมัน และมีชื่อเสียงเป็นที่ยอมรับระดับโลก ถือเป็น Brewmaster คนที่ 3 ของตระกูลภิรมย์ภักดี ต่อจากคุณปู่ ประจวบ ภิรมย์ภักดี (Brewmaster ไทยคนแรก) และคุณปิยะ ภิรมย์ภักดี (ลุง) หลังสำเร็จการศึกษาภูริตเดินทางกลับประเทศไทยและเลือกฝึกงานกับบริษัทโฆษณายักษ์ใหญ่อย่าง บริษัท โอกิลวี่ แอนด์ เมเธอร์ (ประเทศไทย) เพื่อเรียนรู้งานด้านโฆษณาและการตลาด ก่อนจะเข้ามาทำงานด้านการตลาดที่บุญรอดฯ อีกสักระยะ แล้วจึงศึกษาต่อระดับปริญญาโททางธุรกิจ Master of Business Administration และ Marketing and Entrepreneurship Major ณ สถาบันบัณฑิตบริหารธุรกิจศศินทร์แห่งจุฬาลงกรณ์มหาวิทยาลัย ปี 2547 ภูริตเข้าทำงานบริษัท บุญรอดบริวเวอรี่ จำกัด อย่างเต็มตัวในตำแหน่งผู้จัดการฝ่ายพัฒนาธุรกิจและฝ่ายการตลาดผลิตภัณฑ์กลุ่มนอนแอลกอลฮอล์ การอยู่ในตำแหน่งการพัฒนาธุรกิจ กระทั่งปี 2553 ได้รับการแต่งตั้งเป็นกรรมการบริหารบริษัท บุญรอดบริวเวอรี่ จำกัด และก้าวขึ้นสู่ตำแหน่งประธานเจ้าหน้าที่บริหาร บริษัท บุญรอดเทรดดิ้ง ซึ่งเป็นบริษัทที่ทำหน้าที่ดูแลเรื่องการตลาดและช่องทางการจัดจำหน่ายให้กับสินค้าในเครือของบุญรอดบริวเวอรี่ ในปี 2559 จนถึงปัจจุบัน นอกจากผลงานที่สร้างความสำเร็จให้กับสินค้าหลัก ได้แก่ เบียร์ โซดา น้ำดื่ม แล้ว ภูริตยังสร้างผลิตภัณฑ์ในกลุ่มนอนแอลกอฮอล์ เช่น สาหร่ายมาชิตะ น้ำแร่เพอร์รา อีกทั้งยังเป็น Key man ในการสร้างพันธมิตรทางธุรกิจที่หลากหลายให้กับบริษัทฯ อาทิ บริษัท มารุเซ็น ที จำกัด (ประเทศญี่ปุ่น) ผู้ผลิตและจัดจำหน่ายชาเขียวญี่ปุ่น (Japanese Green Tea) ของประเทศญีปุ่นและส่งออกไปในหลายประเทศทั่วโลก, บริษัท ซังโกะ เซกะ จำกัด ผู้ผลิตและจำหน่ายขนมอบกรอบและ บริษัท เค เจ ซี อินเตอร์ฟู้ด จำกัด ผู้ผลิตสาหร่ายจากประเทศเกาหลี ในปี 2561 ภูริตยังเป็นกำลังหลักในการจัดตั้งบริษัท Singha Ventures  ซึ่งเป็นบริษัทร่วมลงทุน หรือ CVC (Corporate Venture Capital) ในธุรกิจ Start Up ทั่วโลก โดยภูริตรับผิดชอบในด้านการบริหารองค์กร ในตำแหน่งประธานกรรมการบริหาร ภูริตยังมีอีกหนึ่งบทบาทในวงการบันเทิงกับการเป็นสมาชิกวงดนตรี กรุงเทพมาราธอน (Krungthep Marathon) ตำแหน่ง นักร้องนำ พร้อมสมาชิกวงอีก 3 คน ได้แก่ ปาย – กอบชัย ข่วงอารินทร์ (กีตาร์) , นะ – ธนวิตร พงษ์เจริญ (เบส) และ อู๋ – ยศทร บุญญธนาภิวัฒน์ (กลอง) มีผลงานออกมาแล้วสองอัลบั้ม คืออัลบั้ม The Winner และอัลบั้ม 7912 ภายใต้สังกัด สไปร์ซซี่ ดิสก์ (SPICY DISC) และยังมีผลงานเพลงเป็นที่รู้จักมากมาย เช่น "หากความรักฟังอยู่" เพลงประกอบละคร บันไดดอกรัก (พ.ศ. 2554), "เมื่อไหร่จะได้พบเธอ" เพลงประกอบละคร พรพรหมอลเวง (พ.ศ. 2556), "น้ำตา" เพลงที่ภูริต แต่งเนื้อร้องและขับร้องด้วยตัวเอง เพื่อถ่ายทอดจากความรู้สึก ต่อการจากไปของเพื่อนรุ่นน้อง ประชาธิป มุสิกพงศ์ (สิงห์) มือกีตาร์วง Sqweez Animal (พ.ศ. 2558), เพลง "ปลายรุ้ง" เพลงประกอบละคร ตามรักคืนใจ ที่ได้ร้องร่วมกับน้องนิษา ลูกสาวของภูริต (พ.ศ. 2558)   ในปี 2560 ได้รับเชิญเป็น 1 ในนักร้องปริศนาของรายการ The Mask Singer  Season 3 นอกจากนี้ภูริตยังใช้เวลาในวันว่างกับกีฬา Extreme ทั้งการแข่งรถยนต์, Snowboard, มวยไทย ฯลฯ ลงแข่งรถยนต์ในหลายรายการตั้งแต่เด็กจนถึงปัจจุบัน สามารถทำผลงานคว้าแชมป์หลายรายการทั้ง อาทิ แชมป์อันดับ 1 ในการแข่งขันรถยนต์ Thailand Grand Touring Championship ประเภททีม Concept Car (พ.ศ. 2541) แชมป์อันดับ 1 ของตารางคะแนนรวมตลอดฤดูกาลในการแข่งขันรถยนต์ GT Asia Series รุ่น GTC (พ.ศ. 2559) รองแชมป์การแข่งขันรถยนต์ Audi LMS Cup สนามบุรีรัมย์ (พ.ศ. 2559) และล่าสุดกับตำแหน่งแชมป์การแข่งขันรถยนต์รายการ Audi R8 LMS Cup ในปี 2017 ที่แข่ง 5 สนามใน 4 ประเทศ กีฬามวยไทยเป็นอีกกีฬาที่ภูริตหลงใหลมาตั้งแต่เด็กและยังคงฝึกฝนอยู่ในปัจจุบัน รวมทั้งยังเป็นเจ้าของโรงเรียนมวยไทย RSM Academy รวมทั้งเป็นผู้สนับสนุนให้กับนักมวยไทย บัวขาว บัญชาเมฆ และสนับสนุนค่ายมวยบัญชาเมฆ</doc>
