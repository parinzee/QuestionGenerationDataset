<doc id="122934" url="https://th.wikipedia.org/wiki?curid=122934" title="ยะมะโตะโกริยะมะ">ยะมะโตะโกริยะมะ ยะมะโตะโกริยะมะ () เป็นเมืองขนาดเล็กที่ตั้งอยู่บริเวณภาคกลางของประเทศญี่ปุ่นในจังหวัดนะระ ใกล้กับเมืองโอะซะกะ โดยนั่งรถไฟไปประมาณ 30 นาที เป็นเมืองที่ได้ชื่อว่าเป็น เมืองแห่งปลาทอง (City of Goldfish) เนื่องจากเป็นเมืองที่ประชากรส่วนใหญ่ประกอบอาชีพเกษตรกร โดยมีผู้ทำฟาร์มปลาทองประมาณ 300 ครอบครัว และผลผลิตปลาทองโดยเฉลี่ยในแต่ละปีของเมืองนี้อยู่ที่ 60 ล้านตัว (ข้อมูลปี พ.ศ. 2545) ถือว่าเป็นอันดับสองของประเทศญี่ปุ่นรองจากเมืองฮะมะมะสึเท่านั้น โดยการเพาะเลี้ยงปลาทองของประชากรในเมืองยะมะโตะโคริยะมะ สืบทอดกันมาไม่ต่ำกว่า 500 ปี หลังสงครามภายในประเทศ โดยประชากรที่ยึดอาชีพเพาะเลี้ยงปลาทองส่วนใหญ่สืบเชื้อสายมาจากซามูไรของโชกุนโทะกุงะวะ อิเอะยะซุ ปลาทองส่วนใหญ่ที่เพาะขยายพันธุ์จากที่นี่ จะเป็นปลาทองสายพันธุ์ดั้งเดิมและได้รับความนิยม เนื่องจากมีการอนุรักษ์และพัฒนาสายพันธุ์กันมาอย่างต่อเนื่อง โดยตระกูลที่มีบทบาทมากในการเพาะพันธุ์ปลาทองที่นี่คือ ตระกูลชิมาดะ ถนนหนทาง ตลอดจนป้ายบอกทางสาธารณะต่าง ๆ ในเมืองยะมะโตะโคริยะมะ มักทำเป็นรูปปลาทอง อันเป็นเสมือนสัญลักษณ์ประจำเมือง</doc>
