<doc id="342282" url="https://th.wikipedia.org/wiki?curid=342282" title="สงครามเกียรติยศ มิตรภาพเหนือพรมแดน">สงครามเกียรติยศ มิตรภาพเหนือพรมแดน สงครามเกียรติยศ มิตรภาพเหนือพรมแดน ชื่อภาษาไทยของภาพยนตร์เกาหลีเรื่อง Joint Security Area (ตัวย่อ: JSA, ฮันกึล: 공동경비구역JSA, ฮันจา: 共同警備區域JSA, ระบบกระทรวงวัฒนธรรมเกาหลี 2000: Gongdong Gyeongbi Guyeok JSA, ระบบแมกคูน-ไรซ์ชาวเออร์: Kongdong Kyŏngbi Kuyŏk JSA) นำแสดงโดย ลี ยองเอ, ซอง กังโฮ, ชิน ฮาคุน กำกับการแสดงโดย ปาร์ค ชานวุกเรื่องย่อ เรื่องย่อ. ในเขตพรมแดนระหว่างเกาหลีเหนือและเกาหลีใต้ที่เรียกว่า DMZ หรือ JSA มีการพบศพทหารเกาหลีเหนือ 2 นายเสียชีวิต และเพื่อสอบสวนหาข้อเท็จจริง ทางการของทั้ง 2 ประเทศได้ส่ง พันตรีหญิง โซฟี อี.จีน (ลี ยองเอ) นายทหารหญิงลูกครึ่งเกาหลี-สวิสเซอร์แลนด์ มาสอบสวน โดยเน้นย้ำว่าต้องให้เป็นกลางอย่างแท้จริง แต่ทั้ง 2 ประเทศให้ข้อมูลพาดพิงกัน เมื่อเธอสืบจนพบความจริงบางอย่าง ซึ่งทำให้นายทหารที่เกี่ยวข้องต้องฆ่าตัวตาย และเมื่อยิ่งสืบสาวราวเรื่องเท่าไหร่ ก็พบเรื่องความราวมิตรภาพของคนจาก 2 สัญชาติที่ลึก ๆ แล้วเขาก็คือพี่น้องร่วมชาติกันมาก่อนเบื้องหลังและความสำเร็จ เบื้องหลังและความสำเร็จ. Joint Security Area เป็นภาพยนตร์แอ๊คชั่นสัญชาติเกาหลี ที่ออกฉายในปี ค.ศ. 2000 ที่ว่าด้วยประเด็นเรื่องการรวมชาติของเกาหลีเหนือและเกาหลีใต้ ที่เป็นประเด็นที่ถูกพูดถึงและอ่อนไหวอย่างมากในปัจจุบัน เมื่อภาพยนตร์ออกฉายได้รับความสำเร็จอย่างดียิ่ง ทั้งรายได้และคำวิจารณ์ โดยสามารถทำรายได้ได้เป็นอันดับหนึ่งของประเทศ โดยสามารถทำได้เหนือกว่า Shiri ซึ่งเป็นภาพยนตร์แอ๊คชั่นเช่นกันเมื่อปี ค.ศ. 1999 และได้รับรางวัลต่าง ๆ มากมาย อาทิ ภาพยนตร์ยอดเยี่ยม Blue Dragon Film Awards 2000, ภาพยนตร์ยอดเยี่ยม Grand Bell Awards 2001 และได้รับการเสนอชื่อชิงรางวัลภาพยนตร์ยอดเยี่ยมในเทศกาลภาพยนตร์เบอร์ลิน ในปี ค.ศ. 2001 อีกด้วย ได้รับการวิจารณ์ว่า ตอนท้ายเรื่องจบลงอย่างหักมุม แต่เป็นการหักมุมที่สะเทือนอารมณ์ เรียกน้ำตา โดยที่ภาพยนตร์ใช้วิธีการเล่าเรื่องในแบบค่อย ๆเปิดเผยประเด็นปมสำคัญของเรื่อง ซึ่งได้ดีมาก ๆ รวมทั้งยังสอดแทรกเรื่องความเป็นพี่น้องร่วมชาติระหว่างชาวเกาหลีเหนือและชาวเกาหลีใต้ได้อย่างน่าสนใจ ในเว็บไซต์IMDbได้ให้คะแนนภาพยนตร์เรื่องนี้ไป 7.8 ดาวซึ่งนับว่ามากกว่า Shiri เสียอีก (Shiri ได้ไป 6.6 ดาว) สำหรับในประเทศไทย ภาพยนตร์เรื่องนี้ไม่ได้เข้าฉายในโรงภาพยนตร์ทั่วไป แต่มีการออกจำหน่ายเป็นวีซีดีและดีวีดีแทน</doc>
