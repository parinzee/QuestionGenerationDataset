<doc id="321698" url="https://th.wikipedia.org/wiki?curid=321698" title="ทอคคาตา แอนด์ ฟิวก์ ในบันไดเสียง ดี ไมเนอร์ (BWV 565)">ทอคคาตา แอนด์ ฟิวก์ ในบันไดเสียง ดี ไมเนอร์ (BWV 565) ทอคคาตา แอนด์ ฟิวก์ ในบันไดเสียง ดี ไมเนอร์', BWV 565 () เป็นบทประพันธ์สำหรับบรรเลงด้วยออร์แกน ที่สันนิษฐานว่าแต่งโดยโยฮันน์ เซบาสเตียน บาค ในช่วงระหว่าง ค.ศ. 1703 ถึง 1707 เป็นหนึ่งในงานดนตรีคลาสสิกสำหรับออร์แกนที่ที่ได้รับความนิยม และรู้จักกันแพร่หลายที่สุด และปรากฏอยู่ในวัฒนธรรมสมัยนิยมเป็นจำนวนมาก ทั้งในภาพยนตร์ วิดีโอเกม ดนตรีร็อก เสียงเรียกเข้าโทรศัพท์มือถือ สืบเนื่องจากต้นฉบับของบทประพันธ์ที่มีลายเซ็นของบาคได้สูญหายไปแล้ว ปัจจุบันมีเพียงสำเนาที่คัดลอกโดยโยฮันน์ ริงค์โดยไม่ได้ระบุวันที่ เพียงแต่ระบุว่าเป็น Toccata Con Fuga ของ J.S. Bach โดยที่โยฮันน์ ริงค์ ได้ทำสำเนาจากบทประพันธ์ของคีตกวีอีกหลายท่าน เช่น จอร์จ บอห์ม โยฮันน์ พาเคลเบล โยฮันน์ ไฮน์ริก บัตต์สเตตต์ ดีเทอริก บักซเทอฮูด ปัจจุบันจึงมีข้อโต้แย้งว่าบาคอาจจะไม่ได้เป็นผู้ประพันธ์ผลงานชิ้นนี้ ในยุคปัจจุบัน เพลงนี้ได้รับความนิยมหลังจากถูกบรรจุในภาพยนตร์ของดิสนีย์เรื่องแฟนเทเชีย ในปี 1940 เป็นผลงานอำนวยเพลงและเรียบเรียงเสียงประสานโดยลีโอโปลด์ สโตคอฟสกี นอกจากนี้ เพลงท่อนนี้ยังถูกวงดนตรีฮาร์ดร็อก ดีพเพอร์เพิล, เรนโบว์ และมอตลีย์ครู นำไปบรรเลงในการแสดงสด ทั้งยังถูกนำไปบรรเลงโดยวาเนสซา เมย์ โดยซิงเกิลเพลงนี้ขึ้นถึงอันดับ 24 ของป็อปชาร์ตโดยนิตยสารบิลบอร์ดในปี 1995 นอกเหนือจากบทประพันธ์ชิ้นนี้แล้ว ยังมีผลงานอื่นๆ ของบาค ที่ใช้ชื่อว่า "ทอคคาตา แอนด์ ฟิวก์" ทั้งในบันไดเสียงดี ไมเนอร์ และบันไดเสียงอื่นๆ แต่ผลงานหมายเลข BWV 565 นั้นเป็นที่รู้จักกันแพร่หลายกว่าชิ้นอื่น เช่น- Toccata and Fugue in D minor, BWV 538 แต่เป็นที่รู้จักกันในชื่อ "Dorian" - Toccata and Fugue in F major, BWV 540 - Prelude (Toccata) and fugue in E major, BWV 566 - Toccata, Adagio and Fugue in C major, BWV 564</doc>
