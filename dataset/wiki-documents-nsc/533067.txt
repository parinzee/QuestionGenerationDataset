<doc id="533067" url="https://th.wikipedia.org/wiki?curid=533067" title="ฮะฟีซอลลาห์ อะมีน">ฮะฟีซอลลาห์ อะมีน ฮะฟีซอลลาห์ อะมีน (Hafizullah Amin; ภาษาพัชโต: حفيظ الله امين) เป็นประธานาธิบดีของอัฟกานิสถานระหว่างเดือนกันยายน – เดือนธันวาคม พ.ศ. 2522 เป็นผู้มีบทบาทในการปกครองแบบสาธารณรัฐในอัฟกานิสถาน เขาถูกโค่นลงจากอำนาจโดยกลุ่มที่รัสเซียสนับสนุนเพื่อยึดครองอัฟกานิสถาน อะมีนเกิดเมื่อ 1 สิงหาคม พ.ศ. 2472 สำเร็จการศึกษาระดับปริญญาโทจากมหาวิทยาลัยโคลัมเบียในสหรัฐ และกลับมาอัฟกานิสถานเมื่อ พ.ศ. 2508 ก่อนจะสำเร็จปริญญาเอก เขาได้เข้าเป็นสมาชิกพรรคประชาธิปไตยประชาชนและมีความโน้มเอียงไปทางพรรคคัลก์ซึ่งเป็นพรรคฝ่ายซ้าย เขาได้รับเลือกให้เป็นสมาชิกรัฐสภาใน พ.ศ. 2512 ต่อมาเมื่อโมฮัมเหม็ด ดาวูด ข่านก่อรัฐประหารใน พ.ศ. 2516 และจัดตั้งรัฐบาลสาธารณรัฐแต่ดาวูดก็ถูกล้มล้างอำนาจไปเมื่อ พ.ศ. 2521ในขณะนั้นอะมีนมีหน้าที่เป็นผู้คัดเลือกและรวบรวมผู้มีความเห็นเข้าข้างพรรคของเขาจากกองทหาร และอยู่เบื้องหลังการปฏิวัติ พ.ศ. 2521 หลังจากนั้นได้จัดตั้งสาธารณรัฐประชาธิปไตยอัฟกานิสถานโดยมีพรรคการเมืองเพียงพรรคเดียว หัวหน้าพรรคคัลก์คือนูร์ มูฮัมหมัด ตะรากีได้เป็นประธานาธิบดีและนายกรัฐมนตรี รัสเซียเข้ามาสนับสนุนรัฐบาลใหม่อย่างรวดเร็วและมีการลงนามในสนธิสัญญา พ.ศ. 2521 รัฐบาลใหม่ที่เป็นฝ่ายซ้ายไม่ได้รับความนิยมจากชาวอัฟกานิสถานที่เป็นมุสลิมจึงเกิดการต่อต้านและมีการต่อสู้อย่างรุนแรงตามแนวชายแดนปากีสถาน รัสเซียได้ส่งอาวุธและที่ปรึกษาทางทหารมาช่วยในระยะแรก การสู้รบยังคงเกิดขึ้นอย่างต่อเนื่องและรุนแรงจนถึงเดือนกันยายน พ.ศ. 2522 เกิดรัฐประหารโค่นล้มรัฐบาลของตะรากี อะมีนขึ้นเป็นประธานาธิบดีแทน อะมีนพยายามขอความช่วยเหลือจากสหรัฐ แต่ก็ไม่สามารถยุติการสู้รบภายในประเทศได้ ในที่สุดรัสเซียเข้ามาแทรกแซง โดยส่งกองทหารเข้ายึดครองอัฟกานิสถาน อะมีนจึงถูกโค่นลงจากอำนาจและถูกประหารชีวิตเมื่อ 27 ธันวาคม พ.ศ. 2522</doc>
