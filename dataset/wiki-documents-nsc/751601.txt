<doc id="751601" url="https://th.wikipedia.org/wiki?curid=751601" title="ลิตเติลแอปเปิล (เพลง)">ลิตเติลแอปเปิล (เพลง) ลิตเติลแอปเปิล (; ; พินอิน: Xiǎopíngguǒ) เป็นผลงานเพลงของชอปสติกส์บราเธอส์ (筷子兄弟) นักร้องดูโอของจีนแผ่นดินใหญ่ ประกอบไปด้วย เซี่ยว ยัง และ หวัง ไท่ลี่ เป็นเพลงประกอบภาพยนตร์ตลกล้อเลียนเรื่อง Old Boys: The Way of the Dragon (老男孩之猛龙过江) ที่ประสบความสำเร็จ และเป็นที่รู้จักอย่างมากในฐานะเพลงประกอบ ที่กลายเป็นเพลงที่ได้ชื่อว่าได้รับความนิยมสูงสุดในจีนเมื่อปี ค.ศ. 2014 จนกลายเป็นอินเทอร์เน็ตมีม ที่มีการนำไปเต้นตามต่าง ๆ มากมาย เช่น แฟลชม็อบ และได้รับความนิยมจากผู้มีชื่อเสียงหลายคน เช่น เจย์ โจว รวมถึงหน่วยงานระดับชาติ เช่น กองทัพปลดปล่อยประชาชน โดยเพลงนี้ได้เผยแพร่มิวสิกวิดีโอออกมาในวันที่ 29 พฤษภาคม โดยมีเนื้อหาล้อเลียนอาดัมกับเอวา ได้รับความนิยมอย่างสูงจนกระทั่งได้รับรางวัลอเมริกันมิวสิกอะวอร์ด ที่สหรัฐอเมริกาด้วย และได้ยังมีการแปลงเป็นภาษาต่าง ๆ เช่น เป็นเพลงเค-ป๊อป โดย ที-อารา โปรดิวซ์โดย ซินซาดงไทเกอร์ โดยในท่อนแยกยังมีเนื้อเดิมซึ่งเป็นภาษาจีนกลางอยู่ และยังได้ชอปสติกส์บราเธอส์มาร่วมแสดงในมิวสิกวิดีโอด้วย โดยมิวสิกวิดีโอถูกถ่ายทอดออกมาในรูปแบบตลก สมาชิกที-อาราทั้ง 4 คน ได้แก่ อึนจอง, ฮโยมิน, คิวริ และจีย็อน สวมใส่ชุดวอร์มสีเหลืองสด ซึ่งเป็นชุดแบบเดียวกับของบรูซ ลี ที่แต่งในภาพยนตร์กังฟูเรื่อง  Game of Death ในปี ค.ศ. 1972 พร้อมกับสวมแว่นตากรอบใหญ่ แต่งหน้าและทำผมแบบแปลก ๆ ซึ่งถือเป็นเพลงแรกที่มีการแปลงเนื้อจากภาษาจีนของวงการเค-ป๊อป รวมถึงมีการแปลงเป็นภาษาไทยด้วย</doc>
