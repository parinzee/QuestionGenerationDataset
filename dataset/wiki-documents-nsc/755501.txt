<doc id="755501" url="https://th.wikipedia.org/wiki?curid=755501" title="ปลาแปบแม่น้ำ">ปลาแปบแม่น้ำ ปลาแปบแม่น้ำ (; ) ปลาน้ำจืดชนิดหนึ่ง จำพวกปลาแปบหรือปลาแปบควาย ในวงศ์ปลาตะเพียน (Cyprinidae) มีลำตัวยาว แบนข้าง ท้องเป็นสัน ครีบอกยาวเกือบถึงจุดเริ่มต้นของครีบท้อง เส้นข้างลำตัวสมบูรณ์อยู่ต่ำกว่ากึ่งกลางลำตัว เกล็ดเล็กบางและหลุดง่าย เกล็ดตามแนวเส้นข้างลำตัวมีประมาณ 56-65 แถว แนวสันกะโหลกที่อยู่ระหว่างนัยน์ตาไม่เว้า ตัวสีขาวเงินอมเหลือง หลังสีเทาหรือเขียวอ่อน ครีบหางสีเหลืองมีขอบสีดำ ตัวผู้และตัวเมียมีลักษณะใกล้เคียงคล้ายคลึงกันมาก นอกจากนี้แล้วยังมีความคล้ายคลึงกับปลาแปบควายชนิดอื่น ๆ จนอาจทำให้สับสนได้ เป็นปลาที่อาศัยอยู่รวมกันเป็นฝูง มีความปราดเปรียวว่องไว กินแมลงและแมลงน้ำต่าง ๆ เป็นอาหาร มีความยาวโดยเฉลี่ย 18 เซนติเมตร พบกระจายพันธุ์ตามแม่น้ำและแหล่งน้ำสายใหญ่ ๆ ในประเทศไทย รวมถึงแม่น้ำโขง จนถึงคาบสมุทรมลายู</doc>
