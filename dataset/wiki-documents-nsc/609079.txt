<doc id="609079" url="https://th.wikipedia.org/wiki?curid=609079" title="วีรัส ณ หนองคาย">วีรัส ณ หนองคาย วีรัส ณ หนองคาย หรือ ซันชิโร่ (三四郎) เป็นหัวหน้าผู้ฝึกสอนเซปักตะกร้อหญิงทีมชาติไทย และเป็นอดีตนักกีฬาเซปักตะกร้อทีมชาติไทยผู้มีรูปแบบการเล่นที่หลากหลาย ซึ่งทำหน้าที่ในตำแหน่งเสิร์ฟของทีมเดี่ยว รวมถึงเคยได้รับการยกย่องว่าเป็นนักตะกร้อที่เก่งที่สุดในโลก นอกจากนี้ เขายังเป็นผู้ทำการฝึกสอนให้แก่นิตินัดดา แก้วคำไสย์ ซึ่งเป็นนักกีฬาเซปักตะกร้อหญิงทีมชาติไทย ผู้มีอาการหูหนวกเป็นใบ้แต่กำเนิด จนสามารถชนะการแข่งเซปักตะกร้อในซีเกมส์ 2007 และสร้างความประทับใจให้แก่ชาวไทยทั้งประเทศประวัติ ประวัติ. พ.ศ. 2552 วีรัส ณ หนองคาย ได้ทำหน้าที่เป็นผู้ฝึกสอนเซปักตะกร้อหญิงทีมชาติไทยในการแข่งเซปักตะกร้อชิงแชมป์โลก คิงส์คัพ ครั้งที่ 24, เอเชียนอินดอร์เกมส์ 2009 และซีเกมส์ 2009 ส่วนใน พ.ศ. 2553 วีรัสทำหน้าที่เป็นผู้ฝึกสอนเซปักตะกร้อหญิงทีมชาติไทยในการแข่งเซปักตะกร้อในเอเชียนเกมส์ 2010 ที่จัดขึ้น ณ เมืองกว่างโจว ประเทศจีน โดยในประเภททีมเดี่ยวหญิง รอบชิงชนะเลิศ ทีมของเขาเป็นฝ่ายชนะทีมชาติเวียดนามที่ 2-1 เซต และได้รับรางวัลเหรียญทอง และใน พ.ศ. 2554 เขาได้ทำหน้าที่เป็นหัวหน้าผู้ฝึกสอนเซปักตะกร้อหญิงในการแข่งเซปักตะกร้อในซีเกมส์ 2011 ที่จัดขึ้น ณ ปาเล็มบัง ประเทศอินโดนีเซีย เดือนกันยายน พ.ศ. 2556 วีรัสทำหน้าที่เป็นหัวหน้าผู้ฝึกสอนเซปักตะกร้อหญิงทีมชาติไทยในการแข่งตะกร้อลีกชิงแชมป์โลก ครั้งที่ 2 "อีสแทฟซูเปอร์ซีรีส์ 2013-14" สนามแรก ที่จัดขึ้น ณ กรุงนิวเดลี ประเทศอินเดีย โดยในประเภททีมเดี่ยวหญิง รอบชิงชนะเลิศ ทีมของเขาเป็นฝ่ายชนะทีมชาติอินโดนีเซียที่ 3-1 เซต และคว้าแชมป์ตะกร้อลีกชิงแชมป์โลกสนามแรกได้สำเร็จ และทำหน้าที่หัวหน้าผู้ฝึกสอนในสนามที่สอง ที่จัดขึ้น ณ ศูนย์การค้าแฟชั่นไอส์แลนด์ และใน เดือนธันวาคม พ.ศ. 2556 เขาได้ทำหน้าที่เป็นผู้ฝึกสอนเซปักตะกร้อหญิงทีมชาติไทยในการแข่งเซปักตะกร้อในซีเกมส์ 2013 ที่เนปยีดอ ประเทศพม่า โดยเขาได้ประกาศว่าทีมหญิงของเขาจะสามารถคว้าเหรียญทองได้ทั้งในประเภททีมชุด, ทีมเดี่ยว และทีมคู่ และยังได้ประกาศว่าหากพลาดเหรียญทองใดเหรียญหนึ่งในซีเกมส์ครั้งนี้ ก็พร้อมลาออกจากการเป็นผู้ฝึกสอนทีมชาติทันที จากการแข่งขันครั้งดังกล่าว ทีมของเขาได้เหรียญทอง ทั้งในประเภททีมชุด, ทีมเดี่ยว และทีมคู่ พ.ศ. 2557 วีรัส ยังได้ทำหน้าที่เป็นผู้ฝึกสอนเซปักตะกร้อหญิงทีมชาติไทยในการแข่งขันชิงแชมป์โลก ที่ประเทศมาเลเซีย รวมถึงเซปักตะกร้อในเอเชียนเกมส์ 2014 ที่จัดขึ้น ณ ประเทศเกาหลีใต้ชีวิตส่วนตัว ชีวิตส่วนตัว. วีรัส ณ หนองคาย มีลูกชายชื่อวีระวุฒิ ณ หนองคาย ซึ่งเป็นนักกีฬาเซปักตะกร้อทีมชาติไทยเช่นกันความสำเร็จในฐานะผู้ฝึกสอนความสำเร็จในฐานะผู้ฝึกสอน. - พ.ศ. 2552 แชมป์ - ประเภททีมเดี่ยวหญิง ตะกร้อเวิลด์แชมเปียนชิพ ที่รัฐตรังกานู ประเทศมาเลเซีย - พ.ศ. 2552 แชมป์ - ประเภททีมหญิงคู่ ตะกร้อเวิลด์แชมเปียนชิพ ที่รัฐตรังกานู ประเทศมาเลเซีย - พ.ศ. 2552 รองแชมป์ - ประเภททีมชุดหญิง ตะกร้อเวิลด์แชมเปียนชิพ ที่รัฐตรังกานู ประเทศมาเลเซีย - พ.ศ. 2553 เหรียญทอง - เซปักตะกร้อในเอเชียนเกมส์ 2010 ประเภททีมเดี่ยวหญิง ที่กว่างโจว ประเทศจีน - พ.ศ. 2554 เหรียญทอง - เซปักตะกร้อในซีเกมส์ 2011 ประเภททีมเดี่ยวหญิง ที่ปาเล็มบัง ประเทศอินโดนีเซีย - พ.ศ. 2556 แชมป์ - ประเภททีมเดี่ยวหญิง อีสแทฟซูเปอร์ซีรีส์ 2013-14 ที่กรุงนิวเดลี ประเทศอินเดีย - พ.ศ. 2556 เหรียญทอง - เซปักตะกร้อในซีเกมส์ 2013 ประเภททีมชุดหญิง ที่เนปยีดอ ประเทศพม่า - พ.ศ. 2556 เหรียญทอง - เซปักตะกร้อในซีเกมส์ 2013 ประเภททีมเดี่ยวหญิง ที่เนปยีดอ ประเทศพม่า - พ.ศ. 2556 เหรียญทอง - เซปักตะกร้อในซีเกมส์ 2013 ประเภททีมคู่หญิง ที่เนปยีดอ ประเทศพม่า - พ.ศ. 2557 เหรียญทอง - เซปักตะกร้อในเอเชียนเกมส์ 2014 ประเภททีมชุดหญิง ที่อินช็อน ประเทศเกาหลีใต้</doc>
