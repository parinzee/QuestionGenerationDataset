<doc id="64469" url="https://th.wikipedia.org/wiki?curid=64469" title="ไมครอฟต์ โฮมส์">ไมครอฟต์ โฮมส์ ไมครอฟต์ โฮมส์ () ตัวละครในนวนิยายสืบสวนสอบสวนเรื่อง เชอร์ล็อก โฮมส์ เป็นพี่ชายของเชอร์ล็อก โฮมส์ (อายุห่างกัน 7 ปี) มีตำแหน่งที่ปรึกษาของรัฐบาลและเป็นผู้ก่อตั้งสโมสรไดโอจินิส สถานที่สำหรับผ่อนคลายอารมณ์ของเหล่าสุภาพบุรุษชนชาวลอนดอนผู้ไม่ปรารถนาจะคบหาสมาคมกับผู้ใด โดยมีกฎที่ต้องปฏิบัติอย่างเดียวคือ ห้ามพูดคุยหรือมีปฏิสัมพันธ์กับคนอื่น ๆ ในสโมสรเด็ดขาด ไมครอฟต์ถูกบรรยายว่าเป็นคนรูปร่างเจ้าเนื้อต่างกับน้องชายที่ผอมสูง หน้าผากกว้างบ่งบอกพลังสมองและดวงตาสีเหล็กคมลึก มีมันสมองอันชาญฉลาด เก็บรวมรวมข้อมูลปริมาณมหาศาลไว้แทบทุกด้าน เขาจึงเป็นข้าราชการผู้น้อยที่มีความสำคัญอันดับต้น ๆ คนหนึ่งในรัฐบาล เชี่ยวชาญการให้ความเห็นและข้อสรุปจากบนเก้าอี้ เพราะเจ้าตัวไม่มีความกระตือรือร้นพอจะออกไปสืบด้วยตนเอง เมื่อเชอร์ล็อก โฮมส์นำเรื่องคดีไปขอคำปรึกษา ไมครอฟต์ก็ได้ให้ความเห็นที่ภายหลังพิสูจน์แล้วว่าถูกต้องทุกครั้ง เชอร์ล็อก โฮมส์กล่าวว่าพี่ชายของตนสามารถเป็นนักสืบที่เก่งกาจที่สุดได้ แต่กลับขาดคุณสมบัติหลายข้อที่นักสืบพึงมี เช่นเขาไม่ค่อยมีความกระตือรือร้น เข้ากับผู้อื่นไม่ค่อยได้และไม่ชอบ "ไปพบผู้ที่เกี่ยวข้อง ซักถามเจ้าหน้าที่ เที่ยวนอนพังพาบเอาแว่นขยายส่องดูอะไรต่อมิอะไร" อย่างที่ไมครอฟต์กล่าวถึงแนวทางการสืบคดีของน้องชาย ในภาพยนตร์ เชอร์ล็อค โฮล์มส์ เกมพญายมเงามรณะ (พ.ศ. 2554) ไมครอฟต์ โฮมส์ รับบทโดยนักแสดงชาวอังกฤษ สตีเวน ฟราย</doc>
