<doc id="351659" url="https://th.wikipedia.org/wiki?curid=351659" title="อาเมียร์ ข่าน">อาเมียร์ ข่าน อาเมียร์ ข่าน () นักมวยสากลชาวอังกฤษเชื้อสายปากีสถาน มีชื่อเต็มว่า อาเมียร์ อิคบอล ข่าน (อูรดู: امیر اقبال خان, Amir Iqbal Khan) เกิดเมื่อวันที่ 8 ธันวาคม ค.ศ. 1986 ที่เมืองโบลตัน ในเกรท แมนเชสเตอร์ ประเทศอังกฤษ โดยครอบครัวนั้นเป็นชาวปากีสถานที่มาตั้งรกรากอยู่ที่ประเทศอังกฤษ โดยมีต้นตระกูลมาจากเมืองราวัลปินดี ข่าน เริ่มต้นการชกมวยจากการชกมวยสากลสมัครเล่นก่อน จนกระทั่งติดทีมชาติ ได้ไปแข่งกีฬาโอลิมปิก 2004 ที่กรุงเอเธนส์ ประเทศกรีซ และได้รับเหรียญเงินในรุ่นไลท์เวท เนื่องจากในรอบชิงชนะเลิศเป็นฝ่ายแพ้ต่อ มาริโอ คินเดลาน ยอดนักมวยสากลสมัครเล่นในรุ่นนี้ชาวคิวบา ไป 22-30 หมัด จากนั้นจึงหันมาชกมวยสากลอาชีพ ในสังกัดของแฟรงก์ วอร์เรน โปรโมเตอร์ชาวอังกฤษ อาเมียร์ ข่าน ถือได้ว่าเป็นนักมวยดาวรุ่งชาวอังกฤษคนใหม่ ที่ได้รับการจับตามอง เนื่องจากเป็นนักมวยที่ความไวในการออกหมัด มีจุดเด่นคือ การออกหมัดแย็บได้แม่นยำและหนักหน่วง ประกอบกับมีเชื้อสายของชาวเอเชียและหน้าตาดี จึงได้รับการโปรโมตและสร้างสรรค์ ถือได้ว่าเป็นนักมวยชาวอังกฤษที่จะก้าวขึ้นสู่การเป็นนักมวยระดับโลกเป็นคนต่อไป นับจาก นาซีม ฮาเหม็ด ที่ได้แขวนนวมไปก่อนหน้านี้ โดย ข่าน ได้ถูกประกบคู่พบกับ มาร์โก อันโตนิโอ บาร์เรรา ยอดนักมวยชาวเม็กซิกัน ผู้ซึ่งทำให้ฮาเหม็ดพ่ายแพ้ได้และทำให้ต้องแขวนนวมไปในที่สุด เมื่อปี ค.ศ. 2009 ผลการชกปรากฏว่าข่านสามารถเอาชนะบาร์เรราเป็นฝ่ายแพ้แตกไปในยกที่ 5 เท่านั้น โดยที่ข่านแพ้เพียงครั้งเดียวเท่านั้น เมื่อเป็นฝ่ายแพ้น็อก ต่อ เบรติส เพรสคอตต์ นักมวยชาวโคลอมเบีย ไปในยกที่ 2 เท่านั้น เมื่อปี ค.ศ. 2008 แต่หลังจากนั้นแล้วก็สามารถโชว์ฟอร์มได้ดีเรื่อย ๆ มา อาเมียร์ ข่าน ได้ตำแหน่งแชมป์โลกในรุ่นไลท์เวลเตอร์เวทของสมาคมมวยโลก (WBA) และเป็นแชมป์โลกรุ่นเดียวกันนี้ของสหพันธ์มวยนานาชาติ (IBF) ด้วย โดยได้แชมป์มาจากการชกล้มแชมป์ในกลางปี ค.ศ. 2011 โดยชนะน็อกยก 5 ซาบ จูดาห์ นักมวยชาวอเมริกันไปได้ โดยเสียแชมป์โลกทั้ง 2 สถาบันนี้ให้แก่ ลามอนต์ ปีเตอร์สัน นักมวยชาวอเมริกันไปในปลายปี ค.ศ. 2011 โดยแพ้คะแนนไปอย่างไม่เป็นเอกฉันท์ โดยในการข่านถูกตัดคะแนนไป 2 คะแนนด้วย แต่ต่อมาทางสมาคมมวยโลกได้มีมติคืนเข็มขัดแชมป์โลกให้แก่ข่าน เนื่องจากปีเตอร์สันไม่ผ่านการตรวจการใช้สารกระตุ้น ก่อนที่ข่านจะชกเดิมพันตำแหน่งแชมป์โลกในรุ่นเดียวกันนี้ กับ แดนนี่ การ์เซีย แชมป์ของสภามวยโลก (WBC) ซึ่งผลการชก ข่านเป็นฝ่ายแพ้ทีเคโอ การ์เซีย ไปในยกที่ 4 ในวันที่ 15 กรกฎาคม ค.ศ. 2012 ชนิดที่ข่านโดนกรรมการนับถึง 3 ครั้งด้วยกัน ข่านมีเทรนเนอร์ คือ เฟรดดี โรช เทรนเนอร์คนเดียวกับของ แมนนี่ ปาเกียว ยอดนักมวยชาวฟิลิปปินส์ ผู้ซึ่งเป็นแชมป์โลก 8 รุ่นคนแรกของโลก และชกอยู่ในสังกัด "โกลเด้นบอย โปรโมชั่น" ของ ออสการ์ เดอ ลา โฮยา โดยที่เดอ ลา โฮยา มีเป้าหมายที่จะประกบคู่ให้พบกับ ปาเกียว หรือ ฟลอยด์ เมย์เวทเธอร์ จูเนียร์ ต่อไปในอนาคต ซึ่งสำหรับปาเกียวแล้ว ทั้งคู่เคยชกด้วยกันขณะที่ซ้อม ปรากฏว่าข่านเป็นฝ่ายไล่ชกปาเกียวอยู่เพียงฝ่ายเดียว</doc>
