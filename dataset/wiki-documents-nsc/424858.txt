<doc id="424858" url="https://th.wikipedia.org/wiki?curid=424858" title="หู จินเฉวียน">หู จินเฉวียน หู จินเฉวียน (จีนตัวย่อ: 胡金铨, จีนตัวเต็ม: 胡金銓, พินอิน: Hú Jīnquán) หรือที่รู้จักกันดีในชื่อภาษาอังกฤษว่า คิง ฮู (King Hu) เป็นอดีตผู้กำกับภาพยนตร์ชาวจีนที่มีชื่อเสียงในอดีต ได้รับการยกย่องให้เป็น "ปรมาจารย์ภาพยนตร์กำลังภายใน" หรือ "ราชาแห่งภาพยนตร์กำลังภายใน" เช่นเดียวกับ จางเชอะ หู จินเฉวียน เกิดเมื่อวันที่ 29 เมษายน ค.ศ. 1932 ที่กรุงปักกิ่ง ประเทศจีน จบการศึกษาวิชาศิลปะที่นั่น จากนั้นในปี ค.ศ. 1949 จึงได้อพยพมาอาศัยอยู่ยังฮ่องกง ที่ฮ่องกง หู จิน เฉวียนได้เข้าทำงานที่บริษัท ชอว์ บราเดอรส์ ในตำแหน่งผู้ช่วยผู้กำกับ, ผู้กำกับฝ่ายศิลป์, ผู้เขียนบท จนกระทั่งในปี ค.ศ. 1966 ได้มีโอกาสกำกับภาพยนตร์เป็นเรื่องแรก คือ Come Drink with Me ภาพยนตร์ประสบความสำเร็จเป็นอย่างมาก และยังได้ถือเป็นการแจ้งเกิดของนักแสดงหญิงหน้าใหม่ ที่ต่อมาเธอจะกลายมาเป็นราชินีภาพยนตร์กำลังภายใน คือ เจิ้ง เพ่ยเพ่ย ในเวลาต่อมา ต่อมาในปี ค.ศ. 1971 หู จินเฉวียนยังได้กำกับภาพยนตร์อีกเรื่อง คือ A Touch of Zen ซึ่งนับได้ว่าเป็นภาพยนตร์กำลังภายในเรื่องแรกที่ได้มีโอกาสเผยแพร่ไปในระดับนานาชาติ คือ ได้มีชื่อเข้าชิงรางวัลปาล์มทองคำ ในเทศกาลภาพยนตร์เมืองคานส์ ในปี ค.ศ. 1975 และถือเป็นต้นแบบให้กับ หลี่ อัน ผู้กำกับฯในรุ่นต่อมาอีกหลายสิบปี สร้างเป็นภาพยนตร์กำลังภายในเรื่องใหม่ คือ Crouching Tiger, Hidden Dragon ในปี ค.ศ. 2000 ซึ่งโด่งดังและประสบความสำเร็จเป็นอย่างมาก ในทศวรรษที่ 90 หู จินเฉวียนยังคงมีผลงานอีกต่อไป ได้แก่ The Swordman ในปี ค.ศ. 1990 และPainted Skin ในปี ค.ศ. 1993 ซึ่งประสบความสำเร็จเป็นอย่างดีทั้งสองเรื่อง หู จินเฉวียน ได้รับรางวัลม้าทองคำ ไลฟ์ไทม์แอคชีเมนต์ ในปี ค.ศ. 1997 เพื่อเป็นเกียรติแก่ผลงานที่มีมาทั้งชีวิต และเสียชีวิตเมื่อวันที่ 14 มกราคม ปีเดียวกัน ที่กรุงไทเป ประเทศไต้หวัน</doc>
