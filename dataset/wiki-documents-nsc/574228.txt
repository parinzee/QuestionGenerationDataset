<doc id="574228" url="https://th.wikipedia.org/wiki?curid=574228" title="จัตุรัสบาดิ่ญ">จัตุรัสบาดิ่ญ จัตุรัสบาดิ่ญ () เป็นจัตุรัสที่มีชื่อเสียงแห่งหนึ่งในกรุงฮานอย ประเทศเวียดนาม เป็นสถานที่มีความสำคัญทางประวัติศาสตร์ ด้วยเป็นสถานที่ที่โฮจิมินห์ ประธานาธิบดีคนแรกของเวียดนาม อ่านคำประกาศอิสรภาพของเวียดนามเมื่อวันที่ 2 กันยายน ค.ศ. 1945 หลังสงครามโลกครั้งที่สอง จัตุรัสนี้ตั้งชื่อตามเหตุการณ์จลาจลบาดิ่ญ ซึ่งเป็นการก่อการกำเริบเพื่อต่อต้านจักรวรรดิฝรั่งเศสที่เกิดขึ้นในเวียดนามระหว่างปี ค.ศ. 1886-ค.ศ. 1887 และเป็นส่วนหนึ่งของการเคลื่อนไหวขบวนการเกิ่นเวือง จัตุรัสบาดิ่ญเป็นศูนย์กลางของเขตบาดิ่ญ รวมถึงเป็นที่ตั้งของสถานที่ราชการสำคัญหลายแห่ง เช่น ทำเนียบประธานาธิบดี กระทรวงการต่างประเทศ กระทรวงการวางแผนและลงทุน รวมถึงอาคารสภาแห่งชาติหลังใหม่ด้วย (แทนที่ศูนย์ประชุมบาดิ่ญ) นอกจากนี้ยังเป็นสถานที่ท่องเที่ยวแห่งหนึ่งที่มีชื่อเสียงของฮานอย เนื่องจากเป็นสถานที่ตั้งของอนุสรณ์สถานโฮจิมินห์ ที่ซึ่งร่างของโฮจิมินห์ได้ถูกบรรจุในโลงแก้วเพื่อให้อนุชนรุ่นหลังได้ระลึกถึง</doc>
