<doc id="268605" url="https://th.wikipedia.org/wiki?curid=268605" title="ยอดมนู ภมรมนตรี">ยอดมนู ภมรมนตรี ยอดมนู ภมรมนตรี (ชื่อเล่น: ยอด) อดีตพิธีกรรายการโทรทัศน์ อดีตผู้ประกาศข่าว อดีตนักแสดงภาพยนตร์ อดีตนักร้อง และอดีตผู้สมัครรับเลือกตั้งเป็นสมาชิกสภาผู้แทนราษฎร สังกัดพรรคชาติพัฒนา นายยอดมนู เกิดเมื่อวันที่ 22 กุมภาพันธ์ พ.ศ. 2502 ที่กรุงเทพมหานคร เป็นบุตรชายของ พลโท ประยูร ภมรมนตรี สมาชิกคณะราษฎร ผู้ก่อการปฏิวัติสยาม พ.ศ. 2475 ฝ่ายพลเรือน และ นางเรณู ภมรมนตรี (นามสกุลเดิม: พิบูลภานุวัฒน์) รองนางสาวไทย ประจำปี พ.ศ. 2491 มีน้องชายร่วมสายโลหิตคือ นายยุรนันท์ ภมรมนตรี อดีตสมาชิกสภาผู้แทนราษฎร กรุงเทพมหานคร พรรคไทยรักไทย ปัจจุบันสังกัดพรรคเพื่อไทย อดีตนักร้อง อดีตพิธีกรรายการโทรทัศน์ อดีตนักแสดงภาพยนตร์และละครโทรทัศน์ นายยอดมนู สำเร็จการศึกษาระดับปริญญาตรี เข้ารับพระราชทานปริญญาบัตร ศิลปศาสตรบัณฑิต สาขารัฐศาสตร์ จากมหาวิทยาลัยรามคำแหง เมื่อปี พ.ศ. 2533 โดยมีผลงานที่สร้างชื่อเสียงคือ เป็นพิธีกรร่วม ประจำรายการ บ้านเลขที่ ๕ ทางสถานีวิทยุโทรทัศน์กองทัพบกช่อง 5 ผลิตโดย บริษัท แปซิฟิก อินเตอร์คอมมิวนิเคชัน จำกัด (มหาชน) และ บริษัท มีเดีย ออฟ มีเดียส์ จำกัด (มหาชน) ในระยะต่อมา และเป็นผู้ประกาศข่าว สถานีโทรทัศน์สีกองทัพบกช่อง 7 นอกจากนี้ นายยอดมนู ยังเคยแสดงภาพยนตร์ไทย 3 เรื่อง ในปี พ.ศ. 2530 คือ ทาสอารมณ์ และ ฟ้าสีทอง ซึ่งเรื่องหลังแสดงร่วมกับนายยุรนันท์ น้องชาย และเรื่อง นักรบดำ ในปี พ.ศ. 2531 ร่วมกับนักแสดงชื่อดังอีกหลายคน เช่น  สรพงษ์ ชาตรี, โกวิทย์ วัฒนกุล, ม.ล.สุรีวัลย์ สุริยง และรณ ฤทธิชัย และลงสมัครรับเลือกตั้งสมาชิกสภาผู้แทนราษฎร ในเขตเลือกตั้งที่ 4 กรุงเทพมหานคร เมื่อวันที่ 6 มกราคม พ.ศ. 2544 แต่ไม่ได้รับการเลือกตั้ง ปัจจุบันประกอบกิจการเกสต์เฮ้าส์ร่วมกับภรรยา ที่เมืองพัทยา จังหวัดชลบุรีผลงานละครผลงานละคร. - แรงเทียน (2536) สถานีวิทยุโทรทัศน์กองทัพบก - บ่วงรักซาตาน (2561) สถานีโทรทัศน์ไทยทีวีสีช่อง 3รายการรายการ. - สารคดี นานาน่ารู้ (2542) สถานีวิทยุโทรทัศน์กองทัพบก - ครอบจักรวาล (2558 - ปัจจุบัน) สถานีวิทยุโทรทัศน์กองทัพบก</doc>
