<doc id="367775" url="https://th.wikipedia.org/wiki?curid=367775" title="ร่มเกล้า ธุวธรรม">ร่มเกล้า ธุวธรรม พลเอก ร่มเกล้า ธุวธรรม หรือที่นิยมเรียกและรู้จักกันในชื่อ เสธ.เปา อดีตรองเสนาธิการกองพลทหารราบที่ 2 รักษาพระองค์ (พล.ร.21 รอ.) เสียชีวิตจากการปะทะกับกลุ่มผู้ชุมนุมแนวร่วมประชาธิปไตยต่อต้านเผด็จการแห่งชาติ แดงทั้งแผ่นดิน (นปช.) ที่แยกคอกวัว เมื่อคืนวันเสาร์ที่ 10 เมษายน พ.ศ. 2553ประวัติ ประวัติ. พลเอกร่มเกล้า ธุวธรรม เกิดเมื่อวันที่ 23 เมษายน พ.ศ. 2509 เวลาประมาณ 21.00 น. เป็นบุตรคนที่สองของรพีพงศ์ และวัชรี ธุวธรรม มีพี่สาวหนึ่งคน ชื่อ รัดเกล้า วิชญชาติ จบการศึกษาจากโรงเรียนเซนต์คาเบรียล, โรงเรียนเตรียมทหาร รุ่นที่ 25 (ตท.25), โรงเรียนนายร้อยพระจุลจอมเกล้า รุ่นที่ 36 (จปร.36), โรงเรียนเสนาธิการทหารบก หลักสูตรหลักประจำ ชุดที่ 76, รัฐประศาสนศาสตร์มหาบัณฑิต สถาบันบัณฑิตพัฒนบริหารศาสตร์ (นิด้า) และขณะที่เสียชีวิตก็กำลังศึกษาในระดับปริญญาเอก หลักสูตรรัฐประศาสนศาสตร์ดุษฎีบัณฑิต สถาบันบัณฑิตพัฒนาบริหารศาสตร์อยู่ด้วย เริ่มรับราชการครั้งแรกที่ กองพันทหารราบที่ 2 กรมทหารราบที่ 21 รักษาพระองค์ฯ จังหวัดชลบุรี ในยศร้อยตรี (ร.ต.) เมื่อปี พ.ศ. 2532 เป็น ผู้บังคับกองพันทหารราบที่ 3 กรมทหารราบที่ 2 รักษาพระองค์ฯ จังหวัดปราจีนบุรี เมื่อปี พ.ศ. 2548 เรื่อยมาจนกระทั่งได้รับยศ พันเอก (พ.อ.) ในปี พ.ศ. 2552 โดยมีตำแหน่งสุดท้ายเป็นรองเสนาธิการ กองพลทหารราบที่ 2 รักษาพระองค์ฯ จังหวัดปราจีนบุรีเสียชีวิต เสียชีวิต. ร่มเกล้า เสียชีวิตจากการปะทะกับกลุ่มผู้ชุมนุมแนวร่วมประชาธิปไตยต่อต้านเผด็จการแห่งชาติ แดงทั้งแผ่นดิน (นปช.) ที่แยกคอกวัว เมื่อคืนวันเสาร์ที่ 10 เมษายน พ.ศ. 2553 ช่วงหัวค่ำ ซึ่งเป็นหนึ่งในการชุมนุมของกลุ่ม นปช.นี้ในปีเดียวกัน โดยมีบาดแผลฉกรรจ์บริเวณศีรษะและลำตัวลักษณะถูกยิงหลายนัด ซึ่งในเหตุการณ์ครั้งนั้นมีผู้บาดเจ็บและเสียชีวิตจำนวนหนึ่งทั้งผู้ชุมนุมและเจ้าหน้าที่ทหาร รวมทั้งนายฮิโระ มุระโมะโตะ สื่อมวลชนชาวญี่ปุ่นด้วย หลังการเสียชีวิตแล้วร่มเกล้าได้รับการพระราชทานยศเป็น พลเอก (พล.อ.) และได้รับการปูนบำเหน็จพิเศษให้เลื่อนชั้นเงินเดือน 9 ขั้น พร้อมกับที่กองทัพบกได้ขอพระราชทานเครื่องราชอิสริยาภรณ์ ขั้นทวีติยาภรณ์ช้างเผือก (ท.ช.) ซึ่งสมเด็จพระนางเจ้าสิริกิติ์ พระบรมราชินีนาถทรงรับศพของพลเอกร่มเกล้าไว้ในพระบรมราชานุเคราะห์ในพิธีสวดพระอภิธรรม 7 วัน ที่วัดเทพศิรินทราวาส และเสด็จเป็นองค์ประธานในพิธีการวางพวงมาลาและพระราชทานน้ำหลวงอาบศพ พร้อมด้วยสมเด็จพระบรมโอรสาธิราช เจ้าฟ้ามหาวชิราลงกรณ สยามมกุฎราชกุมาร ต่อมาศพได้ถูกเคลื่อนย้ายไปประกอบพิธีที่วัดเซนต์หลุยส์ กรุงเทพมหานคร ก่อนที่จะมีพิธีบรรจุศพซึ่งจัดขึ้นเมื่อวันที่ 23 เมษายน พ.ศ. 2553 ที่สุสานศานติคาม อำเภอสามพราน จังหวัดนครปฐม โดยมีท่านผู้หญิงจรุงจิตต์ ทีขะระ รองราชเลขานุการในพระองค์สมเด็จพระนางเจ้าฯ พระบรมราชินีนาถ เป็นประธานในพิธีชีวิตส่วนตัว ชีวิตส่วนตัว. ร่มเกล้านับถือศาสนาคริสต์นิกายโรมันคาทอลิก มีชื่อทางศาสนาว่า "คริสโตเฟอร์" มีชื่อเล่นว่า "ก้อง" แต่เพื่อน ๆ นายทหารนิยมเรียกว่า "เปา" ขณะที่เพื่อน ๆ ที่สถาบันบัณฑิตพัฒนบริหารศาสตร์ จะนิยมเรียกว่า "ร่ม" ตามชื่อจริงพยางค์แรก ชีวิตครอบครัวสมรสกับนิชา หิรัญบูรณะ ธุวธรรม (นามสกุลเดิม หิรัญบูรณะ) พล.อ.ร่มเกล้า เป็นบุตรชายเพียงคนเดียวของครอบครัว ในตอนแรกที่คลอด นายรพีพงศ์ บิดาจะให้ชื่อว่า "ร่มฉัตร" นอกจากนี้แล้ว ยังเป็นผู้ที่เชี่ยวชาญศิลปะการต่อสู้ทั้งมือเปล่าและใช้อาวุธ ทั้ง คาราเต้, กระบี่กระบอง และมิกซ์มาเชียลอาร์ท มักจะสาธิตและฝึกสอนศิลปะการต่อสู้เหล่านี้ให้แก่ทหารใต้บังคับบัญชาเสมอ ๆ เรื่องราวของ พล.อ.ร่มเกล้า ได้ถูกดัดแปลงเป็นละครโทรทัศน์ในชื่อเรื่อง ปาฏิหาริย์..รักไม่มีวันตาย สร้างโดย เจเอสแอล ออกอากาศทางพีพีทีวี โดยมี พันโทวันชนะ สวัสดี เป็น พล.อ.ร่มเกล้า และสินจัย เปล่งพานิช เป็น นิชา หิรัญบูรณะ ธุวธรรม ซึ่งเมื่อมีข่าวการจัดสร้างละครเรื่องดังกล่าวมีการนำไปบิดเบือนว่าละครเรื่องดังกล่าวเตรียมจะนำออกอากาศทางสถานีโทรทัศน์ไทยพีบีเอส จนผู้บริหารของไทยพีบีเอสต้องออกมาชี้แจงว่าไทยพีบีเอสไม่มีนโยบายผลิตละครเรื่องนี้เครื่องราชอิสริยาภรณ์เครื่องราชอิสริยาภรณ์. - เครื่องราชอิสริยาภรณ์ชั้นทวีติยาภรณ์ช้างเผือก ท.ช.</doc>
