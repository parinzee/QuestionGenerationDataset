<doc id="633259" url="https://th.wikipedia.org/wiki?curid=633259" title="ฟุตบอลหญิงทีมชาติสหรัฐ">ฟุตบอลหญิงทีมชาติสหรัฐ ฟุตบอลหญิงทีมชาติสหรัฐ () หรือมักเรียกในชื่อ ยูเอสดับเบิลยูเอ็นที (USWNT) เป็นตัวแทนให้แก่สหรัฐในการแข่งขันฟุตบอลระหว่างประเทศ ทีมนี้อยู่ภายใต้การควบคุมของสหพันธ์ฟุตบอลสหรัฐ และเข้าแข่งขันในรายการของคอนคาแคฟ (สมาพันธ์ฟุตบอลอเมริกาเหนือ อเมริกากลาง และแคริบเบียน) ทีมชาติสหรัฐชนะการแข่งขันฟุตบอลโลกหญิงที่จัดขึ้นครั้งแรกใน ค.ศ. 1991 และได้เป็นมหาอำนาจของฟุตบอลหญิงนับจากนั้น ปัจจุบัน ทีมนี้ได้รับการจัดให้อยู่ในอันดับแรกของโลกโดยอันดับโลกหญิงฟีฟ่า ทีมนี้ยังชนะการแข่งขันฟุตบอลโลกหญิง 1999, รางวัลเหรียญทองโอลิมปิกหญิงสี่สมัย (ค.ศ. 1996, 2004, 2008 และ 2012) รวมถึงแอลการ์ฟคัพเก้าสมัย (ค.ศ. 2000, 2003, 2004, 2005, 2007, 2008, 2010, 2011 และ 2013) ตลอดจนเกียรติยศอื่น ๆ อีกมากมาย โดยทีมนี้ได้รับการรับเลือกให้เป็นทีมแห่งปีของคณะกรรมการโอลิมปิกสหรัฐในปี ค.ศ. 1997 และ 1999 นอกจากนี้ นิตยสารสปอร์ตสอิลลัสเตรเต็ด ยังเลือกให้ทั้งทีมเป็นนักกีฬายอดเยี่ยมแห่งปี 1999</doc>
