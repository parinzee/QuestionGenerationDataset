<doc id="769996" url="https://th.wikipedia.org/wiki?curid=769996" title="วัคซีนตับอักเสบบี">วัคซีนตับอักเสบบี วัคซีนไวรัสตับอักเสบบีเป็นวัคซีนป้องกันไวรัสตับอักเสบบี ข้อแนะนำสำหรับการให้วัคซีนเข็มแรกคือภายใน 24 ชั่วโมงหลังจากที่เด็กคลอดและหลังจากนั้นก็ควรให้วัคซีนเข็มที่สองหรือสามต่อไป ซึ่งรวมถึงเด็กที่มีภูมิคุ้มกันต่ำ เช่นเด็กที่ติดเชื้อเฮชไอวี/เอดส์ และเด็กที่คลอดก่อนกำหนด การให้วัคซีนนี้ในฐานะวัคซีนสร้างภูมิคุ้มกันขั้นพื้นฐานแก่ผู้ที่มีสุขภาพดีนั้นพบว่าสามารถป้องกันโรคได้มากกว่า 95% ข้อแนะนำสำหรับกลุ่มประชากรที่มีความเสี่ยงสูงคือทำการตรวจเลือดเพื่อยืนยันความมีประสิทธิภาพในการป้องกันโรค ส่วนกลุ่มผู้ที่มีภูมิคุ้มกันต่ำอาจจำเป็นต้องให้วัคซีนเพิ่มเติม แต่ไม่ใช่สิ่งจำเป็นสำหรับคนส่วนใหญ่ สำหรับกลุ่มผู้ติดเชื้อไวรัสตับอักเสบบีและไม่มีภูมิคุ้มกันโรค ก็ควรจะให้อิมมูน โกลบูลินของไวรัสตับอักเสบบีร่วมกับการให้วัคซีน การให้วัคซีนสามารถทำได้โดยการฉีดเข้ากล้ามเนื้อ ผลข้างเคียงขั้นรุนแรงของไวรัสตับอักเสบบีนั้นพบได้น้อยมาก ทั้งนี้อาจเกิดความเจ็บปวดที่ตำแหน่งการฉีดวัคซีนบ้าง การใช้วัคซีนนี้กับผู้ที่อยู่ในระหว่างการตั้งครรภ์หรือระหว่างการให้นมบุตรนั้นมีความปลอดภัย วัคซีนนี้ไม่มีความเกี่ยวข้องกับกลุ่มอาการกิลแลง-บาร์เร ปัจจุบันวัคซีนนี้มีการผลิตโดยใช้เทคโนโลยีดีเอ็นเอสายผสม ซึ่งมีทั้งวัคซีนแบบเดี่ยวและแบบผสมร่วมกับวัคซีนตัวอื่นๆ ประเทศสหรัฐอเมริกาได้อนุมัติการใช้วัคซีนป้องกันไวรัสตับอักเสบบีเป็นครั้งแรกเมื่อปี 2524 ส่วนวัคซีนรุ่นที่มีความปลอดภัยมากยิ่งขึ้นนั้นออกวางจำหน่ายในตลาดครั้งแรกเมื่อปี 2529 วัคซีนนี้อยู่ในทะเบียนยาที่จำเป็นขององค์การอนามัยโลก โดยเป็นยารักษาโรคที่มีความสำคัญมากที่สุดซึ่งจำเป็นต่อระบบสุขภาพขั้นพื้นฐาน นับตั้งแต่ปี 2557 ราคาขายส่งของวัคซีนอยู่ที่ระหว่าง 0.58 ถึง 13.20 เหรียญสหรัฐฯ ต่อหนึ่งเข็ม ในสหรัฐอเมริการาคาจะอยู่ที่ประมาณ 50 ถึง 100 เหรียญสหรัฐฯข้อมูลอ้างอิง</doc>
