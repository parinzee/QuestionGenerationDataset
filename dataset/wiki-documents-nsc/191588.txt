<doc id="191588" url="https://th.wikipedia.org/wiki?curid=191588" title="การเลือกตั้งผู้ว่าราชการกรุงเทพมหานคร พ.ศ. 2547">การเลือกตั้งผู้ว่าราชการกรุงเทพมหานคร พ.ศ. 2547 การเลือกตั้งผู้ว่าราชการกรุงเทพมหานคร พ.ศ. 2547 ถือเป็น การเลือกตั้งผู้ว่าราชการกรุงเทพมหานครครั้งที่ 7 โดยจัดขึ้นเมื่อวันอาทิตย์ที่ 29 สิงหาคม พ.ศ. 2547 เนื่องจากผู้ว่าราชการกรุงเทพมหานครในขณะนั้น นายสมัคร สุนทรเวช ดำรงตำแหน่งครบวาระ 4 ปี โดยนายอภิรักษ์ โกษะโยธิน ผู้สมัครจากพรรคประชาธิปัตย์ หมายเลข 1 ได้รับเลือกตั้งเป็นผู้ว่าราชการกรุงเทพมหานครด้วยคะแนนเสียง 911,441 คะแนน คิดเป็นร้อยละ 38.20 เอาชนะคู่แข่งสำคัญอย่าง นางปวีณา หงสกุล ผู้สมัครอิสระ หมายเลข 7 ที่ได้รับคะแนนเสียงไป 619,039 คะแนน คิดเป็นร้อยละ 25.95 การเลือกตั้งในครั้งนี้ ทางพรรคประชาธิปัตย์ ซึ่งเป็นพรรคฝ่ายค้าน ได้ทำการเปิดตัว นายอภิรักษ์ นักธุรกิจหนุ่มที่เข้ามาสู่แวดวงการเมืองครั้งแรก ตั้งแต่ต้นปีเดียวกัน และทำการเปิดตัวอย่างเป็นทางการในวันที่ 4 พฤษภาคม ปีเดียวกัน บนชั้น 52 อาคาร CRC Tower (All Season Place) ภายใต้ชื่อ "อภิรักษ์กับกรุงเทพฯ 360 องศา" โดยมีบรรดาแกนนำพรรค สมาชิกสภาผู้แทนราษฎร (ส.ส.) รวมทั้ง สมาชิกสภากรุงเทพมหานคร (ส.ก.) และ สมาชิกสภาเขตกรุงเทพมหานคร (ส.ข.) ของพรรค รวมงานอย่างคับคั่ง โดยมี นายอภิสิทธิ์ เวชชาชีวะ รองหัวหน้าพรรค เป็นผู้อำนวยการการเลือกตั้ง ขณะที่ผู้สมัครคนอื่น ๆ ที่โดดเด่น น่าสนใจ ได้แก่ ร.ต.อ.เฉลิม อยู่บำรุง หมายเลข 3, นายชูวิทย์ กมลวิศิษฎ์ หมายเลข 15, ร.ต.อ.นิติภูมิ นวรัตน์ หมายเลข 21, ดร.พิจิตต รัตตกุล หมายเลข 19, ดร.มานะ มหาสุวีระชัย หมายเลข 5, ดร.วุฒิพงษ์ เพรียบจริยวัฒน์ หมายเลข 12, นายพีระพงศ์ ถนอมพงษ์พันธุ์ หมายเลข 8 และนางลีนา จัง หมายเลข 6 เป็นต้น ขณะที่ทางพรรคแกนนำรัฐบาล คือ พรรคไทยรักไทย มิได้ส่งผู้สมัครคนใดลงเลือกตั้ง (แต่โดยพฤติการณ์แล้วสนับสนุนนางปวีณา) ซึ่งการได้รับชัยชนะในครั้งนี้ของนายอภิรักษ์ และพรรคประชาธิปัตย์มีการวิเคราะห์ว่า ถือเป็นการท้าทายการผูกขาดอำนาจทางการเมืองของ พ.ต.ท.ทักษิณ ชินวัตร นายกรัฐมนตรีและหัวหน้าพรรคไทยรักไทย สำหรับจำนวนผู้มีสิทธิเลือกตั้ง มีทั้งสิ้น 3,955,855 คน ออกมาใช้สิทธิทั้งหมด 2,472,453 คน คิดเป็นร้อยละ 62.5 เขตที่มีผู้ออกมาใช้สิทธิมากที่สุดคือ เขตทวีวัฒนา จากจำนวนผู้มีสิทธิ 44,640 คน ออกมาใช้สิทธิ 30,541 คน คิดเป็นร้อยละ 68.42 ขณะที่เขตคลองเตย มีผู้ออกมาใช้สิทธิน้อยที่สุด จากจำนวนผู้มีสิทธิ 90,324 ออกมาใช้สิทธิ 47,111 คิดเป็นร้อยละ 52.16คลังภาพ</doc>
