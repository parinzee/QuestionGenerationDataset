<doc id="433019" url="https://th.wikipedia.org/wiki?curid=433019" title="ปลาหูช้างกลม">ปลาหูช้างกลม ปลาหูช้างกลม (; ) เป็นปลาทะเลกระดูกแข็งชนิดหนึ่ง ในวงศ์ปลาหูช้าง (Ephippidae) ลำตัวแบนข้างส่วนหลังโค้งมากกว่าส่วนท้อง ครีบหูและครีบท้องอยู่ในแนวเดียวกัน ครีบหลังยาวกว่าครีบก้น ครีบหางปลายตัดตรง ลำตัวสีน้ำตาล มีแถบสีดำพาดขวาง 3 แถบ ในปลาขนาดเล็กครีบหลัง, ครีบก้น และครีบท้องค่อนข้างยาว และจะหดสั้นเมื่อโตขึ้น อาศัยอยู่บริเวณกองหินใต้น้ำและตามชายฝั่งทะเล ปลาวัยอ่อนสามารถอาศัยในเขตน้ำกร่อยและตามปากแม่น้ำ นอกจากนี้แล้วยังมีรายงานพบอาศัยในน้ำจืด เช่น บางหมู่เกาะในอินโดนีเซีย มีขนาดโตเต็มที่ได้ถึง 50 เซนติเมตร พบกระจายพันธุ์ตั้งแต่ทะเลแดง, ชายฝั่งแอฟริกาตะวันออก, อินโด-แปซิฟิก, นิวแคลิโดเนีย, ทะเลญี่ปุ่น และออสเตรเลีย และมีรายงานพบที่รัฐฟลอริดา ของสหรัฐอเมริกา ปลาในวัยอ่อน มีสีน้ำตาลแดง ลักษณะคล้ายกับใบไม้ เพื่อใช้ในการพรางตัวให้พ้นจากสัตว์ที่มีขนาดใหญ่กว่าโดยการลอยตัวแบนข้างตามกระแสน้ำ นิยมเลี้ยงเป็นปลาสวยงาม ซึ่งในปัจจุบันสามารถเพาะขยายพันธุ์ได้แล้วในสถานที่เลี้ยง โดยแม่ปลาไม่ได้วางไข่ทั้งปี แต่วางไข่ได้ถึงครั้งละหนึ่งแสนฟอง โดยการแบ่งเพศจะไม่สามารถทำได้ จนกว่าจะถึงฤดูผสมพันธุ์ โดยสังเกตคร่าว ๆ ว่า ปลาเพศเมียนั้นจะมีขนาดใหญ่ปลาเพศผู้ และช่องท้องจะอูมกว่า ช่องเพศจะเต่งตึงขณะกำลังตั้งท้อง</doc>
