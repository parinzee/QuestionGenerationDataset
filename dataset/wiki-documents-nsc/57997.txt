<doc id="57997" url="https://th.wikipedia.org/wiki?curid=57997" title="สุกรี เจริญสุข">สุกรี เจริญสุข รองศาสตราจารย์ ดอกเตอร์ สุกรี เจริญสุข หรือ ดร.แซ็ก (เกิด พ.ศ. 2495 ที่จังหวัดนครศรีธรรมราช) เป็นผู้ก่อตั้ง ผู้อำนวยการและคณบดีวิทยาลัยดุริยางคศิลป์ มหาวิทยาลัยมหิดล ประธานกรรมการในคณะกรรมการบริหารหอภาพยนตร์ ในคณะกรรมการบริหารหอภาพยนตร์ทั้งยังเป็นผู้ก่อตั้งวงดนตรีคลาสสิกเยาวชน ดร.แซ็ก เชมเบอร์ ออร์เคสตราประวัติ ประวัติ. รองศาสตราจารย์ ดร.สุกรี เจริญสุข เกิดที่อำเภอเชียรใหญ่ จังหวัดนครศรีธรรมราช บิดามีอาชีพครู และเป็นนักร้องเพลงบอก ดนตรีพื้นบ้านของภาคใต้ จึงมีความคุ้นเคยกับดนตรีมาตั้งแต่เด็ก ท่านได้เข้าศึกษาระดับมัธยมศึกษาที่โรงเรียนศรีธรรมราชศึกษา ในอำเภอเมือง จังหวัดนครศรีธรรมราช และเริ่มเล่นดนตรีกับวงโยธวาทิตของโรงเรียนจนได้เป็นหัวหน้าวง จากนั้นศึกษาต่อที่วิทยาลัยครูบ้านสมเด็จเจ้าพระยา และต่อมาได้ศึกษาต่อระดับปริญญาตรีด้านการศึกษา จากมหาวิทยาลัยศรีนครินทรวิโรฒ สงขลา (ปัจจุบันคือ มหาวิทยาลัยทักษิณ) จบการศึกษาเมื่อ พ.ศ. 2518 รับราชการเป็นอาจารย์ที่วิทยาลัยครูจันทรเกษม และรับงานเสริมโดยการเล่นดนตรีตามร้านอาหารย่านพัฒนพงศ์และพัทยา ชื่นชอบการเล่นแซกโซโฟนเป็นพิเศษ ในปี 2521 รองศาสตราจารย์ ดร.สุกรี เจริญสุขเดินทางไปสหรัฐอเมริกา เพื่อศึกษาต่อปริญญาโทและเอก ที่มหาวิทยาลัยนอร์ทเทิร์นโคโลราโด โคโลราโด จบปริญญาเอกสาขาการเล่นและสอนแซกโซโฟน เมื่อปี 2528 และได้บรรจุเป็นอาจารย์ของวิทยาลัยดุริยางคศิลป์ มหาวิทยาลัยมหิดล รองศาสตราจารย์ ดร.สุกรี เจริญสุขเคยทำนิตยสารเกี่ยวกับดนตรี ชื่อ ถนนดนตรี เคยจัด รายการดนตรีคลาสสิก ทาง สถานีวิทยุจุฬาฯ F.M.101.5 MHz เปิดร้านซ่อมเครื่องดนตรี และ โรงเรียนสอนดนตรี ชื่อ Dr. Sax ต่อมาเปลี่ยนชื่อเป็นโรงเรียนสอนดนตรีเอื้อมอารีย์ ในปี 2557 ภายหลังรัฐประหารในประเทศไทย พ.ศ. 2557 พลเอก ประยุทธ์ จันทร์โอชาเป็นนายกรัฐมนตรี และแต่งตั้งศาสตราจารย์ นายแพทย์ รัชตะ รัชตะนาวิน อธิการบดีมหาวิทยาลัยมหิดล ให้ดำรงตำแหน่งรัฐมนตรีว่าการกระทรวงสาธารณสุข รศ.ดร.สุกรีได้แถลงข่าวเรียกร้องให้ศ.นพ.รัชตะลาออกจากตำแหน่งอธิการบดีหรือรัฐมนตรีอย่างใดอย่างหนึ่ง โดยเขากล่าวว่า"ตนไม่เห็นด้วยที่อธิการบดี จะนั่งควบทั้งตำแหน่งอธิการบดี และตำแหน่ง รมว.สาธารณสุข เนื่องจากมหาวิทยาลัยถือแหล่งบ่มเพาะปัญญา ซึ่งผู้นำควรจะต้องมีสามัญสำนึก อีกทั้งมหาวิทยาลัยมหิดลมีปรัชญาว่าปัญญาของแผ่นดิน แต่การที่ ศ.นพ.รัชตะ ไม่ยอมลาออกจากตำแหน่งอธิการบดี กำลังจะกลายเป็นปัญหาของแผ่นดิน เพราะการนั่งควบทั้งสองตำแหน่งอาจเป็นเรื่องของการมีผลประโยชน์ทับซ้อน และยังเป็นเรื่องของสามัญสำนึกของคนที่เป็นครู อาจารย์" และได้ประท้วงโดยการนำปี๊บมาคลุมศีรษะ รอบปี๊บ 3 ด้านมีข้อความเรียกร้องให้ ศ.นพ.รัชตะ ลาออกจากตำแหน่งอธิการบดี ดังนี้ “ขอโทษด้วยรับไม่ได้ต้องใช้ปี๊บคลุมหัวไว้กลัวถูกปี๊บคลุมหัว จะเตะปี๊บ ตีปี๊บ ไม่โดนตัว ปี๊บคลุมหัวน่าอับอายไร้สำนึก” ,“ฤๅบ้านเมืองนี้หมดสิ้นความดี สามัญสำนึกบ่มีหมดสิ้น จิ้งจกกิ้งก่ามีประจบเกลื่อน ผู้กล้าหดหัวเหี้ยนในกระดอง” และ “อายจนหน้าชา ซื้อปี๊บมาคลุมหัว อายเขาไปทั่ว เอาปี๊บคลุมหัวไม่ให้หน้าชา” นอกจากนั้น ยังมีการแจกโปสการ์ด ภาพนายสุกรี เอาปี๊บคลุมหัว ซึ่งมีข้อความ “ความสูงส่งของของอาชีพครูและหมอ คือสามัญสำนึก หากครูและหมอไม่มีสามัญสำนึกประเทศชาติก็หายนะ”</doc>
