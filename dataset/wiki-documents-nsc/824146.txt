<doc id="824146" url="https://th.wikipedia.org/wiki?curid=824146" title="วอตช์ดอกส์ 2">วอตช์ดอกส์ 2 วอตช์ดอกส์ 2 () เป็นเกมแนวแอ็กชันผจญภัยโลกเปิด ผลิตและจำหน่ายโดยยูบิซอฟต์ เป็นภาคต่อของเกม วอตช์ดอกส์ เกมออกจำหน่ายทั่วโลกบนเครื่องไมโครซอฟท์ วินโดวส์ เพลย์สเตชัน 4 และเอกซ์บอกซ์ วัน โดยออกจำหน่ายในเดือนพฤศจิกายน ค.ศ. 2016 เกมเล่นในมุมมองบุคคลที่สาม สำรวจเมืองด้วยเท้าหรือยานพาหนะ ฉากในเกมเป็นเมืองที่เลียนแบบบริเวณอ่าวซานฟรานซิสโก ผู้เล่นควบคุมตัวละครมาร์คัส ฮอลโลเวย์ นักเลงคอมพิวเตอร์ที่ทำงานกับกลุ่มเจาะข้อมูล เดดเซ็ก เพื่อโค่นล้มระบบตรวจตราของเมือง การทำภารกิจให้เสร็จสมบูรณ์นั้นมีหลายวิธี และการทำภารกิจเสร็จแต่ละครั้งจะได้ยอดผู้ติดตามในเดดเซ็กเพิ่ม ระบบผู้เล่นหลายคนมีไว้สำหรับเล่นต่อสู้หนึ่งต่อหนึ่ง และเชื่อมต่อกับผู้เล่นอีกคนเพื่อกำจัดผู้เล่นที่สร้างความหายนะในเกม ยูบิซอฟต์มอนทรีออล ผู้พัฒนาเกม ได้ศึกษาผลตอบรับจากเกมภาคแรกเพื่อประเมินสิ่งที่ต้องปรับปรุงในวอตช์ดอกส์ 2 และมีการวิจัยฉากในเกมโดยเดินทางไปรัฐแคลิฟอร์เนียบ่อยครั้ง ยูบิซอฟต์รีเฟลกชันส์เป็นผู้ปรับปรุงกลไกการขับรถ มีการปรึกษานักเจาะข้อมูลจริง ๆ เพื่อตรวจสอบความสมเหตุสมผลของเนื้อหาและกลไกของเกมเพื่อความถูกต้อง และการกล่าวอ้างถึงการเจาะข้อมูลในชีวิตจริง เช่น การประท้วงโครงการชาโนโลจี นั้นเป็นเรื่องแต่งทั้งสิ้น เพลงประกอบเกมวอตช์ดอกส์ 2 ประพันธ์โดยฮัดสัน โมฮอว์ก</doc>
