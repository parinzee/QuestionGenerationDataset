<doc id="111586" url="https://th.wikipedia.org/wiki?curid=111586" title="ISO 9362">ISO 9362 ISO 9362 เป็นมาตรฐานขององค์การระหว่างประเทศว่าด้วยการมาตรฐาน (ISO) ว่าด้วยรหัสที่ใช้สำหรับระบุธนาคารและสาขาของธนาคารทั่วโลก (Bank Identifier Code) เพื่อใช้ในการโอนเงินระหว่างธนาคาร โดยเฉพาะระหว่างประเทศ เพื่อความสะดวกรวดเร็ว รหัสของมาตรฐานนี้มักเรียกกันว่า BIC code หรือ SWIFT code เนื่องจากองค์กร Society for Worldwide Interbank Financial Telecommunication (SWIFT) จะเป็นผู้รับผิดชอบในการลงทะเบียนรหัส ปัจจุบันมีสถาบันการเงินมากกว่า 8100 แห่งใน 208 ประเทศและดินแดนที่ลงทะเบียนกับ SWIFTความหมาย ความหมาย. รหัสธนาคารตามมาตรฐานประกอบด้วยอักขระ 8 ถึง 11 ตัว มีความหมายดังนี้- 4 ตัวแรก เป็นรหัสสำหรับชื่อธนาคาร - 2 ตัวถัดไป เป็นรหัสประเทศตาม ISO 3166-1 alpha-2 - 2 ตัวถัดไป เป็นรหัสบอกตำแหน่ง - 3 ตัวสุดท้าย เป็นรหัสบอกสาขาและสาขาย่อย ซึ่ง "XXX" หมายถึงสำนักงานใหญ่ หากรหัสทั้งหมดมีแค่ 8 ตัว จะหมายถึงสำนักงานใหญ่โดยปกติวิสัย ตัวอย่าง ธนาคารดอยซ์แบงก์เป็นธนาคารสากลแห่งหนึ่ง มีสำนักงานใหญ่อยู่ที่แฟรงก์เฟิร์ต ประเทศเยอรมนี ดังนั้นรหัสของสำนักงานใหญ่คือ DEUTDEFF- DEUT คือธนาคารดอยซ์แบงก์ - DE คือประเทศเยอรมนี - FF คือจังหวัดแฟรงก์เฟิร์ต สำหรับการใช้รหัส 11 ตัว จะสามารถสั่งจ่ายไปยังสำนักงานหรือสาขาย่อยได้โดยตรง เช่น DEUTDEFF500 หมายถึงสำนักงานย่อยของธนาคารดอยซ์แบงก์ในเมืองบัดฮอมบูร์ก เป็นต้น</doc>
