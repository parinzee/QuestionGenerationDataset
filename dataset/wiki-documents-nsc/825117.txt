<doc id="825117" url="https://th.wikipedia.org/wiki?curid=825117" title="อักษรไคดา">อักษรไคดา อักษรไคดา (; โยะนะงุนิ: カイダーディー ไคดาดี) หรือ อักษรไคดะ (; โยะนะงุนิ: カイダディ ไคดะดิ) เป็นชุดอักษรภาพที่เคยใช้ในหมู่เกาะยะเอะยะมะซึ่งตั้งอยู่ทางตะวันตกเฉียงใต้ของประเทศญี่ปุ่น ชื่อ ไคดา เป็นคำในภาษาโยะนะงุนิ เนื่องจากมีการศึกษาอักษรภาพชุดดังกล่าวบนเกาะโยะนะงุนิเป็นส่วนใหญ่ นอกจากนี้ยังพบการใช้ชุดอักษรนี้ในบริเวณส่วนอื่นของหมู่เกาะยะเอะยะมะด้วย โดยเฉพาะบนเกาะทะเกะโตะมิ ซึ่งถูกใช้เป็นประกาศการเสียภาษีที่เกี่ยวข้องกับการเรียกเก็บภาษีรัชชูปการ (poll tax) บนหมู่เกาะยะเอะยะมะที่ขณะนั้นถูกแคว้นซะสึมะที่ตั้งอยู่ทางตอนใต้ของเกาะคีวชูปกครองอยู่ศัพทมูลวิทยา ศัพทมูลวิทยา. ซุโด โทะชิอิชิ () ตั้งสมมติฐานว่าคำว่า "ไคดา" ของภาษาโยะนะงุนินี้มาจากคำว่า "คะริยะ" () ในภาษาญี่ปุ่นมาตรฐาน ที่แปลว่า "ข้าราชการ" ที่หมายถึงกลุ่มข้าราชการที่มาจากแคว้นซะสึมะ ซึ่งภาษายะเอะยะมะได้ยืมไปใช้เรียกขุนนางดังปรากฏในสำเนียงอิชิงะกิปัจจุบันว่า คารยา (Karja) ส่วนในภาษาญี่ปุ่นมาตรฐานจะมีเสียง /j/ ขณะที่ภาษาโยะนะงุนิกลายเป็นเสียง /d/ และเสียง /r/ จะปรับลงหากมีสระ จากคำว่า "คะริยะ" จึงกลายเป็นคำว่า "ไคดา" จากทฤษฎีนี้จะแสดงให้เห็นถึงความเกี่ยวเนื่องกันระหว่างระบบภาษีกับการใช้ชุดอักษรภาพดังกล่าวประวัติ ประวัติ. หลังจากที่แคว้นซะสึมะมีชัยเหนืออาณาจักรรีวกีว หลังจากนั้นจึงมีการสำรวจดินแดนโอะกินะวะในปี ค.ศ. 1609 และหมู่เกาะยะเอะยะมะในปี ค.ศ 1611 หลังจากนั้นแคว้นซะสึมะจึงได้มีการบังคับให้อาณาจักรรีวกีวส่งบรรณาการไปให้แก่แคว้น และเริ่มมีการตั้งภาษีรัชชูปการขึ้นในหมู่เกาะยะเอะยะมะในปี ค.ศ. 1640 โดยต้องส่งภาษีนั้นไปยังเมืองอิชิงะกิ ที่ ๆ จะมีการคำนวณสิ่งของโดยใช้วิธีที่เรียกว่า วะระซัง (ภาษายะเอะยะมะเรียกว่า บะระซัน) ซึ่งใช้ฟางมัดเป็นปมสำหรับนับหรือคำนวณตัวเลขเช่นเดียวกับกีปูของชาวอินคา ภาษีที่ถูกส่งมาตามจำนวนที่กำหนดไว้ในแต่ละครัวเรือนจะถูกบันทึกไว้บนแผ่นไม้ที่เรียกว่า อิตะฟุดะ หรือ ฮังซะสึ () ซึ่งจะถูกเขียนด้วยอักษรภาพไคดาเพื่อแจงแก่ชาวบ้านในหมู่เกาะอันห่างไกลที่ยังไม่รู้หนังสือ จากการศึกษาของซุโด โทะชิอิชิพบมุขปาฐะของชาวโยะนะงุนิกล่าวว่า บรรพบุรุษที่นับขึ้นไป 9 รุ่นของตระกูลเคะดะงุซุกุ (Kedagusuku) ที่ชื่อมะเซะ (Mase) เป็นผู้สอนอักษรภาพไคดาและวะระซังออกสู่สาธารณะ ซึ่งซุโดคาดว่า หากเกิดขึ้นจริงก็น่าจะเกิดขึ้นช่วงหลังศตวรรษที่ 17 ส่วนใน ยะเอะยะมะเระกิชิ (Yaeyama rekishi) ซึ่งเป็นเอกสารช่วงศตวรรษที่ 19 ได้อ้างถึงโอฮะมะ เซกิ (Ōhama Seiki) ว่าเป็นบุคคลที่ปรับปรุงอักษรภาพที่ใช้เขียนลงอิตะฟุดะให้สมบูรณ์ยิ่งกว่าก่อน ซึ่งจากอักษรภาพในอิตะฟุดะช่วงก่อนศตวรรษที่ 19 นั้นยังพบข้อบกพร่องอยู่ อิเกะมะ เรโซ () ว่าทั้งอักษรภาพไคดาและวะระซังมีประสิทธิภาพพอที่จะสามารถใช้เป็นข้อมูลของทางการได้ จนกระทั่งมีการยกเลิกภาษีรัชชูปการในปี ค.ศ. 1903 กอปรกับพระราโชบายของรัฐบาลเมจิที่ส่งเสริมการศึกษาทั่วประเทศเพื่อลดอัตราการไม่รู้หนังสือ การใช้อักษรไคดาจึงยุติลง กระนั้นยังพบการใช้อักษรไคดาในศิลปะพื้นบ้าน เสื้อยืด และผลิตภัณฑ์อื่น ๆ เชิงพาณิชย์บนเกาะโยะนะงุนิและทะเกะโตะมิ หากแต่มิได้รับการอนุรักษ์ในเชิงวัฒนธรรมเพื่อรักษาระบบการเขียนนี้อย่างใดลักษณะ ลักษณะ. อักษรไคดา ประกอบด้วย- สินค้าพื้นฐาน ได้แก่ ข้าว, ข้าวฟ่าง, ถั่ว, วัว, แกะ, แพะ, ปลา และสิ่งทอ - การนับ ได้แก่ ข้าวหนึ่งถุง (), ข้าวหนึ่งกระบวย (), ข้าวหนึ่งกล่อง () และข้าวครึ่งถุง - สัญลักษณ์ที่ใช้แสดงครัวเรือน เรียกว่า ดาฮัง (dāhan) ส่วนการนับเลขมีลักษณะใกล้เคียงกับเลขซูชูมะ (sūchūma) ของหมู่เกาะโอะกินะวะและมิยะโกะ ซึ่งคาดว่าน่าจะมีรากฐานจากตัวเลขซูโจวงานวิจัย งานวิจัย. บุคคลแรกที่ทำการศึกษาอักษรภาพไคดาคือกิซุเกะ ซะซะโมะริ (Gisuke Sasamori) ซึ่งได้ทำการคัดลอกสำเนาอักษรภาพไคดาจากตำราสั้น ๆ จากหลาย ๆ เล่มลงในหนังสือ การสำรวจหมู่เกาะทะเลใต้ () ที่ตีพิมพ์จากบันทึกส่วนตัวของเขาขณะใช้แรงงานหนักบนเกาะโอะกินะวะเมื่อปี ค.ศ. 1893 ส่วนยะซุซะดะ ทะชิโระ (Yasusada Tashiro) ได้ทำการสะสมการนับเลขระบบต่าง ๆ ในหมู่เกาะโอะกินะวะและมิยะโกะ ก่อนบริจาคให้พิพิธภัณฑ์โตเกียวในปี ค.ศ. 1887 ซึ่งกระดาษนับเลขแบบซูชูมะของเบซิล แชมเบอร์เลน (Basil Chamberlain) ชาวสหราชอาณาจักร เมื่อปี ค.ศ. 1989 คาดว่าอาจจะถูกรวมไว้ในของสะสมของทะชิโระด้วย ในปี ค.ศ. 1915 คิอิชิ ยะมุโระ () นักคณิตศาสตร์ ได้ทำการรวบรวมตัวอย่างอักษรไคดา, วะระซัง และภาษาถิ่นที่ใช้นับตัวเลข ตีพิมพ์ในหนังสือ คณิตศาสตร์รีวกีวโบราณ () ของเขา แม้ว่ายะมุโระจะไม่ได้เข้ามายังเกาะโยะนะงุนิด้วยตนเอง แต่ในงานเขียนของเขาได้ระบุว่าอักษรภาพไคดายังคงถูกใช้จนถึงช่วงปี ค.ศ. 1880 ส่วนทะดะโอะ คะวะมุระ (Tadao Kawamura) นักมานุษยวิทยา ที่ทำการศึกษาด้านมานุษยวิทยาบนหมู่เกาะได้ตั้งข้อสังเกตว่า "ก่อนหน้านี้ไม่นานนัก พวกเขายังใช้ [อักษรไคดา] อยู่" และเขาแสดงให้เห็นว่ามีการใช้อักษรไคดาในการส่งบรรจุหีบห่อ และการศึกษาของซุโด โทะชิอิชิ () แสดงให้เห็นการใช้อักษรไคดาสำหรับการทำธุรกรรม และเขาได้นำเสนอด้านนิรุกติศาสตร์ของอักษรภาพนี้ด้วย</doc>
