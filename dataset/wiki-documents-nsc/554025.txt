<doc id="554025" url="https://th.wikipedia.org/wiki?curid=554025" title="โชคทวี พรหมรัตน์">โชคทวี พรหมรัตน์ โชคทวี พรหมรัตน์ (ชื่อเล่น: โชค; เกิดเมื่อวันที่ 16 มีนาคม พ.ศ. 2518) อดีตนักฟุตบอลทีมชาติไทย ในตำแหน่งกองหลัง มีฉายาในวงการฟุตบอลว่า "นกกระยางดำ" ปัจจุบันทำหน้าที่ผู้ช่วยผู้ฝึกสอนให้กับทีมชาติไทยชุดใหญ่ และเป็นหัวหน้าผู้ฝึกสอนให้กับทีมชาติไทยชุด U-23 ที่แข่งขันในฟุตบอลซีเกมส์ 2015 โชคทวี เคยเล่นฟุตบอลให้กับสโมสรธนาคารกสิกรไทย, กรุงเทพคริสเตียน และได้ไปเล่นในต่างประเทศกับสโมสรทัมปิเนสโรเวอร์ของสิงคโปร์, ฮหว่างอัญซาลายของ เวียดนาม และ ยะโฮร์บาห์รูของ มาเลเซีย อีกทั้งยังเป็นหนึ่งในนักเตะของสโมสรฟุตบอลการไฟฟ้าส่วนภูมิภาค ชุดที่ได้แชมป์ไทยแลนด์พรีเมียร์ลีก เป็นครั้งแรกในประวัติศาสตร์ของสโมสร เมื่อฤดูกาล 2551 ก่อนจะแขวนสตั๊ดในระดับลีกภูมิภาค ดิวิชัน 2 กับนนทบุรี เอฟซี ในปี 2553 โดยโชคทวีลงเล่นให้ทีมชาติไทย ตั้งแต่ปี พ.ศ. 2540 จนถึง พ.ศ. 2548 ได้เหรียญทองซีเกมส์ 2 สมัยในซีเกมส์ 1997 และ ซีเกมส์ 1999 และเคยเป็นกัปตันของทีมชาติไทยในการแข่งขัน เอเชียนคัพ 2004 ที่ประเทศจีนประวัติ ประวัติ. โชคทวี พรหมรัตน์ เกิดเมื่อวันที่ 16 มีนาคม พ.ศ. 2518 ที่ตำบลลำภี อำเภอท้ายเหมือง จังหวัดพังงา เป็นบุตรชายของนายประชุมและนางถวิล พรหมรัตน์ ชอบเล่นฟุตบอลตั้งแต่ยังเด็ก โดยเข้ารับการศึกษาในชั้นมัธยมศึกษาตอนต้นที่โรงเรียนทุ่งมะพร้าววิทยา จ.พังงา และย้ายมาศึกษาต่อที่กรุงเทพในชั้นมัธยมศึกษาตอนปลายที่โรงเรียนวัดสุทธิวราราม ก่อนจะย้ายมาเรียนที่โรงเรียนกรุงเทพคริสเตียน และเล่นฟุตบอลในระดับนักเรียนให้สถาบันไปด้วย หลังจบชั้นมัธยมปลายที่กรุงเทพคริสเตียน โชคทวีได้ศึกษาต่อที่คณะรัฐศาสตร์ มหาวิทยาลัยธรรมศาสตร์ จนจบปริญญาตรี ชีวิตส่วนตัวโชคทวี สมรสกับจิรภรณ์ ภิพันธ์วิชัย</doc>
