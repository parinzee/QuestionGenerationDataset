<doc id="751204" url="https://th.wikipedia.org/wiki?curid=751204" title="รัฐทรูเชียล">รัฐทรูเชียล รัฐทรูเชียล (; , ) เป็นกลุ่มรัฐเชคทางตะวันออกเฉียงใต้ของอ่าวเปอร์เซีย ภายหลังรัฐเหล่านี้ได้ร่วมลงนามสงบศึกกับรัฐบาลบริเตน จึงถูกเรียกว่ารัฐทรูเชียลหรือรัฐสงบศึก และเข้าเป็นรัฐในอารักขาของบริเตนตั้งแต่ ค.ศ. 1820 ในปี ค.ศ. 1971 รัฐทรูเชียลประกาศเอกราชและกลายเป็นประเทศสหรัฐอาหรับเอมิเรตส์ในปัจจุบัน รัฐทรูเชียลประกอบด้วยรัฐอาบูดาบี รัฐอัจมาน รัฐดูไบ รัฐฟูไจราห์ รัฐกัลบา รัฐราสอัลไคมาห์ รัฐชาร์จาห์และรัฐอุมม์อัลไกไวน์ เดิมบริเตนเรียกดินแดนแถบนี้ว่า "ชายฝั่งโจรสลัด" (Pirate Coast) เพราะมักมีโจรสลัดมาปล้นเรือสินค้าของบริเตน จนในเดือนมกราคม ค.ศ. 1820 ผู้ปกครองรัฐอาบูดาบี รัฐชาร์จาห์ รัฐอัจมานและรัฐอุมม์อัลไกไวน์ได้ร่วมลงนามในสนธิสัญญาทางทะเลทั่วไป ค.ศ. 1820 (General Maritime Treaty of 1820) กับบริเตน โดยมีสาระสำคัญคือห้ามมีโจรสลัดและห้ามการค้าทาส อย่างไรก็ตาม ทั้งสองฝ่ายยังคงมีความขัดแย้งต่อกัน ในปี ค.ศ. 1853 รัฐเหล่านี้จึงลงนามในสัญญาสงบศึกทางทะเลถาวร ค.ศ. 1853 (Perpetual Maritime Truce of 1853) ต่อมาบริเตนซึ่งกังวลว่าชาติมหาอำนาจอื่นเช่นฝรั่งเศสและรัสเซียจะเข้ามามีอิทธิพลในดินแดนแถบนี้ได้ลงนามในสนธิสัญญา ค.ศ. 1892 กับรัฐทรูเชียล โดยในสนธิสัญญานี้บริเตนจะคุ้มครองรัฐทรูเชียลทั้งทางภาคพื้นดินและทางทะเล แลกกับการที่รัฐทรูเชียลต้องมีความสัมพันธ์ระหว่างประเทศกับบริเตนเป็นหลัก สนธิสัญญานี้ทำให้รัฐทรูเชียลกลายเป็นรัฐในอารักขาของบริเตน ในปี ค.ศ. 1968 บริเตนประกาศจะยกเลิกรัฐทรูเชียล ผู้ปกครองของแต่ละรัฐของรัฐทรูเชียลจึงประชุมกันเพื่อจัดการกับการปกครองหลังบริเตนถอนทหารออกไป ในการประชุมครั้งแรกรัฐเอมิเรตต่าง ๆ รวมถึงรัฐกาตาร์และรัฐบาห์เรนจะรวมตัวกันเป็นสหภาพ แต่ต่อมารัฐกาตาร์ รัฐบาห์เรนและรัฐราสอัลไคมาห์ประกาศถอนตัว จึงเหลือ 6 รัฐเอมิเรตที่ร่วมลงนามในข้อตกลงสหภาพในวันที่ 18 กรกฎาคม ค.ศ. 1971 ต่อมาในวันที่ 2 ธันวาคม ค.ศ. 1971 รัฐดูไบ รัฐอาบูดาบี รัฐชาร์จาห์ รัฐอัจมาน รัฐอุมม์อัลไกไวน์และรัฐฟูไจราห์ได้ร่วมกันจัดตั้งเป็นประเทศสหรัฐอาหรับเอมิเรตส์ รัฐราสอัลไคมาห์เข้าร่วมกับสหรัฐอาหรับเอมิเรตส์ในภายหลังเมื่อวันที่ 10 กุมภาพันธ์ ค.ศ. 1972</doc>
