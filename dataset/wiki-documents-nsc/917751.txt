<doc id="917751" url="https://th.wikipedia.org/wiki?curid=917751" title="โบสถ์กางเขนเดรสเดิน">โบสถ์กางเขนเดรสเดิน โบสถ์กางเขน () เป็นโบสถ์คริสต์โปรเตสแตนต์สำนักลูเทอแรน ตั้งอยู่ในเมืองเดรสเดิน ถือเป็นโบสถ์ที่มีขนาดใหญ่ที่สุดในรัฐซัคเซิน ประเทศเยอรมนี โบสถ์แห่งนี้มีประวัติย้อนหลังไปตั้งแต่ก่อนคริสต์ศตวรรษที่ 14 โดยเริ่มแรกเป็นเพียงโบสถ์น้อย ซึ่งหลังปีค.ศ. 1401 ก็ได้มีการสร้างโบสถ์นี้ขึ้นใหม่ในลักษณะโบสถ์โถง และโบสถ์นี้ก็กลายเป็นต้นแบบการสร้างโบสถ์อีกหลายแห่งในโอเบอร์ซัคเซิน ในศตวรรษที่ 16 ได้มีการทำครอบหน้าฝั่งทางเข้าใหม่ด้วยสถาปัตยกรรมเรอแนซ็องส์ โบสถ์แห่งนี้เกือบถูกทำลายลงโดยกองทัพปรัสเซียในช่วงสงครามเจ็ดปี หลังสงครามได้มีการบูรณะโบสถ์นี้ขึ้นด้วยสถาปัตยกรรมฟื้นฟูคลาสสิกจนแล้วเสร็จในปีค.ศ. 1800 โบสถ์แห่งนี้เคยถูกเพลิงไหม้สองครั้งในปีค.ศ. 1897 และอีกครั้งในช่วงการทิ้งระเบิดที่เดรสเดินในสงครามโลกครั้งที่สอง</doc>
