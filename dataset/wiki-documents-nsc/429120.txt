<doc id="429120" url="https://th.wikipedia.org/wiki?curid=429120" title="วิลสัน ยิป">วิลสัน ยิป วิลสัน ยิป (, จีนตัวเต็ม: 葉偉信, จีนตัวย่อ: 叶伟信, พินอิน: yé wěixìn) เป็นนักแสดงและผู้กำกับภาพยนตร์ชาวฮ่องกง เกิดเมื่อวันที่ 23 ตุลาคม ค.ศ. 1963 ที่ฮ่องกง เริ่มต้นงานในวงการภาพยนตร์ในทศวรรษที่ 80 ในตำแหน่งต่าง ๆ เช่น ผู้ช่วยผู้กำกับฯ, ฝ่ายโปรดักชั่น และอีกหลากหลายหน้าที่ รวมถึงนักแสดงด้วย ซึ่งวิลสัน ยิป เคยให้สัมภาษณ์ว่า มีความสนใจในศาสตร์ด้านภาพยนตร์มาตั้งแต่เด็ก ๆ วิลสัน ยิป มีโอกาสได้ร่วมงานกับผู้กำกับฯหลายคน แต่ไม่มีใครมีอิทธิพลต่อตัวเองมากนัก โดยเปิดโอกาสให้ตัวเอง ด้วยการรับชมภาพยนตร์จากหลากหลายชาติ หลักจากเป็นผู้ช่วยผู้กำกับฯมานาน ในปี ค.ศ. 1995 จึงได้มีโอกาสกำกับเป็นครั้งแรก ในเรื่อง 01:00 A.M. เป็นภาพยนตร์ผี และหลังจากนั้นก็ได้มีโอกาสกำกับเองอีก 3-4 เรื่องต่อมา ซึ่งล้วนแต่เป็นภาพยนตร์ฟอร์มเล็ก ๆ จนกระทั่งในปี ค.ศ. 1999 วิลสัน ยิป ก็ได้แจ้งเกิดอย่างเต็มตัว จาก Bullets Over Summer ที่แสดงนำโดย อู๋ เจิ้นหวี่, กู่ เทียนเล่อ และหลอหลัน และในเรื่อง Buddy Cop ซึ่งเรื่องนี้ได้รับคำชมมากว่า ผู้กำกับฯสามารถทำภาพยนตร์ที่มีเอกลักษณ์เป็นของตัวเอง ผสมเรื่องราวของตลกร้าย และเรื่องราวในแบบดราม่าได้ดี แม้จะไม่ประสบความสำเร็จด้านรายได้ แต่ได้รับคำวิจารณ์ไปในทางที่ดี และได้มีชื่อเข้าชิงรางวัลหลายรางวัล ต่อมาในปี ค.ศ. 2000 วิลสัน ยิป ก็ได้มีโอกาสผลิตภาพยนตร์ให้กับสตูดิโอใหญ่ คือ โกลเดน ฮาร์เวสต์ คือ Skyline Cruisers ซึ่งเป็นภาคต่อของ Downtown Torpedoes ในปี ค.ศ. 1997 ถึงแม้จะได้นักแสดงระดับซูเปอร์สตาร์อย่าง หลี่หมิง, ซูฉี และเฉิน เสี่ยวชุน แสดงนำ แต่ก็ไม่ประสบความสำเร็จอีก หลังจากประสบความล้มเหลวมาหลายครั้ง ในปี ค.ศ. 2002 ก็ได้มีภาพยนตร์ที่ประสบความสำเร็จขึ้นมา คือ 2002 นำแสดงโดย เซียะ ถิงฟง และฝง เต๋อหลุน ซึ่งเป็นภาพยนตร์แอ๊คชั่นเหนือธรรมชาติ เกี่ยวกับนายตำรวจสองคนที่ต้องปฏิบัติหน้าที่พิเศษกำจัดภูติผีปีศาจ วิลสัน ยิป มาประสบความสำเร็จอย่างแท้จริง ในปี ค.ศ. 2005 กับเรื่อง เมื่อได้ร่วมงานกับนักแสดงแอ๊คชั่นระดับซูเปอร์สตาร์ อย่าง เจิ้น จื่อตัน และหง จินเป่า จากนั้นเป็นต้นมา วิลสัน ยิป ก็ได้มีภาพยนตร์ที่ประสบความสำเร็จมากมายอย่างต่อเนื่อง ไม่ว่าจะเป็น  Dragon Tiger Gate ในปี ค.ศ. 2006, Flash Point ในปี ค.ศ. 2007 และโดยเฉพาะอย่างยิ่งกับ Ip Man ในปี ค.ศ. 2008 ที่ประสบความสำเร็จอย่างมากทั้งรายได้และเสียงวิจารณ์ รวมทั้งมีชื่อเชิงรางวัลหลายรางวัล จนกระทั่งมีภาคต่อมาในปีถัดไป คือ Ip Man 2 ซึ่งแทบทุกเรื่องจะมี เจิ้น จื่อตัน เป็นนักแสดงนำตลอด และในปี ค.ศ. 2011 ก็ได้กำกับภาพยนตร์แอ๊คชั่นแฟนตาซี เรื่อง A Chinese Ghost Story</doc>
