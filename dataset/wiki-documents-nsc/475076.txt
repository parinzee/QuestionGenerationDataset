<doc id="475076" url="https://th.wikipedia.org/wiki?curid=475076" title="เอ็มมานูเอล สจ๊วต">เอ็มมานูเอล สจ๊วต เอ็มมานูเอล สจ๊วต () เทรนเนอร์มวยสากลที่มีชื่อเสียงระดับโลกชาวอเมริกัน เจ้าของค่ายมวย "ครองก์ยิม" ที่มีชื่อเสียง เอ็มมานูเอล สจ๊วต เกิดเมื่อวันที่ 7 กรกฎาคม ค.ศ. 1944 ที่บอตท่อม ครีก รัฐเวสต์เวอร์จิเนีย เมื่ออายุได้ 12 ปี ได้ย้ายมาอยู่ที่ดีทรอยต์ ในรัฐมิชิแกน พร้อมกับแม่ โดยพำนักอยู่ที่บริวสเตอร์ รีครีเอชั่น เซ็นเตอร์ ซึ่งมี โจ หลุยส์ และ เอ็ดดี้ ฟัตช์ ซ้อมอยู่บ่อยขึ้นเรื่อย ๆ และได้เริ่มชกมวยสากลสมัครเล่นที่นั่น โดยที่สจ๊วตมีสถิติชกมวยสากลสมัครเล่นชนะ 94 ครั้ง แพ้ 3 ครั้ง รวมทั้งคว้าแชมป์ทัวร์นาเมนต์นวมทองแห่งชาติปี ค.ศ. 1963 รุ่นแบนตั้มเวทมาได้ด้วย สจ๊วตมีความสนใจในการฝีกสอนนักมวยสากลสมัครเล่นหลังจากนั้น แต่ด้วยสภาพการเงินของครอบครัวทำให้จำเป็นต้องหางานที่มีรายได้อย่างสม่ำเสมอมั่นคงทำ โดยทำงานเป็นช่างไฟฟ้าอยู่พักหนึ่ง ในปี ค.ศ. 1971 สจ๊วร์ต นำ เจมส์ สจ๊วต น้องชายวัย 15 ปีมาที่ครองก์ยิม หรือครองก์ รีครีเอชั่น เซ็นเตอร์ ซึ่งอยู่ในบริเวณใกล้เคียงกัน และสจ๊วตได้ทำหน้าที่เป็นโค้ชแบบพาร์ตไทม์ให้กับที่นั่น ครองก์ยิมเป็นที่รู้จักมากขึ้นเรื่อย ๆ ว่ามีนักมวยสมัครเล่นฝีมือดีอยู่มากมาย เอ็มมานูเอล สจ๊วต จึงมีโอกาสฝีกสอนนักมวยสมัครเล่นชั้นนำของชาติหลายคน ก่อนสจ๊วตได้หันมาฝีกสอนนักมวยอาชีพฝีมือระดับแชมเปี้ยนมากมายในเวลาต่อมา เป็นการต่อยอดจากความสำเร็จในการฝึกสอนนักมวยสมัครเล่น โดย ฮิลเมอร์ เคนตี้ ได้กลายเป็นแชมเปี้ยนโลกมวยสากลอาชีพคนแรกจากการฝึกสอนของสจ๊วต ในปี ค.ศ. 1980 เอ็มมานูเอล สจ๊วต ได้ฝึกสอนนักมวยหลายคน ที่เป็นนักมวยที่มีชื่อเสียงและฝีมือดีระดับโลกหลายต่อหลายคน อาทิ ออสการ์ เดอ ลา โฮยา, ฮูลิโอ ซีซาร์ ชาเวซ, มิเกล คอตโต,  มิเกล แองเจิล กอนซาเลซ, นาซีม ฮาเหม็ด, วลาดิเมียร์ คลิทช์โก, อีแวนเดอร์ โฮลีฟิลด์, เลนน็อก ลูอิส โดยเฉพาะอย่างยิ่งกับ โธมัส เฮิร์นส์ ที่ถือได้ว่าเป็นนักมวยที่สจ๊วตฝึกสอนมาตั้งแต่ต้น และเป็นแชมป์โลก 6 รุ่นคนแรกของโลก และเป็นหนึ่งในสี่ทหารเสือแห่งรุ่นกลางในยุคทศวรรษที่ 80 ซึ่งนับว่าเป็นนักมวยที่สร้างชื่อเสียงให้แก่สจ๊วตและครองก์ยิมเป็นอย่างยิ่ง สจ๊วตถูกเสนอชื่อเข้าหอเกียรติยศกีฬามวยระหว่างประเทศ และหอเกียรติยศมวยโลก จากผลงานอันยอดเยี่ยมในฐานะเทรนเนอร์และผู้บรรยายมวยระดับชั้นนำของโลก เอ็มมานูเอล สจ๊วต ถึงแ่ก่กรรมเมื่อวันที่ 25 ตุลาคม ค.ศ. 2012 ที่โรงพยาบาลในนครชิคาโก ด้วยอาการแทรกซ้อนหลังการผ่าตัดอวัยวะภายในช่องท้อง ด้วยอายุ 68 ปี</doc>
