<doc id="297648" url="https://th.wikipedia.org/wiki?curid=297648" title=".com">.com .com เป็นโดเมนระดับบนสุดตามหมวด (gTLD) ในระบบการตั้งชื่อโดเมนบนอินเทอร์เน็ต ย่อมาจากคำว่า commercial แสดงถึงวัตถุประสงค์ในตอนเริ่มแรกว่าใช้สำหรับเครือข่ายที่เกี่ยวข้องกับการพาณิชย์โดยทั่วไป ในปัจจุบันไม่มีกฎข้อบังคับเกี่ยวกับผู้ขอจัดตั้งชื่อโดเมน (จดโดเมน) .com ดังนั้นบุคคล บริษัท องค์กร หรือกลุ่มบุคคลใด ๆ ก็สามารถจดโดเมนที่เป็น .com ได้ ปัจจุบัน .com เป็นโดเมนที่มีการใช้งานมากที่สุด โดเมน .com เริ่มแรกดูแลจัดการโดยกระทรวงกลาโหมแห่งสหรัฐอเมริกา แต่ปัจจุบันนี้บริหารงานโดยเวอริไซน์ การจดทะเบียน .com สามารถกระทำผ่านผู้รับจดทะเบียนที่ได้รับรองโดยบรรษัทอินเทอร์เน็ตว่าด้วยการกำหนดชื่อและหมายเลข (ICANN) ชื่อที่จดทะเบียนจะได้รับการยอมรับให้เป็นชื่อโดเมนสากล โดเมน .com เป็นโดเมนระดับบนสุดตามหมวด ที่มีขึ้นเป็นครั้งแรกในปี ค.ศ. 1985 พร้อม ๆ กันกับ .net, .org, .gov, .mil, .arpa และ .edu</doc>
