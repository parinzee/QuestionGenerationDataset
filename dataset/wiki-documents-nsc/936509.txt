<doc id="936509" url="https://th.wikipedia.org/wiki?curid=936509" title="หลุยส์ ลาโน">หลุยส์ ลาโน หลุยส์ ลาโน () เป็นบาทหลวงโรมันคาทอลิกชาวฝรั่งเศสสมาชิกคณะมิสซังต่างประเทศแห่งกรุงปารีส ซึ่งปฏิบัติหน้าที่มิชชันนารีในอาณาจักรอยุธยาในรัชสมัยสมเด็จพระนารายณ์มหาราช และได้ดำรงตำแหน่งประมุขมิสซังสยามเป็นองค์แรกประวัติ ประวัติ. พระคุณเจ้าหลุยส์ ลาโน เป็นชาวเมืองมงดูบโล ราชอาณาจักรฝรั่งเศส ต่อมาได้รับศีลบวชเป็นบาทหลวงในคณะมิสซังต่างประเทศแห่งกรุงปารีส วันที่ 4 กรกฎาคม ค.ศ. 1669 ท่านได้รับสถาปนาเป็นมุขนายกเกียรตินามแห่งเมเตลโลโปลิสและประมุขมิสซังสยาม ในวันที่ 25 มีนาคม ค.ศ. 1674 จึงได้รับอภิเษกจากพระคุณเจ้าปีแยร์ ล็องแบร์ เดอ ลา ม็อต โดยมีพระคุณเจ้าฟร็องซัว ปาลูว์ เป็นผู้ร่วมอภิเษก ขณะดำรงตำแหน่งนี้ ท่านมีหน้าที่ดูแลมิสซังคาทอลิกทั่วทั้งอินโดจีนโดยมีศูนย์กลางที่กรุงศรีอยุธยา นอกจากทำการประกาศข่าวดีแก่ชาวสยามแล้ว พระคุณเจ้าลาโนยังอภิบาลคริสต์ศาสนิกชนต่างชาติรวมทั้งชาวญวนและชาวญี่ปุ่นที่อาศัยในสยามขณะนั้น โดยได้รับการอุปถัมภ์อย่างดีจากสมเด็จพระนารายณ์ที่ได้พระราชทานที่ดินสร้างโบสถ์ สำนักมิสซัง และเซมินารี พระคุณเจ้าลาโนยังมีบทบาทสำคัญในการส่งเสริมให้สมเด็จพระนารายณ์ส่งคณะราชทูตไปฝรั่งเศส หลังการปฏิวัติสยาม พ.ศ. 2231 พระคุณเจ้าลาโนและบรรดามิชชันนารีชาวฝรั่งเศสถูกทางการสยามจับกุมและคุมขังเพื่อเป็นตัวประกันต่อรองกับฝรั่งเศส และถูกปล่อยตัวในเดือนเมษายน ค.ศ. 1691 และถึงแก่มรณภาพที่กรุงศรีอยุธยาเมื่อวันที่ 16 มีนาคม ค.ศ. 1696</doc>
