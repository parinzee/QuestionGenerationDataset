<doc id="145486" url="https://th.wikipedia.org/wiki?curid=145486" title="ขุนพลน้อย เกียรติสุริยา">ขุนพลน้อย เกียรติสุริยา ขุนพลน้อย เกียรติสุริยาหรือ นายธวัชชัย ประสาทศิลป์ เกิดเมื่อ 24 สิงหาคม พ.ศ. 2496 ที่ จังหวัดปัตตานี เป็นนักมวยไทยที่มีชื่อเสียงโด่งดังคนหนึ่งในช่วง พ.ศ. 2516 - 2518ประวัติ ประวัติ. ขุนพลน้อยเป็นบุตรของ ส.ต.ท. หยดและนางสุพิศ ประสาทศิลป์ เริ่มชกมวยเมื่ออายุ 12 ปี จนเป็นนักมวยที่มีชื่อเสียงในสามจังหวัดชายแดนภาคใต้ จนกระทั่งเรียนจบ ม.ศ. 3 อายุได้ 14 ปี จึงติดตามนพเดช เกียรติสุริยาที่เป็นลูกพี่ลูกน้องกันเข้ามาชกมวยในกรุงเทพฯและกลายเป็นนักมวยชื่อดังในช่วง พ.ศ. 2516 - 2518 ชนะนักมวยชื่อดังหลายคน เช่น ณรงค์น้อย เกียรติบัณฑิต วิชาญน้อย พรทวี ได้ครองแชมป์รุ่นจูเนียร์ไลท์เวทเวทีราชดำเนินเมื่อชนะ ผุดผาดน้อย วรวุฒิ ต่อมา เสียแชมป์ให้ วิชิต ลูกบางปลาสร้อย ช่วง พ.ศ. 2522 - 2524 ขุนพลน้อยหยุดชกไปสองปี แล้วจึงกลับมาชกมวยอีกครั้ง ภายใต้การอุปการะของชัยวัฒน์ พลังวัฒนกิจ เปลี่ยนมาใช้ชื่อ ขุนพลน้อย ห้าพลัง แต่การชกในช่วงนี้เป็นแบบลุ่มๆดอนๆ แพ้บ้าง ชนะบ้าง เช่น แพ้ แสงศักดา กิตติเกษม ระหว่างนี้รับราชการที่กรมสารวัตรทหาร แต่เมื่อไปชกมวยไทยที่ญี่ปุ่นจึงต้องลาออกจากราชการ ชกมวยไทยครั้งสุดท้าย ชนะคะแนน ชัยสิทธิ์ ลูกสำรอง เมื่อแขวนนวมแล้ว ขุนพลน้อยมาทำงานกับชัยวัฒน์อยู่ระยะหนึ่ง จนกระทั่งชัยวัฒน์ถูกยิงเสียชีวิตที่เวทีลุมพินี จึงหันมาใช้ชีวิตเป็นเซียนมวยอยู่ที่เวที และประกอบอาชีพค้าขายเล็กๆน้อยๆ สมรสแล้วกับนางพีรยา ประสาทศิลป์ มีบุตร-ธิดา 2 คน</doc>
