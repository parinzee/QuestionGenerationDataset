<doc id="386322" url="https://th.wikipedia.org/wiki?curid=386322" title="โจน ออฟ อาร์ค วีรสตรีเหล็กหัวใจทมิฬ">โจน ออฟ อาร์ค วีรสตรีเหล็กหัวใจทมิฬ โจน ออฟ อาร์ค วีรสตรีเหล็กหัวใจทมิฬ (, ) ภาพยนตร์ประวัติศาสตร์สงครามสัญชาติฝรั่งเศส นำแสดงโดย มิลา โยโววิช , จอห์น มัลโควิช, เฟย์ ดันนาเวย์, แว็งซอง กาสแซล, เตกี การ์โย และ ดัสติน ฮอฟฟ์แมน กำกับการแสดงโดย ลุค เบซองเรื่องย่อ เรื่องย่อ. ในศตวรรษที่ 14 ระหว่างสงครามร้อยปี ฝรั่งเศสกำลังเสียท่าให้แก่อังกฤษ แต่ก็มีนักบวชที่มีกระแสญาณชาวฝรั่งเศสทำนายว่า จะมีผู้มากอบกู้แผ่นดินได้ ฌาน เด็กสาวพรหมจรรย์ในหมู่บ้านดงเรมี เป็นเด็กช่างฝัน จินตนาการท่ามกลางท้องทุ่งในชนบท ได้เกิดปาฏิหาริย์ เธอมองเห็นดาบตกอยู่ข้างตัวอย่างไร้เหตุผล และเห็นตัวเองนั่งอยู่บนบัลลังก์กลางป่า ก่อนจะพบกับความจริงที่น่าเจ็บปวด คือ เห็นพี่สาวแท้ ๆ ถูกทหารอังกฤษฆ่าและข่มขืนต่อหน้าต่อตา สร้างความเจ็บแค้นให้แก่เธอมาก ทำให้เกิดเป็นความมุ่งมั่นที่จะแก้แค้นพวกอังกฤษ ขณะเดียวกัน เจ้าชายชาร์ลส์ (จอห์น มัลโควิช) องค์รัชทายาทที่กำลังจะขึ้นครองราชย์ด้วยความสนับสนุนของ พระนางโยลันเดอ (เฟย์ ดันนาเวย์) ผู้เป็นทั้งพระสัสสุ (แม่ยาย) และพระวิมาดา (แม่เลี้ยง) ของพระองค์ ก็เป็นผู้อ่อนแอ ไร้อำนาจ กำลังสับสนอยู่ว่าจะให้ฌานเข้าเฝ้าหรือไม่ ด้วยเคลือบแคลงในตัวเธอว่าเป็นผู้แทนพระเจ้าจริงหรือเป็นผู้ที่เข้ามาลอบสังหาร ฌานถูกทดสอบต่าง ๆ จนเชื่อได้ว่าเป็นผู้แทนพระเจ้าจริง จนขุนนางบางคนเชื่อว่าเป็นปาฏิหาริย์ ฌานได้รับการดูถูกจากขุนทหารคนอื่น ๆ ที่เป็นบุรุษด้วยเห็นว่าเธอเป็นเพียงสตรีตัวเล็ก ๆ แต่ด้วยความกล้าและบ้าบิ่นของเธอให้ทุกคนบุกตามพระประสงค์ของพระเจ้า กลายเป็นจุดเปลี่ยนที่ทำให้ทุกคนยอมรับ และรวมกันเป็นหนึ่งเดียวจนสามารถเอาชนะได้ในที่สุด แต่แล้วเมื่อเจ้าชายชาร์ลส์ขึ้นครองราชย์จริง ๆ แล้วเป็น พระเจ้าชาร์ลส์ เธอก็ถูกกล่าวหาว่าเป็นแม่มด ท่ามกลางความสอพลอของบรรดาขุนนางและความขลาดกลัวของพระองค์เองที่เกรงว่า ฌานจะมาแย่งความศรัทธาไปจากราษฎร ฌานถูกทรมานต่าง ๆ นานา รวมทั้งถูกข่มขืนด้วย และในขณะนี้ จิตสำนึกของเธอได้ปรากฏร่างเป็น ชายชรา (ดัสติน ฮอฟฟ์แมน) ที่ออกมาด่าว่าเธอ ทำให้เธอเกิดความสับสนในใจ ในที่สุดเธอก็ถูกตัดสินประหารชีวิตด้วยการเผาทั้งเป็น ก่อนประหาร เธอสารภาพว่า เธอละทิ้งศรัทธาต่อพระเจ้าไป และสำนึกบาป และในอีก 500 ปีต่อมา เธอก็ได้รับการสถาปนาให้เป็นนักบุญเบื้องหลังและคำวิจารณ์ เบื้องหลังและคำวิจารณ์. The Messenger: The Story of Joan of Arc เป็นภาพยนตร์ประวัติศาสตร์ที่สร้างมาจากเรื่องราวของวีรสตรี โยน ออฟ อาร์ค หรือ ฌาน ดาร์ค ในภาษาฝรั่งเศส จากการกำกับและเขียนบทภาพยนตร์โดย ลุค เบซอง ผู้กำกับชาวฝรั่งเศสที่เคยมีผลงานโด่งดังมาก่อนหน้านั้นหลายเรื่อง อาทิ Nikita หรือ The Fifth Element โดยมี มิลา โยโววิช นักแสดงชาวอเมริกันเชื้อสายรัสเซีย ซึ่งเป็นภรรยาของเบซอง มารับบท ฌาน ตัวละครเอกของเรื่อง ซึ่งโยโววิชเคยร่วมงานกับเบซองมาก่อนหน้านั้นแล้ว ในปี ค.ศ. 1997 กับภาพยนตร์แฟนตาซีไซไฟเรื่อง The Fifth Element ร่วมด้วยนักแสดงชื่อดังมากมายจากฮอลลีวู้ดและฝรั่งเศส ทั้ง จอห์น มัลโควิช, เฟย์ ดันนาเวย์, แว็งซอง กาสแซล, เตกี การ์โย และดัสติน ฮอฟฟ์แทน ที่รับบทเสมือนนักแสดงรับเชิญ ภาพยนตร์เมื่อเข้าฉายแล้ว ปรากฏว่าเสียงวิจารณ์ออกมาในทางไม่ค่อยดี มีเสียงวิจารณ์ว่า แม้จะได้นักแสดงมีฝีมือมากมาย แต่ทว่าการเข้าบทกันนั้นยังดูขาด ๆ เกิน ๆ ไม่มีอะไรดีพอที่จะให้จดจำหรือมีชื่อเข้าชิงรางวัลได้ ขณะที่ตัวละครรองอย่าง กาสแซล และการ์โย ที่เป็นขุนทหารเคียงข้างฌานในช่วงต้น แต่ในตอนท้ายก็หายไปเสียเฉย ๆ แม้ตัวโยโววิช ที่รับบทฌาน ที่เมื่อตัดผมสั้นแล้วดูเหมือนทอมบอยที่แข็งแกร่งดูน่าเชื่อถือก็ตาม แต่ตัวภาพยนตร์ก็ยังมีข้อผิดพลาด คือ สีผมของฌานในตอนแรกที่เป็นสีบลอนด์ แต่กลายมาเป็นสีเข้มในตอนท้ายเรื่องอย่างไม่มีเหตุผล ไม่ทราบว่าต้องการจะสื่ออะไรหรือไม่ อีกทั้งประเด็นเรื่องศาสนาเป็นเรื่องที่อ่อนไหว อาจจะไปด้วยกันไม่ได้เลยกับเบซอง ผู้กำกับที่ถนัดแนวแอ๊คชั่นมากกว่า</doc>
