<doc id="113950" url="https://th.wikipedia.org/wiki?curid=113950" title="ขวัญตา บัวเปลี่ยนสี">ขวัญตา บัวเปลี่ยนสี ขวัญตา บัวเปลี่ยนสี เป็นอดีตนางเอกยอดนิยมละครโทรทัศน์หนังทีวีจอแก้วเมืองไทย และนางรองหนังไทยแสดงภาพยนตร์คู่กันกับ เพชรา เชาวราษฎร์ หลายสิบเรื่องด้วยกัน เกิดเมื่อวันที่ 8 กุมภาพันธ์ พ.ศ. 2493 ที่กรุงเทพมหานคร เธอสืบเลือดเนื้อเชื้อไขมาจากเลือดศิลปินโดยกำเนิด โดยเป็นบุตรสาวคนสุดท้อง ในจำนวน 6 คน ของอดีตดาราอาวุโส พระเอกหนังบู๊คนแรกของเมืองไทย (ซึ่งเริ่มแสดงหนังและละครเวทีมาตั้งแต่รัชกาลที่ 6) เจ้าของรางวัลเมขลา ประจำปี 2527 และอดีตเซียนพระผู้สะสมพระสมเด็จวัดใหม่ไว้มากมายทุกรุ่น คุณแฉล้ม บัวเปลี่ยนสี (สกุลเดิม ปาลกะวงศ์ ณ อยุธยา) และพี่เขยของเธอก็คือ พฤหัส หรือ สหัส บุญหลง อดีตดาราอาวุโส และผู้กำกับภาพยนตร์ชื่อดังในอดีต ขวัญตา บัวเปลี่ยนสี เจริญรอยตามพ่อของเธอเป็นนักแสดงเต็มตัว ก้าวเข้าสู่วงการบันเทิงหลังจากที่ได้ติดตามพ่อของเธอคือ แฉล้ม บัวเปลี่ยนสี ไปตามกองถ่ายหนังทุกแห่งหนจนกระทั่งได้รับการสนับสนุนจาก พฤหัส บุญหลง พี่เขยของเธออีกแรงหนึ่ง เธอจึงก้าวมาเป็นดาราภาพยนตร์ แสดงทั้งหนัง ทีวี และหนังจอเงิน เคยแสดงหนังเรื่อง รวงแก้ว ร้อยป่า หนึ่งในสยาม เพื่อนรัก ซัมเซ็ง แก้วลืมคอน นางนกป่า สมิงจ้าวท่า 5พยัคร้าย ชาติกระทิง อรุณเบิกฟ้า อาญารัก ไก่ฟ้า ชาละวัน 7พระกาฬ และอีกมากมาย ผลงานการแสดงของเธอเป็นที่รู้จักของแฟนหนังไทยในอดีตเป็นอย่างดี และแฟนหนังทีวียิ่งรู้จักชื่อเสียงแม่นยำเมื่อเธอก้าวมาแสดงหนังทีวีในเรื่อง ไกรทอง ของไชโยภาพยนตร์ โดยคุณสมโพธิ แสงเดือนฉาย ราชาหนังจินตนาการ และสเปเชียลเอฟเฟ็คท์ของเมืองไทยในอดีต ซึ่งเป็นเวอร์ชันจอแก้วละครโทรทัศน์รุ่นแรกของเมืองไทย รับบทเป็น ตะเภาทอง เป็นนางเอกคู่กับ ปรีดา จุลละมณฑล ได้รับการกล่าวขวัญอย่างมากที่สุด ส่วนเรื่อง ยายกะตา กับ พระอภัยมณี เป็นนางเอกคู่กับ พัลลภ พรพิษณุ หนังทีวีที่เธอแสดงฉายทาง ช่อง 7 สี กลายเป็นภาพยนตร์ที่ฮิตเกรียวกราวทั้งเด็ก ผู้ใหญ่ คุณป้า คุณยายติดกันงอมแงม เมื่อในอดีต นอกจากเธอแสดงภาพยนตร์แล้ว เธอยังใช้เวลาว่างช่วยงานกุศล เดินแฟชั่นโชว์แบบเสื้อให้กับโรงเรียนสอนตัดเสื้อ ศ ณ ป้อมเพชร อันมีชื่อเสียงโด่งดังในอดีตอยู่เป็นประจำ ซึ่งเคยเดินกับเพื่อนดารารุ่นเดียวกัน เช่น อุษา อัจฉรานิมิต ขวัญใจ สอาดรักษ์ และ บุษรา นฤมิต ขวัญตา บัวเปลี่ยนสี อำลาให้กับวงการแสดงนานแล้ว สมรสกับเจ้าของกิจการธุรกิจส่วนตัวขนาดใหญ่ มีบุตรสาวหนึ่งคนคือ คุณชนาภรณ์ เวชศิลป์ และบุตรชายหนึ่งคนคือคุณสัณหวัจน์ เวชศิลป์ จบการศึกษาระดับปริญญาตรีและโทจากมหาวิทยาลัยแคลิฟอร์เนีย ปัจจุบันช่วยกิจการของทางบ้าน และเป็นเทรดเดอร์มืออาชีพกับนักลงทุนในตลาดหลักทรัพย์ที่ประสบความสำเร็จอย่างมาก</doc>
