<doc id="150540" url="https://th.wikipedia.org/wiki?curid=150540" title="สุโข วุฑฒิโชติ">สุโข วุฑฒิโชติ สุโข วุฑฒิโชติ อดีตรองประธานคณะกรรมาธิการการท่องเที่ยว และอดีตสมาชิกวุฒิสภา จังหวัดสมุทรปราการ, ผู้อำนวยการโรงเรียนนวมินทราชินูทิศ สวนกุหลาบวิทยาลัย สมุทรปราการคนแรก, อดีตผู้อำนวยการโรงเรียนสวนกุหลาบวิทยาลัย นนทบุรี, อดีตผู้ช่วยผู้อำนวยการฝ่ายปกครอง และอาจารย์หมวดวิชาพลานามัย โรงเรียนสวนกุหลาบวิทยาลัย, อดีตผู้ตัดสินฟุตบอลนานาชาติประวัติ ประวัติ. สุโข วุฑฒิโชติ เกิดเมื่อวันที่ 28 พฤษภาคม พ.ศ. 2485 ที่จังหวัดสมุทรปราการ เป็นบุตรของไขรัชฎ์ (บิดา) และมณี (มารดา) จบการศึกษาชั้นมัธยม จากโรงเรียนบางพลีราษฎร์บำรุง จังหวัดสมุทรปราการ ได้รับประกาศนียบัตรการศึกษาขั้นต้น จากโรงเรียนฝึกหัดครูอยุธยา ประกาศนียบัตรการศึกษาขั้นสูง จากวิทยาลัยพลศึกษา กรุงเทพมหานคร จบการศึกษาปริญญาตรี สาขามัธยมศึกษา จากวิทยาลัยวิชาการศึกษา (ประสานมิตร) และได้รับปริญญาครุศาสตรมหาบัณฑิต จากจุฬาลงกรณ์มหาวิทยาลัย เริ่มต้นอาชีพการเป็นครู เมื่อปี พ.ศ. 2506 ที่โรงเรียนบางพลีราษฎร์บำรุง ต่อมาในปี พ.ศ. 2517 ย้ายเข้าสอนที่โรงเรียนสวนกุหลาบวิทยาลัย เป็นเวลาถึง 17 ปีเต็ม จนถึงปี พ.ศ. 2534 จึงได้รับมอบหมายให้ประสานงานก่อตั้ง โรงเรียนนวมินทราชินูทิศ สวนกุหลาบวิทยาลัย สมุทรปราการ และรับตำแหน่งผู้อำนวยการคนแรก ในปีเดียวกัน ต่อมาในปี พ.ศ. 2542 เข้ารับตำแหน่งผู้อำนวยการคนที่ 8 และเป็นชายคนแรก ของโรงเรียนสวนกุหลาบวิทยาลัย นนทบุรี จนเกษียณอายุราชการ ในปี พ.ศ. 2545 ระหว่างนั้นก็มีบทบาทในวงการกีฬาระดับชาติ เคยเป็นนักฟุตบอลเยาวชนทีมชาติไทย อดีตผู้ตัดสินฟุตบอลนานาชาติของฟีฟ่า และอดีตผู้ฝึกสอนฟุตบอลทีมสมุทรปราการ และกรุงเทพมหานคร รวมถึงเคยเป็นประธานสโมสรวอลเลย์บอลจังหวัดสมุทรปราการอีกด้วย ปัจจุบันเป็นข้าราชการบำนาญ ที่ปรึกษาผู้อำนวยการโรงเรียนพิชญศึกษา จังหวัดนนทบุรี และโรงเรียนประภามนตรี 2 จังหวัดสมุทรปราการ สมรสกับ นางนวลทวี วุฑฒิโชติ สุโขลงสมัครรับการเลือกตั้งสมาชิกวุฒิสภาไทยเป็นการทั่วไปที่จังหวัดสมุทรปราการ เมื่อวันที่ 2 มีนาคม พ.ศ. 2551 ผลปรากฏว่าได้รับคะแนนเสียงทั้งสิ้น 78,940 คะแนน มาเป็นอันดับที่ 1 และสำนักงานคณะกรรมการการเลือกตั้ง ประกาศรับรองให้สุโข เป็นสมาชิกวุฒิสภาจังหวัดสมุทรปราการ อย่างเป็นทางการเมื่อวันที่ 4 มีนาคม พ.ศ. 2551 ขณะดำรงตำแหน่งก็ได้รับการแต่งตั้ง เป็นรองประธานกรรมาธิการการกีฬาคนที่ 1, รองประธานคณะกรรมาธิการการท่องเที่ยวคนที่ 2, กรรมาธิการแรงงานและสวัสดิการสังคม ปัจจุบันดำรงตำแหน่ง รองประธานกรรมาธิการการท่องเที่ยวคนที่ 1 และรองประธานกรรมาธิการการกีฬาเครื่องราชอิสริยาภรณ์เครื่องราชอิสริยาภรณ์. - พ.ศ. 2557 - เครื่องราชอิสริยาภรณ์อันเป็นที่เชิดชูยิ่งช้างเผือก ชั้นมหาประมาภรณ์ช้างเผือก - พ.ศ. 2554 - เครื่องราชอิสริยาภรณ์อันมีเกียรติยศยิ่งมงกุฎไทย ชั้น มหาวชิรมงกุฎ (ม.ว.ม.)</doc>
