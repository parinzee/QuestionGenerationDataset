<doc id="349757" url="https://th.wikipedia.org/wiki?curid=349757" title="ไมเคิล ดี. โคล">ไมเคิล ดี. โคล ไมเคิล ดี. โคล (เกิด ค.ศ. 1929) เป็นนักโบราณคดี นักมานุษยวิทยา นักภาษาศาสตร์จารึกและนักประพันธ์ เป็นที่รู้จักกันดีในผลงานวิจัยในสาขาวิชาการศึกษาเมโสอเมริกันยุคก่อนโคลัมเบียน (และโดยเฉพาะอย่างยิ่ง สำหรับผลงานเกี่ยวกับอารยธรรมมายา โดยเขาถูกจัดให้เป็นหนึ่งในนักวิชาการมายันนิสต์ที่สำคัญที่สุดในช่วงครึ่งหลังของคริสต์ศตวรรษที่ 20) นอกจากนี้ โคลยังได้ทำการขุดค้นอย่างกว้างขวางในแหล่งโบราณคดีอีกหลายแห่งในทวีปอเมริกาเหนือและทวีปอเมริกาใต้ เขายังมีความเชี่ยวชาญในการศึกษาร่วมสมัยของอารยธรรมป่าร้อนชื้นโบราณ อย่างเช่น ในอเมริกากลางและเอเชียตะวันออกเฉียงใต้ ปัจจุบัน (ค.ศ. 2005) โคลดำรงตำแหน่งศาสตราจารย์อุปารการคุณชาร์ลส์ เจ. แม็กเคอร์ดี แห่งสาขาวิชามานุษยวิทยา มหาวิทยาลัยเยล และเป็นภัณฑารักษ์อุปารการคุณของงานแสดงด้านมานุษยวิทยาในพิพิธภัณฑ์ประวัติศาสตร์ธรรมชาติพีบอดี ซึ่งเขาเริ่มดำรงตำแหน่งภัณฑารักษ์ตั้งแต่ ค.ศ. 1968 ถึง ค.ศ. 1994 โคลยังได้เคยทำงานกับซีไอเอ ในฐานะเป็นส่วนหนึ่งของบริษัทข้ามชาติตะวันตกบังหน้าในไต้หวันซึ่งจัดตั้งขึ้นเพื่อพยายามล้มล้างสาธารณรัฐประชาชนจีนของเหมา เจ๋อตุง ด้วยประสบการณ์การวิจัยอย่างต่อเนื่องมานานกว่าสี่ทศวรรษ โคลเป็นนักประพันธ์ทางด้านวิทยาศาสตร์ที่มีผลงานออกมาเป็นจำนวนมาก ครอบคลุมหลายสาขาวิชา ทั้งโบราณคดี มานุษยวิทยาและประวัติศาสตร์เชื้อชาติ เขายังได้ประพันธ์ผลงานที่มีชื่อเสียงอีกจำนวนหนึ่งสำหรับผู้อ่านที่มิได้เป็นผู้เชี่ยวชาญเฉพาะทาง โดยผลงานหลายเล่มติดอันดับหนังสือขายดีและต้องได้รับการตีพิมพ์เป็นจำนวนมาก อย่างเช่น เดอะมายา (1966) และเบรกกิงเดอะมายาโค้ด (1992) เขายังได้เขียนหนังสือ เม็กซิโก: ฟรอมโอลเมกทูแอซเท็ค ร่วมกับเร็กซ์ คูอนทซ์ โคลสำเร็จปริญญาเอกด้านมานุษยวิทยาจากมหาวิทยาลัยฮาร์วาร์ดในช่วงต้นคริสต์ทศวรรษ 1950 ไม่นานนักหลังจากสำเร็จการศึกษา ในปี ค.ศ. 1955 เขาได้แต่งงานกับลูกสาวของนักชีววิทยาวิวัฒนาการและผู้อพยพชาวรัสเซีย ธีโอโดซีอุส โดบแซนสกี โซฟี ผู้ซึ่งในเวลาต่อมาได้เป็นนักศึกษาระดับปริญญาตรีที่วิทยาลัยแรดคลิฟต์</doc>
