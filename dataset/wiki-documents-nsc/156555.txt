<doc id="156555" url="https://th.wikipedia.org/wiki?curid=156555" title="พระราชวังเค็นซิงตัน">พระราชวังเค็นซิงตัน พระราชวังเค็นซิงตัน (ภาษาอังกฤษ: Kensington Palace) เป็นพระราชวังตั้งอยู่ที่โบโรเค็นซิงตันและเชลเซีย ลอนดอน ในสหราชอาณาจักร เป็นวังที่เดิมสร้างสำหรับดยุคแห่งนอตติงแฮม เมื่อคริสต์ศตวรรษที่ 17 พระราชวังเค็นซิงตันใช้เป็นที่ประทับของราชวงศ์อังกฤษมาตั้งแต่คริสต์ศตวรรษที่ 17 ในปัจจุบันเป็นที่ประทับของเจ้าฟ้าชายริชาร์ด ดยุคแห่งกลอสเตอร์ และเบอร์จีต ดัชเชสแห่งกลอสเตอร์; เจ้าฟ้าชายเอ็ดเวิร์ด ดยุคแห่งเค้นทและแคทเธอริน ดัชเชสแห่งเค้นท; และเจ้าชายและเจ้าหญิงไมเคิลแห่งเค้นท และเจ้าหญิงไดอานาประทับจนกระทั่งปี ค.ศ. 1997ประวัติ ประวัติ. พระราชวังเดิมชื่อ คฤหาสน์นอตติงแฮม สร้างเป็นครั้งแรกสำหรับเอิร์ลแห่งนอตติงแฮมเมื่อคริสต์ศตวรรษที่ 17 ที่หมู่บ้านเค็นซิงตัน พระเจ้าวิลเลียมที่ 3 ทรงซื้อจากผู้สืบตระกูลของเอิร์ลแห่งนอตติงแฮมในปี ค.ศ. 1689 เพราะมีพระประสงค์จะออกมาอยู่นอกใจกลางลอนดอน เพื่อเลี่ยงจากอากาศเสียในตัวเมืองเพราะทรงเป็นโรคหืด เค็นซิงตันขณะนั้นเป็นหมู่บ้านนอกกรุงลอนดอนแต่เข้าลอนดอนโดยทางเรือได้ง่ายกว่ามาจากพระราชวังแฮมตัน จากนั้นก็มีการสร้างถนนจากพระราชวังไปสู่ไฮปาร์คคอร์เนอร์ที่กว้างพอที่จะให้รถม้าหลายคันวิ่งขนานกันได้ ถนนนี้ในปัจจุบันคือ รอตเตนโรว์ พระราชวังได้รับการปรับปรุงและขยายเพิ่มเติมโดยเซอร์คริสโตเฟอร์ เร็น โดยเพิ่มศาลา (pavilion) ทุกมุมตรงตึกกลาง เร็นย้ายด้านหน้าของบ้านไปทางตะวันตกและเพิ่มปีกเหนือและใต้ ทำให้เป็น “cour d'honneur” โดยมีทางเข้าใต้ซุ้มโค้งที่ประดับด้วยนาฬิกา พระราชวังเค็นซิงตันมักจะเรียกกันว่า “บ้านเค็นซิงตัน” เพราะใช้เป็นที่หลบจากสังคมภายนอกมาเป็นส่วนพระองค์ของพระราชวงศ์ สวนครัวล้อมกำแพง (walled kitchen garden) ของพระราชวังเป็นที่ปลูกผักผลไม้สำหรับพระราชวังเซนต์เจมส์ เค็นซิงตันเป็นพระราชวังที่โปรดปรานของราชวงศ์อังกฤษอยู่ระยะหนึ่งถึงแม้ว่าขณะนั้นพระราชวังเซนต์เจมส์จะเป็นราชสำนักทางการก็ตาม เหตุการณ์สำคัญๆ ที่เกิดที่เค็นซิงตัน ได้แก่ การสวรรคตด้วยโรคฝีดาษของพระราชินีนาถแมรีที่ 2 เมื่อวันที่ 28 ธันวาคม ค.ศ. 1694 ในปี ค.ศ. 1702 พระเจ้าวิลเลียมที่ 3 พระสวามีของพระราชินีนาถแมรีทรงตกม้าที่พระราชวังแฮมพ์ตันแต่ทรงถูกนำมาที่พระราชวังเค็นซิงตันไม่นานก่อนที่จะเสด็จสวรรคต หลังจากนั้นสมเด็จพระราชินีนาถแอนน์ก็ทรงใช้พระราชวังเค็นซิงตันเป็นที่ประทับ เซอร์จอห์น แวนบรูห์ออกแบบเรือนส้ม ถวายเมื่อปี ค.ศ. 1704 และเฮนรี ไวส์ออกแบบสวน แบบบาโรกบนเนี้อที่ประมาณ 121,000 ตารางเมตร พระเจ้าจอร์จที่ 1 ทรงใช้เงินเป็นจำนวนมากในการต่อเติมห้องที่ประทับส่วนพระองค์ในปี ค.ศ. 1718 วิลเลียม เคนท์ทาสีบันไดและเพดาน ในปี ค.ศ. 1722 เคนท์ออกแบบห้องคูโพลาซึ่งเป็นห้องรับรองหลัก เพดานสร้างละม้ายเพดานแบบ coffer ห้องนี้เป็นห้องที่เจ้าหญิงวิกตอเรียทำพิธีรับศีลจุ่ม หลังจากที่เสด็จพระราชสมภพภายในห้องที่ประทับของดยุคและดัชเชสแห่งเคนท์ ห้องที่ประสูติปัจจุบันเป็นห้องนั่งเล่น กษัตริย์องค์สุดท้ายที่ทรงใช้พระราชวังเค็นซิงตันเป็นที่ประทับคือพระเจ้าจอร์จที่ 2 ชาร์ลส์ บริดจ์แมนรื้อสวน และออกแบบสวนใหม่สำหรับพระราชินี เป็นแบบที่ยังพอมองเห็นกันอยู่ทุกวันนี้ ที่ประกอบด้วย The Sepentine, The Basin และ The Grand Walk หลังจากที่พระเจ้าจอร์จที่ 2 เสด็จสวรรคตในปี ค.ศ. 1760 พระราชวังเค็นซิงตันก็ใช้เป็นที่ประทับของเจ้านายชั้นรอง รวมทั้งเจ้าหญิงวิกตอเรียธิดาของดยุคดยุกแห่งเคนต์ผู้ที่ประทับอยู่กับพระมารดาหม้ายเมื่อทรงได้รับข่าวว่าทรงไดัรับราชสมบัติจากพระเจ้าวิลเลียมที่ 4 พระราชินีแมรี พระอัยกีของพระราชินีนาถเอลิซาเบธที่ 2 ประสูติที่เค็นซิงตันในปี ค.ศ. 1867 ในปี ค.ศ. 1981 อพาตเมนท์หมายเลข 8 และ 9 ถูกรวมกันเพื่อเป็นที่ประทับของคู่บ่าวสาวใหม่เจ้าฟ้าชายชาร์ลส์ และ เจ้าหญิงไดอานา และเป็นที่ประทับเป็นทางการของเจ้าหญิงไดอานาหลังจากที่ทรงหย่ากับเจ้าฟ้าชายชาร์ลส์จนกระทั่งสิ้นพระชนม์ ในปัจจุบันอพาตเมนท์หมายเลข 1A ที่เคยเป็นของเจ้าฟ้าหญิงมาร์กาเร็ตเปิดแสดงให้สาธารณชนชม</doc>
