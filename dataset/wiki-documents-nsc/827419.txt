<doc id="827419" url="https://th.wikipedia.org/wiki?curid=827419" title="คุนาล ไนเยอร์">คุนาล ไนเยอร์ คุนาล ไนเยอร์ ( ปัญจาบ: ਕੁਨਾਲ ਨੈਯ੍ਯਰ เกิดวันที่ 30 เมษายน ค.ศ. 1981) เป็นนักแสดงและนักเขียนชาวอินเดีย กำเนิดที่ประเทศอังกฤษ เป็นที่รู้จักจากบทบาท ราเจช คูธราปพาลี จากละครซิตคอม เดอะบิกแบงเธียรี ออกอากาศทางช่องซีบีเอส นิตยสารฟอบส์กล่าวว่า ไนเยอร์ เป็นนักแสดงโทรทัศน์ชายที่มีรายได้สูงที่สุดเป็นอันดับที่สามของโลก โดยมีรายได้ 20 ล้านดอลลาร์สหรัฐหลังแสดงเรื่องเดอะบิกแบงเธียรีชีวิตช่วงแรก ชีวิตช่วงแรก. ไนเยอร์เกิดในเฮาน์สโลว์ ลอนดอน ในครอบครัวชาวปัญจาบ และเติบโตในนิวเดลี ประเทศอินเดีย เขาเข้าเรียนโรงเรียนเซนต์โคลัมบาในกรุงนิวเดลี และเขาเล่นแบดมินตันให้ทีมกีฬาในโรงเรียนด้วย เขาต้องการให้เรียกเขาว่า "ชาวอินเดีย" มากกว่า ชาวอินเดียบริติช บิดามารดาของเขาอาศัยอยู่ในนิวเดลี ในปี ค.ศ. 1999 ไนเยอร์ย้ายมาสหรัฐอเมริกาเพื่อศึกษาระดับปริญญาตรี วุฒิวิทยาศาสตรบัณฑิตในสาขาธุรกิจ (การเงิน) ในมหาวิทยาลัยพอร์ตแลนด์ รัฐออริกอน ขณะกำลังศึกษา เขาเริ่มเข้าเรียนการแสดงและแสดงละครในโรงเรียนหลายเรื่อง หลังจากเข้าร่วมเทศกาลละครเวทีวิทยาลัยอเมริกัน ไนเยอร์ตัดสินใจเป็นนักแสดงมืออาชีพ เขาศึกษาต่อที่มหาวิทยาลัยเทมเพิล ในฟิลาเดลเฟีย รัฐเพนซิลเวเนีย และได้รับปริญญาศิลปศาสตรมหาบัณฑิตด้านการแสดงอาชีพการแสดง อาชีพการแสดง. หลังจบการศึกษา ไนเยอร์รับงานโฆษณาโทรทัศน์อเมริกัน และเล่นละครเวทีในลอนดอน ในปี ค.ศ. 2006 เขาเป็นที่สนใจครั้งแรกในสหรัฐอเมริกาจากละครเวทีเรื่องฮักแอนด์โฮลเดน จากการผลิตของราจิฟ โจเซฟ ซึ่งเขารับบทเป็นนักศึกษาแลกเปลี่ยนชาวอินเดียที่กระวนกระวายจากการประสบกับวัฒนธรรมอเมริกันก่อนเดินทางกลับบ้านเกิด ไนเยอร์ยังร่วมมือกันอารัน ดาส เขียนบทละครเวทีเรื่อง คอตตอนแคนดี แสดงในนิวเดลีและได้รับตอบรับที่ดี ไนเยอร์เป็นนักแสดงรับเชิญในละคร เอ็นซีไอเอส ตอน "Suspicion" ออกอากาศทางช่องซีบีเอส รับบทเป็นยูสเซฟ ซีดาน ผู้ก่อการร้ายชาวอิรัก เพื่อนร่วมงานคนหนึ่งของไนเยอร์ได้ยินเกี่ยวกับบทบาทนักวิทยาศาสตร์ในละครซิตคอมที่จะออกอากาศทางช่องซีบีเอส และแนะนำให้เขาออดิชันบทดังกล่าว ทำให้ไนเยอร์ได้แสดงในละคร เดอะบิกแบงเธียรี ซึ่งเขารับบท ราเจช คูธราปพาลี นักฟิสิกส์ดาราศาสตร์ ในปี ค.ศ. 2011 เขาร่วมจัดรายการทริบิวต์ทูเนิดส์ ร่วมกับนักแสดง ไซมอน เฮลเบิร์ก ในเทศกาลอารมณ์ขัน จัสต์ฟอร์ลาฟ</doc>
