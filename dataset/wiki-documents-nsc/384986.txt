<doc id="384986" url="https://th.wikipedia.org/wiki?curid=384986" title="การทำนายวันสิ้นโลก พ.ศ. 2554">การทำนายวันสิ้นโลก พ.ศ. 2554 การทำนายวันสิ้นโลก พ.ศ. 2554 โดยนักจัดวิทยุคริสเตียนชาวอเมริกัน แฮโรลด์ แคมปิง ว่า การรับขึ้นสู่สวรรค์ (Rapture) และวันพิพากษาจะเกิดขึ้นในวันที่ 21 พฤษภาคม พ.ศ. 2554 และจุดสิ้นสุดของโลกจะเกิดขึ้นในอีกห้าเดือนให้หลังในวันที่ 21 ตุลาคม พ.ศ. 2554 แคมปิง ประธานของเครือข่ายวิทยุครอบครัวคริสเตียน อ้างไบเบิลเป็นแหล่งข้อมูลและว่า วันที่ 21 พฤษภาคม จะเป็นวันรับขึ้นสู่สวรรค์และวันพิพากษา "เกินกว่าเงาของความสงสัย" แคมปิงเสนอว่า วันสิ้นโลกน่าจะเกิดขึ้นเมื่อเวลา 18.00 น. ตามเวลาท้องถิ่น โดยการรับขึ้นสู่สวรรค์นั้นจะเกิดขึ้นไล่ตามเขตเวลาของโลก ผู้สนับสนุนเขาบางคนอ้างว่า ประชากรโลกราว 200 ล้านคน (ประมาณ 3% ของประชากรโลก) จะถูกรับขึ้นสู่สวรรค์ กลุ่มคริสเตียนข้างมาก รวมทั้งผู้เชื่อโปรแตสแตนท์และคาทอลิก ไม่ยอมรับการทำนายของแคมปิง บางคนปฏิเสธการทำนายอย่างชัดเจน โดยอ้างข้อความจากไบเบิลซึ่งมีข้อความตอนหนึ่งที่ว่า "แต่วันนั้นโมงนั้นไม่มีใครรู้ ถึงบรรดาทูตสวรรค์ในสวรรค์หรือพระบุตรก็ไม่รู้ รู้แต่พระบิดาองค์เดียว" (มาระโก 13:32) คำสัมภาษณ์กลุ่มผู้นำโบสถ์ระบุว่า พวกเขาทั้งหมดวางกำหนดการกิจกรรมของโบสถ์ตามปกติในวันอาทิตย์ที่ 22 พฤษภาคม ก่อนหน้านี้แคมปิงเคยทำนายไว้ว่า การรับขึ้นสู่สวรรค์จะเกิดขึ้นในเดือนกันยายน พ.ศ. 2537 หลังปรากฏว่าคำทำนายไม่เป็นจริง ความสนใจของสื่อมุ่งไปยังปฏิกิริยาจากแคมปิงและผู้สนับสนุนเขา วันอาทิตย์ที่ 22 พฤษภาคม แคมปิงปรากฏตัวจากบ้านของเขาเป็นเวลาสั้น ๆ โดยขอเวลาคิดทบทวน เขาว่า เขาจะแถลงการณ์ต่อสาธารณะในวันจันทร์ที่ 23 พฤษภาคม และในวันนั้น แคมปิงแถลงว่าวันที่ 21 พฤษภาคมเป็นวันพิพากษา "ทางจิตวิญญาณ" และการรับขึ้นสู่สวรรค์ทางกายภาพจะเกิดขึ้นในวันที่ 21 ตุลาคม พ.ศ. 2554 พร้อมกับที่พระเจ้าจะทำลายทั้งเอกภพ</doc>
