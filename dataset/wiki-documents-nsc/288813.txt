<doc id="288813" url="https://th.wikipedia.org/wiki?curid=288813" title="แฟนเทเชีย (ภาพยนตร์)">แฟนเทเชีย (ภาพยนตร์) แฟนเทเชีย () เป็นภาพยนตร์แอนนิเมชันเรื่องยาวเรื่องที่สามของดิสนีย์ ต่อจากเรื่องสโนว์ไวท์กับคนแคระทั้งเจ็ด (1937) และพินอคคิโอ (1940) ออกฉายครั้งแรกเมื่อปี พ.ศ. 2483 อำนวยการสร้างโดยวอลต์ ดิสนีย์ เป็นภาพยนตร์แอนิเมชันประกอบดนตรีคลาสสิกโดยไม่มีบทพูด มีเพียงบทบรรยายโดยดีมส์ เทย์เลอร์ นักประพันธ์เพลงและนักวิจารณ์ดนตรีคลาสสิก ดนตรีในภาพยนตร์บรรเลงโดยวงฟิลาเดลเฟียออร์เคสตรา อำนวยเพลงโดยลีโอโปลด์ สโตคอฟสกี เป็นภาพยนตร์เรื่องแรกของโลกที่ใช้ระบบเสียงสเตอริโอ ใช้ชื่อเรียกว่า "แฟนตาซาวด์" ภาพยนตร์ใช้เวลาสร้างถึง 2 ปี ใช้งบประมาณบานปลายและล่าช้า อีกทั้งภาพยนตร์เรื่องก่อนหน้า คือ หุ่นไม้พินอคคิโอ ก็ไม่ประสบความสำเร็จ ในขณะเข้าฉายในปี พ.ศ. 2483 ก็ไม่ได้รับความนิยมเท่าที่ควร จนทำให้บริษัทดิสนีย์ประสบปัญหาทางการเงิน ก่อนจะประสบความสำเร็จจากภาพยนตร์เรื่องถัดมา คือ ดัมโบ้ ในปี พ.ศ. 2484 ภาพยนตร์แบ่งออกเป็น 8 ส่วน ได้แก่- Toccata and Fugue in D Minor ใช้เพลง Toccata and Fugue in D Minor ของโยฮันน์ เซบาสเตียน บาค - Nutcracker Suite ใช้เพลง Nutcracker Suite Op. 71a ของปีเตอร์ อิลิช ไชคอฟสกี - The Sorcerer's Apprentice จากบทประพันธ์ L'apprenti sorcier ในปี ค.ศ. 1897 ของพอล ดูคาส โดยได้แรงบันดาลใจจากบทประพันธ์ของโยฮันน์ โวล์ฟกัง ฟอน เกอเธอ (ปี 1797) - The Rite of Spring จากบัลเลต์ Le Sacre du Printemps ของอิกอร์ สตราวินสกี - Intermission / Meet the Soundtrack เป็นช่วงพักครึ่งและแจมเซสชันกับนักดนตรี - The Pastoral Symphony ใช้เพลง ซิมโฟนีหมายเลขหก บันไดเสียง F Op.68 "Pastorale" ของลุดวิจ ฟาน เบโทเฟิน - Dance of the Hours จากเพลงโอเปรา La Gioconda ท่อน Dance of the Hours ของอามิลกาเร ปอนซิเอลลี - Night on Bald Mountain / Ave Maria ใช้เพลง Night on Bald Mountain ของโมเดสต์ มุสซอร์กสกี และ Ellens dritter Gesang ของฟรานซ์ ปีเตอร์ ชูเบิร์ต นอกจาก 8 ตอนนี้แล้ว ยังมีอีกหนึ่งตอนที่สร้างเสร็จแล้ว แต่ถูกตัดออกจากภาพยนตร์เนื่องจากทำให้ต้องใช้เวลาฉายนานเกินไป คือ Clair de Lune จากเพลงของโคล้ด เดอบุซซี ถูกนำมาบูรณะ และบรรจุรวมในดีวีดีที่วางจำหน่ายในปี 2000 นอกจากนี้ ยังมีการเขียนสตอรีบอร์ด สำหรับเพลงอีกหลายเพลง เช่น Ride of the Valkyries (จากโอเปราของริชาร์ด วากเนอร์), Swan of Tuonela (จากบทประพันธ์ของฌอง ซิเบลิอุส), Flight of the Bumblebee (จากอินเทอร์ลูดของนิโคไล ริมสกี-คอร์ซาคอฟ), Adventures in Perambulator (จากบัลเลต์ของจอห์น อัลเดน คาร์เพนเทอร์) แต่ทั้งหมดนี้ไม่ได้ถูกนำมาสร้าง ในการสร้างภาพยนตร์เรื่องนี้ ใช้งบประมาณในการพัฒนาระบบบันทึกเสียงถึง 400,000 ดอลลาร์สหรัฐ คิดเป็น 1/5 ของงบประมาณสร้าง จนถึงปัจจุบัน แฟนเทเชียได้รับการยอมรับว่าเป็นภาพยนตร์ที่ได้รับความนิยมที่สุดเรื่องหนึ่งตลอดกาล ถึงแม้จะไม่ประสบความสำเร็จในการฉายครั้งแรก</doc>
