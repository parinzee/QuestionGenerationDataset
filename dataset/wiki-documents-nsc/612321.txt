<doc id="612321" url="https://th.wikipedia.org/wiki?curid=612321" title="การบุกประชิดของกองพลน้อยเบา">การบุกประชิดของกองพลน้อยเบา การบุกประชิดของกองพลน้อยเบา () เป็นการบุกประชิด (charge) ของทหารม้าเบาอังกฤษซึ่งมีลอร์ดคาร์ดิแกนเป็นผู้นำ ต่อกองกำลังรัสเซียระหว่างยุทธการที่บาลาคลาวาเมื่อวันที่ 25 ตุลาคม ค.ศ. 1854 ในสงครามไครเมีย ลอร์ดแรกเลน (Lord Raglan) แม่ทัพใหญ่ของกองกำลังอังกฤษ ตั้งใจส่งกองพลน้อยเบาเพื่อไล่ล่าและก่อกวนกองร้อยปืนใหญ่ของรัสเซียที่กำลังถอยหนี ซึ่งภารกิจดังกล่าวเหมาะกับทหารม้าเบา ทว่าเนื่องจากมีการสื่อสารผิดพลาดในสายการบังคับบัญชา จึงกลายเป็นว่ากองพลน้อยเบาถูกส่งไปโจมตีทางด้านหน้าต่อกองร้อยปืนใหญ่อีกกองร้อยหนึ่ง ซึ่งกองร้อยนี้มีการเตรียมตัวดีและมีเขตยิงป้องกันที่เยี่ยมยอด แม้ว่ากองพลน้อยเบาจะประชิดกองร้อยปืนใหญ่ภายใต้การยิงโดยตรงซึ่งตัดกำลังและทำให้พลปืนบางส่วนแตกกระเจิง แต่กองพลน้อยเบาที่ได้รับความสูญเสียหนักก็ถูกบีบให้ถอยหนีในทันที ฉะนั้น การโจมตีจึงสิ้นสุดลงโดยฝ่ายอังกฤษมีกำลังพลสูญเสียสูงมากและไม่มีฝ่ายใดชนะโดยเด็ดขาด เหตุการณ์ดังกล่าวเป็นที่จดจำกันดีที่สุดว่าเป็นหัวข้อของบทกวี "เดอะชาร์จออฟเดอะไลท์บริเกด" (The Charge of the Light Brigade) โดยอัลเฟรด ลอร์ดเท็นนีสัน ซึ่งเน้นย้ำถึงความกล้าหาญของทหารม้าในการปฏิบัติตามคำสั่งไม่ว่าผลที่ชัดเจนจะเป็นเช่นไร บทกวีดังกล่าวตีพิมพ์เพียงหกสัปดาห์หลังเหตุการณ์ การประณามการสื่อสารที่ผิดพลาดยังคงเป็นที่โต้แย้ง เพราะคำสั่งดั้งเดิมจากแรกเลนนั้นกำกวมอยู่แล้ว</doc>
