<doc id="387274" url="https://th.wikipedia.org/wiki?curid=387274" title="หลวงพ่อพรหม ถาวโร">หลวงพ่อพรหม ถาวโร หลวงพ่อพรหม ถาวโร (20 เมษายน พ.ศ. 2427— 30 มกราคม พ.ศ. 2518) ท่านสืบเชื้อสายเลือดมาจากบรรพบุรุษชาวกรุงศรีอยุธยา ท่านเป็นผู้ที่มีร่างกายสูงใหญ่แบบคนโบราณ พูดน้อย มีความกล้าหาญเฉียบขาด รักษาความเป็นธรรม มีวาจาสิทธิ์ และ มีบารมีสูงประวัติ ประวัติ. หลวงพ่อพรหม ถาวโร อดีตเจ้าอาวาสวัดช่องแค ท่านเกิดเมื่อวันที่ 20 เมษายน พ.ศ. 2427 ตรงกับรัชสมัยของพระบาทสมเด็จพระจุลจอมเกล้าเจ้าอยู่หัว ที่หมู่บ้านโก่งหนู บ้านแพรก อำเภอมหาราช จังหวัดพระนครศรีอยุธยา เมื่ออายุครบบวชได้อุปสมบทที่วัดปากคลองยางในปี พ.ศ. 2447 ได้รับฉายาว่า ถาวโร ก่อนอุปสมบทได้เรียนวิชาอาคมต่างๆจากท่านอาจารย์พ่วง ซึ่งเป็นฆราวาส เมื่ออุปสมบทแล้วอาจารย์พ่วงได้พาไปฝากหลวงพ่อดำ เพื่อเรียนอสุภกรรมฐานตามวิธีขอมโบราณและวิปัสสนากรรมฐานอยู่ 4 ปี ในปีที่ 5 อาจารย์พ่วงได้พาไปฝากกับอาจารย์ปู่วอน ฆราวาสที่บ้านวังแดง อำเภอท่าเรือ จังหวัดพระนครศรีอยุธยาเพื่อเรียนวิชาอีกหลายแขนง เรียนพระธรรมวินัยเพิ่มเติมขณะเมื่อมาจำพรรษาที่วัดเขียนลาย หลวงพ่อเป็นผู้ที่มีศีลวัตรปฏิบัติที่งดงาม ได้ออกธุดงค์ไปยังที่ต่างๆจนถึงภูเขาช่องแค เกิดฝนตกหนัก ชาวบ้านจึงบอกให้หลวงพ่อขึ้นไปพักหลบฝนที่ในถ้ำคืนแรกได้มีเทพยดามานิมิตแนะแนวทางปฏิบัติธรรมชั้นสูงให้ ท่านจึงขออยู่ที่นี่เพื่อตอบแทนคุณ จากนั้นท่านได้เดินทางกลับไปบอกขายที่นาอันเป็นมรดกของท่าน แล้วนำเงินมาซื้อที่ดินเพื่อสร้างวัด และเป็นเจ้าอาวาสวัดช่องแค (พ.ศ. 2460 - 2514) และท่านได้ลาออกจากเจ้าอาวาสเมื่อปี พ.ศ. 2514 รวมระยะเวลาที่เป็นเจ้าอาวาสได้ 54 ปี เพื่อให้พระปลัดแบงค์ ธมมวโร เป็นเจ้าอาวาสสืบแทน ท่านมรณภาพเมื่อวันที่ 30 มกราคม พ.ศ. 2518 ตรงกับรัชกาลของพระบาทสมเด็จพระปรมินทรมหาภูมิพลอดุลยเดช รวมสิริอายุได้ 90 ปี 70 พรรษา แต่สังขารของท่านก็ไม่เน่าเปื่อย เส้นเกศา เล็บ และหนวดเครางอกออกมาได้</doc>
