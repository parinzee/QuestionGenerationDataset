<doc id="317962" url="https://th.wikipedia.org/wiki?curid=317962" title="ปาโซโดเบล">ปาโซโดเบล ปาโซโดเบล () เป็นประเภทของดนตรีที่มีจังหวะ 2/4 คล้ายกับเพลงมาร์ชของสเปน และยังหมายถึงรูปแบบการเต้นรำ ทั้งการเต้นคู่และการเต้นบอลรูม ประกอบดนตรีที่มีลักษณะอย่างเดียวกัน จังหวะดนตรีปาโซโดเบล แต่เดิมใช้เล่นในประเทศสเปนในการสู้วัวกระทิง ในช่วงพิธีกรรมที่นักสู้วัวกระทิงกำลังเดินลงสู่สนาม และขณะกำลังจะฆ่ากระทิง และได้พัฒนามาเป็นรูปแบบการเต้นรำ โดยเริ่มต้นจากประเทศฝรั่งเศส นักเต้นชายจะยึดร่างของคู่เต้น และแกว่งไปมาในลักษณะเดียวกับที่นักสู้วัวกระทิงแกว่งผ้าสีแดงยั่วกระทิง นักเต้นจะเต้นโดยการย้ำส้นเท้านำเป็นจังหวะอย่างเร็ว และไม่ค่อยมีการเคลื่อนไหวของสะโพก นักเต้นชายจะเคลื่อนไหวเป็นวงกลม เน้นความสง่างามเหมือนนักสู้ และเปรียบนักเต้นหญิงเสมือนผ้าที่แกว่งไกว การเต้นแบบปาโซโดเบลได้รับความนิยมในยุโรปและสหรัฐอเมริกาในช่วงทศวรรษ 1930 และได้รับการบรรจุเป็นหนึ่งในห้าการเต้นมาตรฐานในการแข่งขันเต้นบอลรูมจังหวะละติน (ประกอบด้วยรุมบา แซมบา ชะ-ชะ-ช่า ปาโซโดเบล และไจฟ์)</doc>
