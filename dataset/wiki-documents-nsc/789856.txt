<doc id="789856" url="https://th.wikipedia.org/wiki?curid=789856" title="ลูกทุ่งดิสโก้ชุดที่ 1">ลูกทุ่งดิสโก้ชุดที่ 1 ลูกทุ่งดิสโก้ชุดที่ 1 เป็นสตูดิโออัลบั้มชุดแรกของวง แกรนด์เอ็กซ์ ออกวางจำหน่ายครั้งแรกเมื่อวันที่ 1 สิงหาคม พ.ศ. 2522 โดยบริษัท เสกสรร เทป-แผ่นเสียง จำกัด โดยก่อนจะเริ่มทำอัลบั้มชุดนี้ได้มีการเปลี่ยนแปลงสมาชิกภายในวงเมื่อทางวงได้รับ พนัส หิรัญกสิ เข้ามาร่วมวงในตำแหน่งแซกโซโฟนแทน ชาย แสงชะอุ่ม สมาชิกในยุคที่ทำซิงเกิล คู่นก ที่ขอลาออกไป ในอัลบั้มชุดนี้ทางวงได้นำเพลงลูกทุ่งที่โด่งดังมาทำดนตรีใหม่ในรูปแบบดิสโก้ โดยเล่นต่อเนื่องแบบเมดเลย์ และใช้ท่อนอินโทรของเพลงสากลเชื่อมแต่ละบทเพลงเข้าด้วยกัน ซึ่งสร้างความแปลกใหม่ให้กับวงการดนตรีไทยในสมัยนั้นอย่างมาก ส่งผลให้อัลบั้มชุดนี้ประสบความสำเร็จอย่างสูง สร้างประวัติศาสตร์เป็นอัลบั้มของวงดนตรีไทยวงแรกที่ทำยอดขายได้มากกว่า 1,000,000 ชุด หลังจากประสบความสำเร็จกับอัลบั้มชุดนี้ ทางวงจึงได้เริ่มทำอัลบั้ม ลูกทุ่งดิสโก้ชุดที่ 2 ตามออกมาโดยมีอัลบั้ม บันทึกการแสดงสดที่แมนฮัตตันคลับ ออกมาให้ฟังคั่นเวลาประวัติ ประวัติ. หลังจากที่ทางวงออกแผ่นซิงเกิล ชุดคู่นก ในปี พ.ศ. 2520 ก็ได้ พนัส หิรัญกสิ เข้ามาเป็นสมาชิกใหม่ในตำแหน่งแซกโซโฟน แทนชาย แสงชะอุ่ม สมาชิกเดิมที่ขอลาออกไป ซึ่งทางวงยังคงเล่นประจำที่แมนฮัตตัน คลับ ไนท์คลับชื่อดังในยุคนั้นโดยใช้เพลงสากลของต่างประเทศเป็นหลัก ต่อมานคร เวชสุภาพรซึ่งเป็นหัวหน้าวง ต้องการหลีกหนีความจำเจของการเล่นเพลงสากลต่างประเทศ ทำให้เกิดความคิดในการนำเพลงลูกทุ่งของไทยมาเล่นในรูปแบบที่ทันสมัย จึงนำเพลงลูกทุ่งที่โด่งดังมาเล่นร่วมกับดนตรีดิสโก้เพื่อสร้างความสนุกสนานให้กับคนที่มาเที่ยวตามไนท์คลับ เมื่อถึงคราวขึ้นแสดงทางวงได้ทดลองเล่นดนตรีในรูปแบบที่คิดไว้ จึงได้ขึ้นท่อนอินโทรเพลง Rusputin ของวงบอนนี เอ็ม. แต่เมื่อถึงท่อนร้องกลับร้องเพลง ปูไข่ไก่หลง ซึ่งสร้างความประหลาดใจ และสร้างความสนุกสนานให้กับคนที่มาฟังที่ไนท์คลับเป็นอย่างมาก จากนั้นจึงทดลองเล่นเพลงอื่นๆในรูปแบบเดียวกันและได้รับการตอบรับเป็นอย่างดี ใน ปี พ.ศ. 2522 ทางวงต้องการบันทึกแผ่นเสียงและเทปคาสเซตต์ขึ้น เพื่อจัดจำหน่ายหารายได้ในการสร้างอาคารให้กับเด็กนักเรียนในย่านสลัมคลองเตย โดยทางวงจะนำเพลงลูกทุ่งมาเล่นในแบบดิสโก้ แต่เมื่อติดต่อไปทางค่ายเพลงที่เป็นเจ้าของลิขสิทธิ์บทเพลงที่ทางวงจะนำมาเล่นนั้น กลับพบอุปสรรคในการเจรจาเพื่อขอนำเพลงมาใช้บันทึกเสียงจัดจำหน่ายเพื่อการกุศล โดยจะต้องขออนุญาตจากค่ายเพลงในเชิงพาณิชย์เท่านั้น การทำอัลบั้มนี้ของทางวงจึงไม่อาจเป็นไปในเชิงการกุศลได้ ทางวงจึงเจรจาจ่ายค่าลิขสิทธิ์และบันทึกเสียงจัดจำหน่ายในลักษณะของธุรกิจเพลง ทางวงบันทึกเสียงอัลบั้มชุดนี้ที่ห้องบันทึกเสียงกมลสุโกศล โดยอัลบั้มชุดนี้แบ่งออกเป็น 3 ส่วน คือ ลูกทุ่งดิสโก้จำนวน 2 ส่วน และ เพลงบรรเลง 1 ส่วน ซึ่งทางวงได้เริ่มต้นบทเพลงแรกด้วยการใช้ท่อนอินโทรของเพลง A Ba Ni Bi ของอิซฮาร โคเฮน นักร้องชื่อดังชาวอิสราเอล แล้วตัดเข้าเพลง สาวอีสานรอรัก โดยมีเสียงประกาศเป็นอีสานแทรกอยู่เป็นระยะๆรายชื่อเพลงสมาชิกสมาชิก. - นคร เวชสุภาพร : กีตาร์ (โซโล) , ร้องนำ - จำรัส เศวตาภรณ์ : กีตาร์ (ริทึม) , ร้องนำ - พนัส หิรัญกสิ : แซกโซโฟน (เทเนอร์), ฟลุต, ร้องนำ, เรียบเรียงเสียงประสาน - ประสิทธิ์ ไชยะโท : กลอง - ทนงศักดิ์ อาภรณ์ศิริ : เบส - วสันต์ แต้สกุล :เปียโน, ซินธิไซเซอร์ - เสน่ห์ ศุภรัตน์ : ทรัมเป็ต, ฟลุต, เพอร์คัสชั่น - สมศักดิ์ อภิวัฒน์ธีรกุล : ทรัมเป็ต, ฟลุต, แซกโซโฟน (อัลโต้)</doc>
