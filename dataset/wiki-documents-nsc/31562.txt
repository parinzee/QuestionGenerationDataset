<doc id="31562" url="https://th.wikipedia.org/wiki?curid=31562" title="มหาวิทยาลัยไอโอวาสเตต">มหาวิทยาลัยไอโอวาสเตต มหาวิทยาไอโอวาสเตต ( ชื่อย่อ ISU) เป็นมหาวิทยาลัยรัฐของสหรัฐอเมริกา ก่อตั้งในปี พ.ศ. 2401 (ค.ศ. 1858) ตั้งอยู่ที่เมืองเอมส์ รัฐไอโอวา ไอโอวาสเตตเป็นที่รู้จักในด้านวิชา สัตวแพทยศาสตร์ เกษตรศาสตร์ สถาปัตยกรรมศาสตร์ สถิติศาสตร์ และวิศวกรรมศาสตร์ งานเฉลิมฉลองประจำปี คือ เทศกาลวีชา (VEISHEA) ทีมกีฬาประจำมหาวิทยาลัยคือ ไซโคลนส์ ซึ่งแข่งขันอยู่ในกลุ่มของบิ๊กทเวลฟ์ และไอโอว่าสเตตจัดเป็นหนึ่งในสิบมหาวิทยาลัยที่มีทัศนียภาพที่สวยที่สุดในสหรัฐอเมริกา ในปี พ.ศ. 2549 ไอโอวาสเตตมีนักศึกษาประมาณ 26,700 คน อาจารย์และนักวิจัย 1,750 คน การค้นพบที่ไอโอวาสเตต ได้แก่ F-distribution หรือ รู้จักในชื่อ Snedecor's F distribution โดย George W. Snedecor หนึ่งในสองของผู้คิดทฤษฎี นอกจากนี้ ยังมีการค้นพบ เมย์แท็กบลูชีส และ เครื่องคำนวณดิจิตัลเครื่องแรก คอมพิวเตอร์ อตานาซอฟฟ์-เบอร์รี (ABC) ศิษย์เก่าและคณาจารย์ของมหาวิทยาลัยมีผู้ได้รับรางวัลโนเบล รางวัลพูลิตเซอร์ รวมถึงเหรียญทองกีฬาโอลิมปิกฤดูร้อน คณะที่ติดอันดับท็อป 10 ของประเทศตามในยูเอสนิวส์ประจำปี 2008 ได้แก่ สถิติศาสตร์ (อันดับ 7) และ เคมีอนินทรีย์ (อันดับ 10) ในปี 2551 นิตยสารฟอรบส์ได้จัดอันดับเมืองที่ฉลาดที่สุดในประเทศ เมืองเอมส์ที่ตั้งมหาวิทยาลัยได้ถูกจัดเป็นอันดับที่ 6 จากทั่วประเทศประวัติ ประวัติ. มหาวิทยาลัยก่อตั้งเมื่อปี พ.ศ. 2401 (ค.ศ. 1858) ในชื่อของวิทยาลัยไอโอวาสเตต โดยคณะที่เปิดสอนในช่วงแรกคือด้าน เกษตรกรรม และวิศวกรรมในด้านโยธา เครื่องกล และ ไฟฟ้า มหาวิทยาลัยมีพื้นที่ 1175 เอเคอร์ ต่อมาในปี 2457 (ค.ศ. 1914) ทางมหาวิทยาลัยได้มีนโยบายให้นักศึกษาที่มีภูมิลำเนาในรัฐไอโอวาไม่ต้องจ่ายค่าเล่าเรียน ในขณะที่นักศึกษาจากต่างรัฐเสียค่าเล่าเรียน 50 ดอลลาร์สหรัฐต่อภาคการศึกษา ซึ่งในขณะนั้นมีคณาจารย์ 217 คนและนักศึกษา 3,458 คน ในมหาวิทยาลัย ต่อมาในช่วงปี 2457-2466 ภายใต้การบริหาของอธิการบดี เรย์มอนด์ แอลเลน เพียร์สัน ได้มีการขยายตัวของมหาวิทยาลัยหลายแห่ง เช่นมีการสร้าง หอพักนักศึกษาหญิง อาคารเรียนวิศวกรรมการเกษตร ฟาร์มม้า ฟาร์มแกะ ฟาร์มหมู และห้องสมุดที่เก็บหนังสือ 250,000 เล่ม ในปัจจุบันปี 2549 มหาวิทยาลัยมีคณาจารย์ประมาณ 1,750 คน และนักศึกษาประมาณ 26,700 คน ส่วนเรื่องค่าใช้จ่ายนั้น นักศึกษาที่มีภูมิลำเนาในไอโอวาเสียค่าเรียนประมาณ 2,000 ดอลลาร์สหรัฐ ในขณะที่นักศึกษาจากต่างภูมิลำเนาหรือต่างประเทศเสียค่าใช้จ่ายประมาณ 9,000 ดอลลาร์สหรัฐต่อภาคการศึกษาการศึกษา การศึกษา. ไอโอวาสเตตเป็นที่รู้จักในด้านวิชา สัตวแพทยศาสตร์ เกษตรศาสตร์ สถาปัตยกรรมศาสตร์ สถิติศาสตร์ และวิศวกรรมศาสตร์ แบ่งภาคการเรียนออกเป็น 3 ภาคการศึกษา คือ เทอมฤดูใบไม้ร่วง (ฟอลล์) เทอมฤดูใบไม้ผลิ (สปริง) เทอมฤดูร้อน (ซัมเมอร์) โดยในระหว่างเทอมฟอลล์และสปริงนั้น จะมีวันหยุดยาวหนึ่งอาทิตย์ในช่วงเดือนที่สามของการเรียนซึ่งถือเป็นการหยุดกลางภาค มหาวิทยาลัยเปิดสอนทั้งหมด 8 คณะ ได้แก่1. การออกแบบ - ศิลปกรรม สถาปัตยกรรม กราฟิกส์ดีไซน์ การวางผังเมือง 2. เกษตรศาสตร์ - สัตวบาล วนศาสตร์ พืชสวน พืชไร่ 3. บริหารธุรกิจ - การบัญชี การเงิน การตลาด การบริหารข้อมูล เอ็มบีเอ ลอจิสติกส์ 4. วิศวกรรมศาสตร์ - วิศวกรรมเคมี วิศวกรรมเครื่องกล วิศวกรรมโยธาก่อสร้างและสิ่งแวดล้อม วิศวกรรมอากาศยาน วิศวกรรมไฟฟ้า วิศวกรรมวัสดุ วิศวกรรมอุตสาหการ วิศวกรรมคอมพิวเตอร์ 5. มนุษยศาสตร์ - แฟชันดีไซน์ การจัดการโรงแรม การจัดการภัตตาคาร วิทยาการอาหาร วารสารศาสตร์ การโฆษณา 6. ศิลปศาสตร์และวิทยาศาสตร์ - ภาษาศาสตร์ แอฟริกันศึกษา วิทยาการคอมพิวเตอร์ คณิตศาสตร์ สถิติศาสตร์ ฟิสิกส์ เคมี ชีววิทยา เศรษฐศาสตร์ 7. สัตวแพทยศาสตร์ 8. บัณฑิตวิทยาลัยทีมกีฬา ทีมกีฬา. ทีมกีฬาของมหาวิทยาลัยมีชื่อเล่นว่า "ไซโคลนส์" (Cyclones) ซึ่งชื่อนี้ตั้งขึ้นเมื่อปี 2438 โดยในขณะนั้นมีชื่อเล่นเดิมว่า "คาร์ดินัลส์" (Cardinals) ในขณะที่เกิดเหตุภัยธรรมชาติพายุทอร์เนโดเข้าถล่มหลายพื้นที่ในรัฐไอโอวา ในขณะเดียวกันทีมอเมริกันฟุตบอลของมหาวิทยาลัย ได้แข่งขันชนะทีมของมหาวิทยาลัยนอร์ทเวสเทิร์น ด้วยคะแนน 36-0 ส่งผลให้หนังสือพิมพ์ชิคาโกทริบยูน พาดหัวข่าวว่า "ไอโอวาไซโคลนถล่มอีแวนสตันทาวน์" ซึ่งทำให้ทางมหาวิทยาลัยได้แนวคิดเปลี่ยนชื่อทีมจาก คาร์ดินัลส์ เดิมมาเป็นชื่อ ไซโคลนส์ และใช้กันจนถึงทุกวันนี้ สีประจำมหาวิทยาลัยคือ สีแดงคาร์ดินัลและสีทอง โดยมีมัสคอตคือ "ไซ" (Cy) ที่เป็นนกคาร์ดินัล โดยเริ่มใช้ตั้งแต่ปี 2497 เนื่องจาก ไซโคลนส์ เป็นสัญลักษณ์ที่ยากต่อการแต่งตัวสำหรับเป็นมัสคอตในสนามแข่งขัน ทีมกีฬาของมหาวิทยาลัยนั้นร่วมแข่งขันกีฬาในลีกของบิ๊กทเวลฟ์ โดยทีมชายมีการแข่งขัน กรีฑา กอล์ฟ บาสเกตบอล มวยปล้ำ วิ่งครอสส์คันทรี และ อเมริกันฟุตบอล ในขณะที่ทีมหญิงแข่งขัน กรีฑา กอล์ฟ ซอฟต์บอล ดำน้ำ เทนนิส บาสเกตบอล ฟุตบอล ยิมนาสติก วอลเลย์บอล ว่ายน้ำ และ วิ่งครอสส์คันทรีผลงานผลงาน. - ทีมบาสเกตบอลชาย - ทัวร์นาเมนต์ 13 ครั้ง - 1944, 1985, 1986, 1988, 1989, 1992, 1993, 1995, 1996, 1997, 2000, 2001, 2005- ไฟนอลโฟร์ (Final 4) - 1944 - อีลิตเอต (Elite 8) - 2000 - เอ็นไอที 3 ครั้งในปี 1984, 2003, 2004- ทีมบาสเกตบอลหญิง - ทัวร์นาเมนต์ หลายครั้ง- อีลิตเอต (Elite 8) - 1999, 2009 - สวีตซิกซ์ทีน (Sweet 16) - 1999, 2000, 2001, 2009- ทีมอเมริกันฟุตบอล - โบวล์ถ้วยใหญ่ - ยังไม่เคยเข้าร่วม - โบวล์ถ้วยเล็ก - 9 ครั้ง - 1971 (ซันโบวล์) 1972 (ลิเบอร์ตีโบวล์) 1977 (พีชโบวล์) 1978 (ฮอลล์ออฟเฟมโบวล์) 2000 (อินไซต์.คอมโบวล์) 2001 (อินดีเพนเดนซ์โบวล์) 2002 (ฮิวแมนิเทเรียนโบวล์) 2004 (อินดีเพนเดนซ์โบวล์) 2005 (ฮิวสตันโบวล์) โดยชนะสองครั้งในปี 2000 และ 2004การอยู่อาศัยของนักเรียน การอยู่อาศัยของนักเรียน. ในเมืองเอมส์นั้น ประชากรมากกว่าครึ่งหนึ่งเป็นนักศึกษามหาวิทยาลัยไอโอวาสเตต โดยการพักอาศัยของนักศึกษานั้นจะแบ่งออกเป็นสองลักษณะคือ อาศัยอยู่กับหอพักมหาวิทยาลัย ซึ่งอยู่บริเวณในมหาวิทยาลัย และอาศัยเช่าอพาร์ตเมนต์เอกชนบริเวณรอบมหาวิทยาลัย ซึ่งหอพักมหาวิทยาลัยนั้นยังคงแยกออกเป็นสองลักษณะคือ หอพักในลักษณะหอพักรวมซึ่งนักศึกษาจะอยู่รวมกันในแต่ละชั้น และในแต่ละห้องจะพักอยู่สองถึงสี่คนต่อห้อง โดยหอพักลักษณะนี้จะอยู่ที่ ยูเนียนไดรฟ์ ริชาร์ดสันคอร์ต บูคานันฮอลล์ และวอลเลซฮอลล์ โดยในแต่ละบริเวณจะมีแยกออกเป็นหลายอาคาร และในอีกลักษณะหนึ่งคือการอยู่อาศัยแบบอพาร์ตเมนต์ ซึ่งในแต่ละห้องพักจะแบ่งเป็นห้องย่อย และห้องครัวเป็นสัดส่วน หอพักในลักษณะนี้จะอยู่ที่ เฟเดอริกสันคอร์ต และเอสยูวี โดยมีแยกออกเป็นหลายอาคารเช่นกัน โดยผู้พักอาศัยในหอพักมหาวิทยาลัยสามารถเดินมาเรียนได้ ในขณะเดียวกันในมหาวิทยาลัยยังมีรถเมล์อยู่ประมาณ 10 สายซึ่งวิ่งภายในมหาวิทยาลัย และวิ่งระหว่างมหาวิทยาลัยกับตัวเมืองเอมส์ สำหรับผู้ที่เช่าอพาร์ตเมนต์นอกมหาวิทยาลัยสามารถนั่งรถเมล์มาเรียนได้เช่นกันบุคคลสำคัญจากมหาวิทยาลัยบุคคลสำคัญจากมหาวิทยาลัย. - จอห์น อตานาซอฟฟ์ (John Atanasoff) ผู้สร้างคอมพิวเตอร์อตานาซอฟฟ์-เบอร์รี - คลิฟฟอร์ด เบอร์รี (Clifford Berry) ผู้สร้างคอมพิวเตอร์อตานาซอฟฟ์-เบอร์รี - ธีโอดอร์ ชูลซ์ (Theodore Schultz) ผู้ได้รับรางวัลโนเบลสาขาเศรษฐศาสตร์ 1979 - เจน สไมลีย์ (Jane Smiley) ผู้ได้รับรางวัลพูลิตเซอร์ 1992 - เทด คูเซอร์ (Ted Kooser) ผู้ได้รับรางวัลพูลิตเซอร์ 2005 - เจอร์รี จังกินส์ (Jerry Junkins) ประธานบริหารบริษัทเท็กซัสอินสตรูเมนต์ - คาเอล แซนเดอร์สัน (Cael Sanderson) นักมวยปล้ำเหรียญทองโอลิมปิกฤดูร้อน 2004 และประวัติไม่แพ้ใครตลอดในช่วงกีฬามหาวิทยาลัย - แดเนียล เชตแมน (Daniel Shechtman) ศาสตราจารย์จากชาวอิสราเอล ได้รับรางวัลโนเบลสาขาเคมี 2011ชาวไทยชาวไทย. - รองศาสตราจารย์ นิลุบล คล่องเวสสะ รองคณบดี ฝ่ายวางแผนของคณะสถาปัตยกรรมศาสตร์ จุฬาลงกรณ์มหาวิทยาลัย - นายสรอรรถ กลิ่นประทุม อดีตรัฐมนตรีของประเทศไทย - ศาสตราจารย์ ดร.สุจินต์ จินายน อธิการบดีมหาวิทยาลัยนเรศวร - ดร.อาชว์ เตาลานนท์ ประธานกรรมการ สถาบันวิจัยวิทยาศาสตร์และเทคโนโลยีแห่งประเทศไทย</doc>
