<doc id="195963" url="https://th.wikipedia.org/wiki?curid=195963" title="ธงชาติลัตเวีย">ธงชาติลัตเวีย ธงชาติลัตเวีย เป็นธงรูปสี่เหลี่ยมผืนผ้ากว้าง 1 ส่วน ยาว 2 ส่วน พื้นเป็นแถบสีแดงเข้มอย่างสีเลือดหมู ที่กลางธงมีแถบแนวนอนสีขาว กว้างเป็น 1 ใน 5 ส่วนของความกว้างธง เดิมธงนี้เป็นธงชาติลัตเวียสมัยได้รับเอกราชครั้งแรกในปี พ.ศ. 2461 (แต่ได้รับรองอย่างเป็นทางการในปี พ.ศ. 2465) ต่อมาลัตเวียถูกผนวกเข้าเป็นส่วนหนึ่งของสหภาพโซเวียตในปี พ.ศ. 2483 ธงนี้จึงได้เลิกใช้นานหลายสิบปี จนกระทั่งเมื่อประเทศได้รับเอกราชอีกครั้งในปี พ.ศ. 2534 จึงได้มีการนำธงนี้กลับมาใช้เป็นธงชาติอย่างเป็นทางการเมื่อวันที่ 27 กุมภาพันธ์ พ.ศ. 2533 แต่แท้จริงแล้วประวัติของธงนี้มีความเป็นมาที่ยาวนานตั้งแต่สมัยคริสต์ศตวรรษที่ 13 หรือในช่วงยุคกลางของยุโรป ส่วนที่มาสีในธงชาตินั้นมาจากตำนานที่กล่าวถึงผืนผ้าซึ่งเปื้อนเลือดของผู้นำนักรบชาวลัตเวียประวัติ ประวัติ. ธงสีแดง-ขาว-แดง ซึ่งเป็นธงชาติลัตเวียนี้ มีการอ้างถึงครั้งแรกในหนังสือ Livländische Reimchronik (กลอนพงศาวดารแห่งลิโวเนีย) ซึ่งแต่งโดย Ditleb von Alnpeke เนื้อหากล่าวถึงเหตุการณ์ในลิโวเนีย (ปัจจุบันคือประเทศลัตเวียและเอสโตเนีย) ในช่วงปี พ.ศ. 1723 – 1833 ในหลักฐานดังกล่าวได้เล่าไว้ว่า ในช่วงปี พ.ศ. 1823 กองทัพชนเผ่าลัตเวียโบราณจากเมืองเซซิส (Cēsis - ตั้งอยู่ทางภาคเหนือของลัตเวียในปัจจุบัน) ได้ยกทัพไปทำสงครามโดยใช้ธงสีแดง-ขาว-แดง เป็นสัญลักษณ์ ตำนานดังกล่าวได้อ้างว่า หัวหน้าชนเผ่าลัตเวียคนหนึ่งได้รับบาดเจ็บจากการรบและเสียชีวิตในภายหลัง ร่างของเขาได้ห่อไว้ด้วยผ้าสีขาว ซึ่งผ้านั้นมีคราบเลือดติดอยู่ทั่วทั้งผืน เว้นแต่ส่วนที่วางร่างของหัวหน้านักรบเท่านั้นที่คงเป็นสีขาว ในการรบครั้งต่อมาชนเผ่าลัตเวียจึงใช้ผ้าดังกล่าวเป็นธงประจำกองทัพและรบจนได้ชัยชนะพร้อมทั้งสามารถขับไล่ศัตรูไปได้ ชนเผ่าลัตเวียได้จึงใช้ธงสีแดง-ขาว-แดงเป็นสัญลักษณ์ของตนนับตั้งแต่นั้นมา จากตำนานที่กล่าวมาข้างต้น จึงได้กลายเป็นที่มาของแบบธงชาติลัตเวียในปัจจุบัน ซึ่งออกแบบโดยศิลปินชื่อแอนซิซ ซีรูริส (Ansis Cīrulis) ในเดือนพฤษภาคม พ.ศ. 2460 ต่อมาจึงได้รับการรับรองให้ใช้เป็นธงชาติอย่างเป็นทางการพร้อมกับตราแผ่นดินของลัตเวีย ตามบทบัญญัติพิเศษของรัฐสถาแห่งสาธารณรัฐลัตเวียลงวันที่ 15 มิถุนายน พ.ศ. 2464สีและสัดส่วนธง สีและสัดส่วนธง. สีแดงในธงชาติลัตเวียนั้น เป็นสีอย่างที่เรียกในภาษาอังกฤษว่า "สีมารูน" (maroon) ซึ่งเป็นสีแดงเข้มที่เกิดจากการผสมสีม่วงกับสีน้ำตาล (ถ้าจะเทียบเป็นภาษาไทยให้ใกล้เคียงก็คือสีน้ำตาลแดงหรือสีเลือดหมู) สีในในบางครั้งก็มีการเรียกว่าสีแดงลัตเวีย (Latvian red) ตรามที่ปรากฏในธงชาตินั้น สัดส่วนของธงชาติตามความกว้างเป็น 2:1:2 กล่าวคือ แถบสีแดงที่ตอนบนและตอนล่างนั้นกว้าง 2 ส่วนของความกว้างธง ส่วนแถบสีขาวกว้างเพียง 1 ส่วนของความกว้างธง สัดส่วนธงโดยรวมเป็น 1:2 (กว้าง 1 ส่วน ยาว 2 ส่วน) ถ้าเทียบกับสัดส่วนแถบแนวนอนข้างจะเป็น 5:10 (กว้าง 5 ส่วน ยาว 10 ส่วน)การแสดงธงชาติ การแสดงธงชาติ. ในกฎหมายว่าด้วยธงชาติของลัตเวียได้ระบุถึงการแสดงธงชาติว่าสามารถใช้ได้ในวาระต่างๆ ตามที่กฎหมายบัญญัติไว้ และการกระทำใดๆ ที่เป็นการทำลาย การดูหมิ่นเหยียดหยามต่อธงชาติ หรือการแสดงธงชาติอย่างผิดพลาด ย่อมได้รับโทษตามกฎหมาย ธงชาตินั้นจะต้องตั้งอยู่สูงขึ้นไปอย่างน้อย 2.50 เมตรจากพื้นและต้องตรึงไว้กับเสาธง โดยเสานั้นจะต้องเป็นเสาตรงทาสีขาว อาจทำจากไม้หรือวัสดุอื่น และมีความยาวมากกว่าด้านยาวของธงชาติ ส่วนยอดธงนั้นจะต้องมีความกว้างมากกว่าความกว้างของเสาธงพองาม ในกรณีที่จะไม่มีการชักธงไว้ตลอดเวลา ให้มีการเชิญธงชาติสู่ยอดเสาในเวลาดวงอาทิตย์ขึ้น และเชิญธงลงจากเสาในเวาลาพระอาทิตย์ตก หากธงนั้นใช้ประดับในเทศกาลหรือพิธีการศพ ให้ชักธงขึ้นสู่ยอดเสาก่อน และเชิญธงลงเมื่อสิ้นสุดวาระดังกล่าว หากมีการแสดงธงชาติเพื่อเป็นการไว้ทุกข์ จะต้องลดธงครึ่งเสา ถ้าธงนั้นตรึงไว้กับคันธงถาวร ให้ประดับแพรแถบสีดำขนาดกว้าง 1 ใน 20 ส่วนของธงนั้นที่คันธงส่วนเหนือจากที่ประดับธงชาติไว้ โดยแพรแถบนั้นจะต้องมีความยาวใกล้เคียงกับความกว้างของธงการแสดงธงชาติร่วมกับธงอื่นๆ การแสดงธงชาติร่วมกับธงอื่นๆ. การแสดงธงชาติร่วมกับธงอื่นๆ นั้น จะต้องมีขนาดธงที่ใกล้เคียงกันและอยู่ในความสูงระดับเดียวกัน หากธงเหล่านั้นใช้ ชัก หรือแสดงภายนอกอาคาร ธงชาติลัตเวียจะต้องอยู่ทางซ้ายเสมอ ในแถวของธงต่างๆ ที่แสดงร่วมกันนั้น อาจให้มีธงชาติลัตเวียตั้งอยู่ที่หัวแถวและท้ายแถวธงเหล่านั้นด้วยก็ได้ ในกรณีที่เป็นการแสดงธงนานาชาติหรือธงองค์กรระหว่างประเทศร่วมกับธงชาติลัตเวีย ให้เรียงแถวธงดังกล่าวตามลำดับอักษรในภาษาลัตเวียหรือตามธรรมเนียมสากลอื่นๆ เป็นกรณีไป หากแสดงธงชาติลัตเวียคู่กับธงอื่นในอาคารให้ธงชาตินั้นอยู่ทางขวา (หรือกลางขวาในกรณีที่มีธงอื่นด้วยหลายธง โดยธงอื่นๆ นั้นต้องเรียงลำดับอักษรในภาษาลัตเวีย)วันธงชาติวันธงชาติ. - 16 กุมภาพันธ์ — วันเอกราชของประเทศลิทัวเนีย - 24 กุมภาพันธ์ — วันเอกราชของประเทศเอสโตเนีย - 25 มีนาคม (ไว้ทุกข์) — วันรำลึกถึงผู้เสียชีวิตจากการฆ่าล้างเผ่าพันธุ์โดยรัฐบาลพรรคคอมมิวนิสต์ - 1 พฤษภาคม — วันรัฐธรรมนูญ และ วันแรงงาน - 4 พฤษภาคม — วันประกาศอิสรภาพใหม่ (พ.ศ. 2533) - 14 มิถุนายน (ไว้ทุกข์) — วันรำลึกถึงผู้เสียชีวิตจากการฆ่าล้างเผ่าพันธุ์โดยรัฐบาลพรรคคอมมิวนิสต์ - 17 มิถุนายน (ไว้ทุกข์) — วันรำลึกถึงการเริ่มต้นของการถูกสหภาพโซเวียตยึดครอง - 4 กรกฎาคม (ไว้ทุกข์) — วันรำลึกถึงผู้เสียชีวิตจากการฆ่าล้างเผ่าพันธุ์ชาวยิว - 11 พฤศจิกายน — วัน Lāčplēsis Day - 18 พฤศจิกายน — วันเอกราช (พ.ศ. 2461) - วันอาทิตย์แรกของเดือนธันวาคม (ไว้ทุกข์) &nbsp;— วันรำลึกถึงผู้เสียชีวิตจากการฆ่าล้างเผ่าพันธุ์โดยรัฐบาลพรรคคอมมิวนิสต์</doc>
