<doc id="88866" url="https://th.wikipedia.org/wiki?curid=88866" title="เรซิเดนต์อีวิล 2">เรซิเดนต์อีวิล 2 เรซิเดนต์อีวิล 2 () หรือชื่อญี่ปุ่น ไบโอฮาซาร์ด 2 เป็นวิดีโอเกมสยองขวัญเอาชีวิตรอด เดิมวางจำหน่ายสำหรับเพลย์สเตชัน เมื่อปี ค.ศ. 1998 เกมพัฒนาโดยแคปคอมเป็นเกมที่สองในเกมชุดเรซิเดนต์อีวิล เหตุการณ์ในเกมเกิดขึ้นสองเดือนหลังเหตุการณ์ในเกมแรกเรซิเดนต์อีวิล เนื้อเรื่องเกิดขึ้นที่แร็กคูนซิตี ชุมชนอเมริกันที่ประชาชนกลายเป็นซอมบีหลังเชื้อทีไวรัส อาวุธชีวภาพที่พัฒนาโดยบริษัทเภสัช อัมเบรลลา ในระหว่างหลบหนีออกจากเมือง ตัวเอกสองคนคือลีออน เอส. เคนเนดี และแคลร์ เรดฟิลด์ พบกับผู้รอดชีวิตคนอื่น ๆ และเผชิญหน้ากับวิลเลียม เบอร์กิน ผู้สร้างอาวุธเชื้อโรคที่ร้ายแรงกว่าเดิม เรียกว่า จีไวรัส ระบบเกมเรซิเดนต์อีวิล 2 เน้นการสำรวจ การแก้ปริศนา และการต่อสู้ และมีองค์ประกอบของสยองขวัญเอาชีวิตรอดมากมาย เช่น การบันทึกเกมและกระสุนจำกัด ความแตกต่างจากเกมแรกคือ "ระบบแซปปิง" ทำให้ตัวละครผู้เล่นแต่ละตัวมีเนื้อเรื่องและอุปสรรคที่ไม่เหมือนกัน เรซิเดนต์อีวิล 2 กำกับโดยฮิเดะกิ คะมิยะ ผลิตโดยชินจิ มิคะมิ ผู้กำกับเกมเรซิเดนต์อีวิลภาคแรก และพัฒนาโดยทีมงาน 40-50 คนในระยะเวลา 21 เดือน เกมเวอร์ชันแรกมีชื่อว่า เรซิเดนต์อีวิล 1.5 แตกต่างจากผลิตภัณฑ์จริงอย่างมากและถูกพับโครงการไปหลังพัฒนาเกมไปได้ร้อยละ 60-80 แล้ว หลังจากผู้ผลิตมองว่า "ทื่อและน่าเบื่อ" การออกแบบเกมใหม่ทำให้เกิดฉากที่แตกต่างไปและการนำเสนอเนื้อเรื่องที่คล้ายโรงภาพยนตร์ มีเพลงประกอบที่แสดง "ความสิ้นหวัง" ประกอบเนื้อหาในเกม เรซิเดนต์อีวิล 2 ได้รับคำวิจารณ์เป็นคำชมอย่างกว้างขวาง โดยชื่นชมบรรยากาศ ฉากท้องเรื่อง กราฟิก และเสียงในเกม การควบคุม เสียงพูด และระบบคลังสิ่งของได้รับคำตำหนิบางประกาศ และนักวิจารณ์บางคนไม่ชอบปริศนาในเกม เกมขายได้เกินล้านหน่วย และเป็นเกมที่ขายดีที่สุดของแฟรนไชส์ หลังเกมออกจำหน่ายหลายปี เรซิเดนต์อีวิล 2 มีชื่ออยู่ในรายชื่อเกมที่ดีที่สุด 100 เกม หลายรายชื่อ ปัจจุบันเป็นเกมที่ยอมรับกันกว้างขวางว่าเป็น หนึ่งในวิดีโอเกมที่ดีที่สุดเท่าที่ทำมา หลังจากเกมประสบความสำเร็จในช่วงแรกบนเพลย์สเตชัน เกมถูกทำลงไมโครซอฟท์ วินโดวส์ นินเทนโด 64 ดรีมแคสต์ และเกมคิวบ์ และออกจำหน่ายในแบบ 2.5 มิติบนเกมมือถือเกมดอตคอม เนื้อเรื่องเรซิเดนต์อีวิล 2 ถูกนำมาเล่าใหม่และสร้างในเกมหลัง ๆ อีกหลายเกม และถูกซื้อใบอนุญาตไปสร้างอีกหลายชิ้นงาน แคปคอมออกในปี ค.ศ. 1999 และมีการประกาศทำภาครีเมกของเรซิเดนต์อีวิล 2 ในเดือนสิงหาคม ค.ศ. 2015 ปัจจุบันยังอยู่ในระหว่างการพัฒนา ฮิระบะยะชิให้ความเห็นในบทสัมภาษณ์กับวิดีโอเกมเมอร์ดอตคอมว่าภาคต่อกำลังดำเนินไป "อย่างสวยงาม" ทำให้เกิดการคาดเดาว่าจะออกจำหน่ายพร้อมกับ ในเดือนมกราคม ค.ศ. 2017 มีการยืนยันว่าเกมภาครีเมกจะไม่ใช่การปรับภาพให้เป็นคุณภาพสูง แต่จะเป็นการทำใหม่ทั้งหมด แต่ในที่สุด ตัวอย่างแรกเกมภาครีเมคได้ถูกปล่อยออกมาในงาน E3 2018 พร้อมวันวางจำหน่ายในวันที่ 25 มกราคม ค.ศ.2019ระบบเกม ระบบเกม. เนื่องจากเป็นเกมแนวสยองขวัญเอาชีวิตรอด เรซิเดนต์อีวิล 2 มีกลไกระบบเกมพื้นฐานเหมือนกับภาคแรก เรซิเดนต์อีวิล ผู้เล่นสำรวจเมืองสมมุติขณะแก้ปริศนาและต่อสู้สัตว์ประหลาดไปด้วย เกมมีตัวเอกสองคน มีอาวุธปืนแต่กระสุนปืนจำกัด ทำให้ต้องมีกลยุทธ์ในการใช้อาวุธ บนจอสถานะ ผู้เล่นสามารถตรวจสอบสถานะของตัวเอก ใช้ยารักษาแผล และถืออาวุธ พลังชีวิตของตัวละครดูได้จากท่ายืนและความเร็วในการเคลื่อนไหว ตัวอย่างเช่น ตัวละครจะกุมท้องด้วยความเจ็บปวดหากได้รับบาดเจ็บ และจะลากขาช้า ๆ หากตัวละครใกล้ตาย ตัวเอกแบกสิ่งของได้จำนวนจำกัด และต้องเก็บไว้ในกล่องที่วางอยู่ทั่วเกม และสามารถนำมาใช้ใหม่ได้ ตัวเอกแต่ละคนจะมีตัวละครสนับสนุนตลอดเนื้อเรื่อง ตัวละครเหล่านี้จะช่วยผู้เล่นในบางฉาก และสามารถควบคุมได้ในบางฉาก ห้องบางห้องจะมีเครื่องพิมพ์ดีดที่ผู้เล่นใช้บันทึกเกมได้ แต่การบันทึกเกมต้องใช้แถบผ้าหมึกที่มีอยู่จำกัด โดยผู้เล่นต้องเก็บในเกม กราฟิกของเรซิเดนต์อีวิล 2 ประกอบด้วยโมเดลตัวละครและสิ่งของหลายเหลี่ยมที่สร้างขึ้นแบบเรียลไทม์ ทำให้เคลื่อนไหวได้ วางอยู่ในฉากหลังแบบพรีเรนเดอร์ที่มองจากมุมกล้องตั้งนิ่ง สิ่งที่เพิ่มหลัก ๆ จากเกมภาคแรกคือ "ระบบแซปปิง" โดยตัวละครที่เล่นได้สองตัวจะได้เจอปริศนาและเนื้อเรื่องตามลำดับการเล่น หลังจากเล่นเนื้อเรื่อง "A" ของตัวละครหนึ่ง และตามด้วยเนื้อเรื่อง "B" ซึ่งจะปลดล็อกเหตุการณ์ในมุมมองของอีกตัวละครหนึ่ง ผู้เล่นสามารถเลือกว่าจะเริ่มเล่นเนื้อเรื่อง "A" ของตัวละครตัวใด ทำให้มีเนื้อเรื่องให้เล่นสี่เนื้อเรื่อง การกระทำที่เล่นไว้ในเนื้อเรื่องแรกจะส่งผลถึงเนื้อเรื่องที่สอง ตัวอย่างเช่น ตำแหน่งสิ่งของบางอย่างจะเปลี่ยนไป หลังจบเกมแต่ละเกม ผู้เล่นจะได้รับระดับคะแนนขึ้นกับเวลาที่ใช้เล่นจบเนื้อเรื่อง และจำนวนการบันทึกเกม และจำนวนการใช้ยา ระดับความสำเร็จของผู้เล่นสามารถปลดล็อกอาวุธพิเศษและเสื้อผ้าเป็นรางวัล เกมเรซิเดนต์อีวิล 2 เวอร์ชันแรกมีมินิเกมแยกสองเกม คือ "เดอะโฟร์ทเซอร์ไวเวอร์" และ "เดอะโทฟูเซอร์ไวเวอร์" ในมินิเกมนี้ ผู้เล่นต้องต่อสู้กับศัตรูทุกตัวตลอดทางโดยใช่สิ่งของที่เตรียมไว้ให้ ในเวอร์ชันต่อมา (ยกเว้นนินเทนโด 64) เพิ่มมินิเกมเกมที่สาม "เอกซ์ตรีมแบตเทิล" ประกอบด้วยตัวละครที่เล่นได้สี่ตัวและด่านสามด่านเนื้อเรื่อง เนื้อเรื่อง. เกมดำเนินเรื่องช่วงสองเดือนหลังจากเหตุการณ์ของเรซิเดนต์อีวิลภาคแรก ที่ชุมชนในเมืองแร็กคูนซิตี แถบภูเขาอเมริกันตะวันตกกลาง ประชาชนเกือบทั้งหมดกลายเป็นซอมบี หลังเชื้อทีไวรัส อาวุธชีวภาพที่บริษัทเภสัช อัมเบรลลา พัฒนาอย่างลับ ๆ แพร่ระบาดทั่วเมือง ตัวเอกของเกมสองคนคือลีออน เอส. เคนเนดี ตำรวจฝึกหัดที่ลงพื้นที่เป็นครั้งแรก และแคลร์ เรดฟิลด์ นักศึกษาที่ตามหาพี่ชายชื่อคริส หลังจากมาถึงเมือง ลีออนและแคลร์เดินทางถึงสถานีตำรวจแร็กคูน และมองหาที่กำบังจากประชากรที่กลายพันธุ์ ที่นั่นพวกเขาพบว่าตำรวจส่วนใหญ่ถูกฆ่าแล้ว และคริสออกจากเมืองเพื่อไปสำรวจสำนักงานใหญ่ของอัมเบรลลาที่ยุโรป ตัวเอกสองคนไม่มีความจำเป็นต้องอยู่ที่นั่นอีกต่อไป พวกเขาจึงแยกกันหาผู้รอดชีวิตและหนีออกจากเมือง ขณะหาทางออกอยู่นั้น แคลร์พบกับเด็กหญิงชื่อเชอร์รีที่กำลังหนีจากสิ่งมีชีวิตลึกลับ และลีออนพบกับเอด้า วอง ซึ่งอ้างว่ากำลังตามหาคนรักชื่อจอห์น นักวิจัยของอัมเบรลลา มีการเปิดเผยว่าผู้บังคับบัญชาของลีออนชื่อ ไบรอัน ไอร์เอินส์ ถูกอัมเบรลลาจ้างให้ซ่อนหลักฐานเกี่ยวกับการทดลองของบริษัทไว้ที่นอกเมือง เขายังปกปิดการพัฒนาเชื้อจีไวรัส สารที่สามารถกลายพันธุ์มนุษย์ให้เป็นอาวุธชีวภาพสุดยอดได้ ไอร์เอินส์พยายามฆ่าแคลร์แต่ถูกมนุษย์กลายพันธุ์จากจีไวรัสตัวหนึ่งฆ่าเสียก่อนที่สถานีตำรวจ ขณะนั้น แคลร์และเชอร์รีหลบหนีทางท่อน้ำทิ้งและพลัดหลงกัน หลังจากเอด้าแยกทางกับลีออน เอด้าพบกับเชอร์รีและเก็บสร้อยคอทองที่เชอร์รีทำหล่นไว้ได้ ในท่อน้ำทิ้ง เอด้ากลับมารวมตัวกับเอด้าอีกครั้ง หลังจากลีออนรับปากว่าจะปกป้องเธอ พวกเขาพบกับผู้หญิงวัยกลางคนคนหนึ่งที่ยิงเอด้า แต่ลีออนกระโดดรับกระสุนแทน เอด้าปล่อยลีออนที่สลบไว้และตามผู้หญิงคนนั้นไป ซึ่งต่อมาเผยว่าเธอคือ แอนเนตต์ แม่ของเชอร์รี และภรรยาของวิลเลียม เบอร์คินส์ นักวิทยาศาสตร์ของอัมเบรลลาที่สร้างจีไวรัส เขาฉีดเชื้อใส่ตัวเองเพื่อพยายามปกป้องผลงานของเขาจากหน่วยพิเศษที่สำนักงานใหญ่อัมเบรลลาส่งมา และทำให้เขากลายเป็นสัตว์ประหลาดผิดรูปที่ตามล่าเชอร์รี แอนเนตต์จำสร้อยคอของลูกสาวได้ และพยายามคว้ามาจากเอด้า เกิดการต่อสู้ขึ้น และแอนเนตต์ตกลงไปข้างล่าง เอด้ารับทราบว่าสร้อยคอท้องคำบรรจุตัวอย่างเชื้อจีไวรัสไว้ และต่อมา เธอกลับไปที่ลีออน และรักษาแผลให้ลีออน ขณะเดียวกัน แคลร์ร่วมมือกับเชอร์รีและพบว่าเบอร์คินส์ที่กลายพันธุ์แล้วปลูกฝังตัวอ่อนไว้ที่ลูกสาวพื่อผลิตลูกหลาน ลีออน เอด้า แคลร์ และเชอร์รีมุ่งหน้าไปที่โรงงานร้างของสถานีวิจัยลับใต้ดินของอัมเบรลลา เบอร์คินทำร้ายเอด้าจนเอ้าบาดเจ็บสาหัส ส่วนลีออนสำรวจห้องทดลองเพื่อหาทางรักษาบาดแผลของเอด้า แอนเนตต์มาขัดจังหวะลีออน และอธิบายเขาว่าความสัมพันธ์ระหว่างเอด้ากับจอห์นเป็นเพียงการล้วงข้อมูลของอัมเบรลลา เอด้าเป็นสายลับที่ถูกส่งมาขโมยจีไวรัสให้กับองค์กรที่ไม่รู้จัก ขณะที่แอนเนตต์กำลังจะยิงลีออน สัตว์ประหลาดไทแรนต์ปรากฏตัวและบังคับเธอให้ถอย เอด้ากลับไปช่วยลีออนและสู้ชนะไทแรนต์ได้แต่ต้องแลกกับชีวิตของเธอ เธอสารภาพรักกับลีออนก่อนที่เขาจะทิ้งร่างไร้วิญญาณของเธอไว้ ขณะเดียวกัน แอนเนตต์พยายามเอาตัวอย่างจีไวรัสอีกอันหนึ่งแล้วหนีไปแต่ถูกสามีที่กลายพันธุ์ทำร้ายจนสาหัส ก่อนเธอเสียชีวิต เธอบอกวิธีสร้างวัคซีนที่จะหยุดการกลายพันธุ์จากตัวอ่อนในตัวเชอร์รีให้ หลังเตรียมยารักษา ลีออนและแคลร์รวมตัวกันที่รถไฟหลบหนีฉุกเฉิน และฉีดวัคซีนให้เชอร์รีและช่วยเธอไว้ได้ทัน เบอร์คินส์กลายร่างใหญ่ขึ้นจนเต็มไปด้วยหนังและฟันหลายซี่และตามพวกเขาไป แต่ถูกทำลายด้วยระบบระเบิดตนเองทำให้รถไฟระเบิด หลังหนีออกจากเมืองได้ ลีออนตั้งใจโค่นบริษัทอัมเบรลลา ขณะที่แคลร์ยังคงตามหาพี่ชายต่อไป มีการบอกเป็นนัย ๆ ว่าเอด้ารอดชีวิตและแอบเอาจีไวรัสในสร้อยคอหนีไปได้ มินิเกม "เดอะโฟร์ทเซอร์ไวเวอร์" เล่าเกี่ยวกับฮังก์ หน่วยพิเศษที่อัมเบรลลาส่งมา สามารถเก็บจีไวรัสได้สำเร็จ และ "เดอะโทฟูเซอร์ไวเวอร์" และ "เอกซ์ตรีมแบตเทิล" เป็นภารกิจแยกที่ไม่เกี่ยวข้องกับเนื้อเรื่องในเกม</doc>
