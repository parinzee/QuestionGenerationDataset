<doc id="540137" url="https://th.wikipedia.org/wiki?curid=540137" title="การระดมยิงคะโงะชิมะ">การระดมยิงคะโงะชิมะ การระดมยิงคะโงะชิมะ หรือที่รู้จักกันในชื่อ สงครามอังกฤษ-ซะสึมะ () เป็นการปะทะที่เกิดขึ้นในวันที่ 15 - 17 สิงหาคม พ.ศ. 2406 ในยุคเอะโดะตอนปลาย การปะทะเป็นผลสืบเนื่องมาจากกรณีนะมะมุงิ ในปี พ.ศ. 2405 ที่ ชารล์ส เลนน็อก ริชาร์ดสัน ถูกฆาตกรรม ทำให้อังกฤษเรียกร้องเงินสินไหมทดแทนจากไดเมียวแห่งซะสึมะเบื้องหลัง เบื้องหลัง. ภายหลังจากกรณีนะมะมุงิ นาวาโท จอห์น นีล อุปทูตอังกฤษ ได้เรียกร้องคำขอโทษและค่าสินไหมจากรัฐบาลเอะโดะ เป็นจำนวนเงิน £100,000 (ประมาณ 1/3 ของรายได้ทั้งปีของรัฐบาลเอะโดะ) ซึ่งนีลได้ยื่นคำขู่ถึงรัฐบาลเอะโดะว่าหากไม่ได้รับค่าสินไหม อาจจำเป็นที่จะต้องมีการจัดการด้วยกำลัง นอกจากนี้ อังกฤษยังเรียกร้องจากแคว้นซะสึมะให้มีการจับกุมและดำเนินคดีแก่ผู้กระทำผิด และเงินอีก £25,000 สำหรับเหยื่อที่รอดชีวิตและครอบครัวของชารล์ส ซึ่งฝ่ายรัฐบาลเอะโดะ โดย โอะงะซะวะระ นะงะมิชิ ผู้แทนโชกุน ได้พยายามหลีกเลี่ยงที่จะมีปัญหากับชาติยุโรป ซึ่งขณะนั้นต้องเผชิญกับภัยคุกคามทั้งฝรั่งเศสและอังกฤษ รัฐบาลเอะโดะได้ปฏิเสธที่จะขอโทษและการจ่ายค่าสินไหมแก่อังกฤษรวมไปถึงการลงโทษสองซะมุไรที่ก่อการฆาตกรรม ซึ่งญี่ปุ่นได้อ้างถึงผลประโยชน์มากมายของชาวยุโรปในญี่ปุ่น รวมถึงสิทธิสภาพนอกอาณาเขตที่กฎหมายญี่ปุ่นไม่มีผลบังคับใช้กับชาวต่างชาติ ซึ่งบรรดาข้อตกลงที่ไม่มีความยุติธรรมเหล่านี้ล้วนเป็นสิ่งที่ญี่ปุ่นถูกบีบบังคับให้จำยอม จากความอยุติธรรมของชาติมหาอำนาจยุโรป ทำให้เกิดกระแสต่อต้านชาวยุโรปขึ้นในญี่ปุ่น ซึ่งแผ่ขยายไปทั้งประเทศ ในห้วงเวลานั้น สมเด็จพระจักรพรรดิโอะซะฮิโตะ ก็ทรงตรา "โองการขับไล่คนเถื่อน" ขึ้น เมื่อปี พ.ศ. 2406 ซึ่งชาติยุโรปเลือกที่จะโต้ตอบด้วยวิธีการทางทหาร เรือสินค้าของอเมริกา, เนเธอร์แลนด์ และฝรั่งเศสที่ผ่านช่องแคบชิโมะโนะเซะกิล้วนถูกโจมตี ซึ่งทำให้กองเรือผสมที่นำโดยราชนาวีอังกฤษต้องระดมยิงตอบโต้เพื่อป้องกันเรือสินค้า</doc>
