<doc id="227533" url="https://th.wikipedia.org/wiki?curid=227533" title="ปลาซักเกอร์กระโดงสูง">ปลาซักเกอร์กระโดงสูง ปลาซักเกอร์กระโดงสูง ปลาน้ำจืดชนิดหนึ่ง มีชื่อวิทยาศาสตร์ว่า Pterygoplichthys gibbiceps ในวงศ์ปลาซักเกอร์ (Loricariidae) ในอันดับปลาหนัง มีรูปร่างหน้าตาคล้ายปลาซักเกอร์ธรรมดา (Hypostomus plecostomus) แต่มีสีลำตัวที่อ่อนกว่า โดยมีพื้นสีเหลือง และมีจุดสีน้ำตาลเข้มกระจายไปทั่วทั้งตัว มีจุดเด่นคือ ครีบหลังที่สูงใหญ่ เมื่อแผ่ออกมาเต็มที่จะดูคล้ายใบเรือ อันเป็นที่มาของชื่อ สามารถเปลี่ยนสีให้เข้มหรืออ่อนไปได้ตามวัย ขนาดเมื่อโตเต็มที่ราว 40-50 เซนติเมตร พบอาศัยเฉพาะแม่น้ำอเมซอนตอนบนและแม่น้ำโอริโนโคเท่านั้น นิยมเลี้ยงเป็นปลาสวยงาม ในประเทศไทยในระยะแรก ปลาซักเกอร์กระโดงสูงเมื่อถูกนำเข้ามามีราคาแพงมาก แต่ปัจจุบัน สามารถเพาะขยายพันธุ์ได้แล้ว ทำให้ราคาถูกลงมาก นับเป็นปลาในวงศ์ปลาซักเกอร์ประเภทสวยงามที่มีราคาถูกที่สุด และมีลักษณะใกล้เคียงกับปลาซักเกอร์ธรรมดามากที่สุด โดยมีรหัสทางการค้าว่า L083 หรือ L165</doc>
