<doc id="311897" url="https://th.wikipedia.org/wiki?curid=311897" title="ปาทรีซียา กัส">ปาทรีซียา กัส ปาทรีซียา กัส ( ) เกิดวันที่ 5 ธันวาคม ค.ศ. 1966 ที่เขตฟอร์บัก (Forbach) จังหวัดมอแซล (Moselle) ในแคว้นลอแรน (Lorraine) ทางตะวันออกเฉียงเหนือของประเทศฝรั่งเศส เป็นทั้งนักร้องและนักแสดง เธอเป็นหนึ่งในนักร้องที่พูดภาษาฝรั่งเศสคนที่ประสบความสำเร็จมากที่สุดในโลก เพลงของเธอไม่ใช่แนวคลาสสิก แต่คล้ายการผสมผสานระหว่างป็อบ แจ็ซ บลูส์ และคาบาเรต์ ด้วยภาพลักษณ์ของอัลบั้มเปิดตัวอย่างเป็นทางการ มาดมัวแซล ช็องต์ ... (Mademoiselle chante...) ในปี 1988 ทำให้แผ่นเสียงของปาทรีซียาจำหน่ายได้มากกว่า 16 ล้านแผ่นทั่วโลก อัลบั้มที่สาม เฌอ เตอ ดี วู (Je te dis vous) ทำให้เธอประสบความสำเร็จอย่างมากในประเทศต่าง ๆ อาทิ เยอรมนี สวิตเซอร์แลนด์ เบลเยี่ยม แคนาดา รัสเซีย ฟินแลนด์ และเกาหลี ปาทรีซียาแทบจะออกทัวร์คอนเสิร์ตในต่างประเทศตลอดเวลา ในปี 2002 เธอแสดงภาพยนตร์ที่ใช้เปิดตัวอย่างเป็นทางการในฐานะนักแสดง ชื่อ แอนด์ นาว ... เลดี้ส์ แอนด์ เจนเทิลเมน (And Now ... Ladies And Gentlemen) กับ เจอเรมี ไอร์เอินส์ เธอออกทัวร์คอนเสิร์ตรอบโลก ”กาบาเรต์” ตั้งแต่ปลายปี 2008 จนถึงปัจจุบันนี้ นอกจากนี้ ปาทรีซียายังได้เป็นตัวแทนของสาธารณรัฐฝรั่งเศสเพื่อเข้าประกวดร้องเพลงระดับชาติ ยูโรวิชั่น ซอง คอนเทสต์ 2009 (Eurovision Song Contest 2009) ณ กรุงมอสโคว์ สหพันธรัฐรัสเซีย และได้อันดับที่แปดประวัติ ประวัติ. ปาทรีซียา กัส เติบโตขึ้นที่เมือง Stiring-Wendel เมืองที่เป็นชายแดนติดกับประเทศเยอรมนี เป็นเมืองที่คนพูดภาษาพลัทท์ (Platt ภาษาเยอรมันท้องถิ่นซึ่งเป็นภาษาแม่ของปาทรีซียาผู้ไม่พูดภาษาฝรั่งเศสเลยจนอายุได้ 6 ปี) เธอได้รับการอบรมเลี้ยงดูมาในครอบครัวที่มีพี่น้องเจ็ดคนซึ่งกำเนิดจากแม่ที่มีพื้นเพเดิมเป็นชาวเยอรมันและพ่อที่เป็นคนงานในเหมืองถ่านหิน ด้วยความช่วยเหลือจากพ่อแม่ เธอจึงได้แสดงคอนเสิร์ตตั้งแต่อายุได้ 8 ปี เธอร้องคัฟเวอร์เพลงของ ซีลวี วาร์ตอง โคลด ฟรองซัวส์ หรือ มิแรย์ มาติเยอ และเพลงจากภาพยนตร์ นิวยอร์ก นิวยอร์ก หรือเพลงแทงโก้อย่าง ไอม์ จัสต์ อะ จิกโกโล หลังจากได้เซ็นสัญญาในปี 1979 แล้ว เมื่อเธออายุ 13 ปี ในโรงคาบาเรต์แห่งหนึ่งในเมืองซาร์บรึคเคิน ชื่อ รุมเพิลคัมเมอร์คลับ (Rumpelkammer Club) ที่ซึ่งเธอร้องเพลงทุก ๆ คืนวันเสาร์ เป็นเวลาร่วม 7 ปี ในที่สุดเธอก็พบกับเฌราร์ เดอปาร์ดีเยอ ในปี 1985 เขาได้ตัดสินใจทำเพลงแรกให้เธอ ชื่อว่า ฌาลูซ (Jalouse) ประพันธ์โดย เอลีซาแบ็ต เดอปาร์ดีเยอ แต่ก็ล้มเหลว</doc>
