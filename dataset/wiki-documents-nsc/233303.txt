<doc id="233303" url="https://th.wikipedia.org/wiki?curid=233303" title="ทางหลวงแผ่นดินหมายเลข 361">ทางหลวงแผ่นดินหมายเลข 361 ทางหลวงแผ่นดินหมายเลข 361 หรือ ถนนเลี่ยงเมืองชลบุรี เป็นถนนคอนกรีตเสริมเหล็กขนาดพิเศษ 12 ช่องจราจร แบ่งออกเป็นช่องทางหลัก (Main Road) 4 ช่องจราจร และช่องทางขนาน (Frontage Road) 2 ช่องจราจร แยกจากทางหลวงแผ่นดินหมายเลข 3 (ถนนสุขุมวิท) และ ทางหลวงแผ่นดินหมายเลข 34 ที่ทางแยกต่างระดับหนองไม้แดง ผ่านทางหลวงแผ่นดินหมายเลข 315 และทางหลวงแผ่นดินหมายเลข 344 หลังจากทางแยกต่างระดับแยกเข้าบางแสน ช่องจราจรเหลือ 4 ช่องจราจรไป-กลับ จนถึงทางแยกเข้าชลบุรี (มอเตอร์เวย์) ระยะทางรวม 13 กิโลเมตร เดิมทางเลี่ยงเมืองชลบุรี เป็นส่วนหนึ่งของทางหลวงแผ่นดินหมายเลข 36 (ชลบุรี-พัทยา) ที่ชาวบ้านนิยมเรียกกันว่า ถนนบายพาส ก่อสร้างขึ้นเพื่อแบ่งเบาภาระการจราจรบนทางหลวงแผ่นดินหมายเลข 3 (ถนนสุขุมวิท) ภายหลังจากที่มีการก่อสร้างทางหลวงพิเศษหมายเลข 7 (มอเตอร์เวย์) จึงได้มีการเปลี่ยนแปลงหมายเลขเส้นทาง โดยกำหนดให้เป็นส่วนหนึ่งของทางหลวงแผ่นดินหมายเลข 3 และทำการก่อสร้างช่วงตั้งแต่ทางแยกต่างระดับชลบุรี ถึงทางแยกต่างระดับเลี่ยงเมืองบางแสนเป็น 12 ช่องจราจร ก่อนที่จะกำหนดให้เป็นทางหลวงแผ่นดินหมายเลข 361 ในเวลาต่อมา ส่วนช่วงทางแยกต่างระดับบางแสนจนถึงทางแยกต่างระดับคีรีนคร ก็ถูกกำหนดให้เป็นทางหลวงแผ่นดินหมายเลข 361 เช่นกัน และช่วงทางแยกต่างระดับคีรีนครจนถึงแยกพัทยากลาง ได้ถูกกำหนดให้เป็นทางหลวงพิเศษหมายเลข 7 เนื่องจากเป็นเส้นทางของโครงการทางหลวงพิเศษหมายเลข 7 ช่วงชลบุรี-พัทยา</doc>
