<doc id="854970" url="https://th.wikipedia.org/wiki?curid=854970" title="คิม ซา-รัง (นักแสดง)">คิม ซา-รัง (นักแสดง) คิม ซา-รัง (; เกิด 12 มกราคม ค.ศ. 1978) เป็นนักแสดงและนางแบบชาวเกาหลีใต้ เธอเป็นที่รู้จักอย่างดีในละครเรื่อง เสกฉันให้เป็นเธอ, แค้นเพื่อรัก และ อึนดงยอดรัก นอกจากนี้ เธอยังเป็นที่รู้จักในฐานะผู้ชนะในการประกวดมิสโคเรีย 2000 และเป็นตัวแทนของประเทศไปประกวดนางงามจักรวาล 2001 ที่ปวยร์โตรีโก และได้รับรางวัลชุดประจำชาติยอดเยี่ยมเป็นคนที่สี่ในรอบ 18 ปี ต่อจากจง-จุน คิม ในปี ค.ศ. 2015 เธอกลายเป็นฟรีเอเยนต์ หลังออกจากเบรฟเอนเตอร์เทนเมนต์ชีวิตในวัยเด็กและการศึกษา ชีวิตในวัยเด็กและการศึกษา. คิม ซา-รัง เกิดเมื่อวันที่ 12 มกราคม ค.ศ. 1978 ในแทกู ประเทศเกาหลีใต้ เธอจบการศึกษาจากโรงเรียนมัธยมกวังย็อง จากนั้นเธอศึกษาต่อที่มหาวิทยาลัยยงอิน ในระดับปริญญาตรีและโท สาขาดนตรีเกาหลีแบบดั้งเดิมอาชีพมิสโคเรีย อาชีพ. มิสโคเรีย. คิมได้รับตำแหน่งมิสโคเรียเมื่อวันที่ 28 พฤษภาคม ค.ศ. 2000 ที่ศูนย์วัฒนธรรมเซจง สถานที่เดียวกันกับนางงามจักรวาล 1980 เธอเป็นตัวแทนของประเทศเกาหลีใต้ไปประกวดนางงามจักรวาล 2001 และได้รับรางวัลชุดประจำชาติยอดเยี่ยม ในชุดฮันบก2000–ปัจจุบัน: บทบาททางการแสดง 2000–ปัจจุบัน: บทบาททางการแสดง. คิมเริ่มงานแสดงในละครปี ค.ศ. 2000 เรื่อง Anger of Angel ในบทสนับสนุน ออกอากาศทางช่องเอสบีเอส ในปี ค.ศ. 2001 เธอได้แสดงละครเรื่อง How Should I Be ในปีเดียวกันนั้นเอง เธอได้รับบทสำคัญในละครโรแมนติกดราม่าเรื่อง Mina ละครได้รับการตอบรับอย่างดี และคิมได้รับการยกย่องว่าเป็นดาวรุ่งพุ่งแรง ในปี ค.ศ. 2002 เธอได้แสดงภาพยนตร์เรื่อง Birth of a Man และรับบทเป็นอึล-ซุก ในละครเรื่อง Affection ในปี ค.ศ. 2003 เธอปรากฏตัวในละครเรื่อง รักข้ามภพ แสดงร่วมกับซ็อง ยู-รีและโซ จี-ซ็อบ และได้แสดงคู่กับโช อิน-ซ็อง ในภาพยนตร์โรแมนติกคอเมดีเรื่อง คนละขั้ว รักกันไม่ง่าย ต่อมาเธอได้แสดงในบทฮัน ดา-จ็อง หญิงสาวที่เติบโตมาในสถานเลี้ยงเด็กกำพร้า ประกบกับเรนและชิน มิน-อา ในละครแนวโรแมนติกดราม่าเรื่อง แค้นเพื่อรัก กำกับโดยคิม กยู-แท ในปี ค.ศ. 2005 สำหรับบทนี้คิมได้รับรางวัลเคบีเอสดราม่าอวอร์ดส์ ในสาขานักแสดงสมทบหญิงยอดเยี่ยม ปีถัดมาเธอแสดงในภาพยนตร์ตลกเรื่อง คุณครูฮอตผมอยากกอดครับ ในปี ค.ศ. 2007 เธอรับบทเป็นอออูดง นางรำและนักกวีในสมัยราชวงศ์โชซ็อน ในละครอิงประวัติศาสตร์เรื่อง บันทึกรักคิมชูซอน สุภาพบุรุษมหาขันที ในปีเดียวกัน คิมได้แสดงในละครเรื่อง รักสลับขั้ว ปีถัดมา เธอแสดงในละครเรื่อง สัญญารักที่โตเกียว เป็นเรื่องราวความรักของนักแสดงสาวกับเชฟหนุ่มคู่หนึ่งที่ตกหลุมรักกันในญี่ปุ่น นำแสดงร่วมกับคิม แท-อู จากนั้นได้แสดงภาพยนตร์ของไซด์สพิกเจอส์ เรื่อง Radio Dayz ที่ออกฉายในเดือนมกราคม ปีเดียวกัน ต่อมาในปี ค.ศ. 2010 เธอได้แสดงละครเรื่อง เสกฉันให้เป็นเธอ ในบทยุนซึล ผู้กำกับโฆษณาที่ประสบความสำเร็จ ละครเรื่องนี้ได้รับความนิยมและได้รับเสียงวิจารณ์ที่ดี ทำให้เธอได้รับการเสนอชื่อเข้าชิงรางวัลเอสบีเอสดราม่าอวอร์ดส์ 2010 ในสาขานักแสดงสมทบหญิงยอดเยี่ยม แต่พ่ายให้กับอี ซู-คย็อง นักแสดงจากละครเรื่อง ประธานาธิบดีคุณนายกับคุณชายบอดีการ์ด ในเดือนสิงหาคม ค.ศ. 2014 คิมเซ็นสัญญากับเบรฟเอนเตอร์เทนเมนต์ เป็นระยะเวลา 1 ปี และยังเป็นนักแสดงคนแรกที่ได้เซ็นสัญญากับค่ายอีกด้วย คิมไม่มีผลงานสี่ปี จนในปี ค.ศ. 2015 เธอกลับมาแสดงละครอีกครั้งทางช่องเจทีบีซีเรื่อง อึนดงยอดรัก รับบทเป็นหญิงสาวผู้สูญเสียความทรงจำ สำหรับบทนี้คิมได้รับการเสนอชื่อเข้าชิงรางวัลโคเรียดราม่าอวอร์ดส์ ครั้งที่ 8 ในสาขานักแสดงนำหญิงดีเด่น และรางวัลเอแพนสตาร์อวอร์ดส์ ครั้งที่ 4 ในสาขานักแสดงนำหญิงดีเด่น ประเภทมินิซีรีส์ขนาดสั้น ในวันที่ 14 กันยายน ค.ศ. 2015 เธอทำงานโดยไม่มีเอเยนต์ หลังตัดสินใจไม่ต่อสัญญากับเบรฟเอนเตอร์เทนเมนต์ ในปีเดียวกัน เดอะลิสต์ 2015 รายการทางช่องทีวีเอ็น จัดให้เธอเป็น "ผู้หญิงที่มีรูปร่างดีที่สุดในวงการบันเทิงเกาหลี"ผลงานการแสดงภาพยนตร์ละครโทรทัศน์รายการทางโทรทัศน์มิวสิกวิดีโอ</doc>
