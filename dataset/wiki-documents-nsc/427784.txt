<doc id="427784" url="https://th.wikipedia.org/wiki?curid=427784" title="(ไอแคนท์เก็ตโน) แซทิสแฟคชัน">(ไอแคนท์เก็ตโน) แซทิสแฟคชัน (ไอแคนท์เก็ตโน) แซทิสแฟคชัน () หรือ แซทิสแฟคชัน (Satisfaction) เป็นเพลงร็อกของเดอะโรลลิงสโตนส์ แต่งโดยคีธ ริชาร์ด และมิก แจ็กเกอร์ โปรดิวส์โดยแอนดรูว์ ลูก โอลแดม ออกวางจำหน่ายในปี ค.ศ. 1965 มีเนื้อหาเกี่ยวกับความผิดหวังในเรื่องทางเพศ และเกี่ยวกับลัทธิทางการค้าในสหรัฐอเมริกา ริชาร์ดและแจ็กเกอร์แต่งเพลงนี้ขณะพักอยู่ที่โรงแรมแห่งหนึ่งในเมืองเคลียร์วอเทอร์ สหรัฐอเมริกา เมื่อเดือนพฤษภาคม ค.ศ. 1965 คืนหนึ่งริชาร์ดตื่นขึ้นมาตอนกลางดึกพร้อมกับคิดท่อนริฟฟ์กีตาร์ใหม่ขึ้นมาได้ เขาบันทึกตัวอย่างท่อนกีตาร์นั้นลงม้วนเทป และเขียนไว้ว่า "ฉันยังไม่พอใจ" (I can't get no satisfaction) แล้วกลับไปนอนต่อ ต่อมาแจ็กเกอร์ได้เขียนคำร้อง บรรยายถึงความไม่พอใจที่ขณะพักอยู่ที่นั่นทางวงไม่ได้รับอนุญาตให้ซ้อมดนตรี และวิพากษ์การค้าแบบมุ่งหวังผลกำไรในสหรัฐอเมริกา ที่สัมผัสได้ว่าแตกต่างจากในบ้านเกิดของพวกเขาที่สหราชอาณาจักร ในการบันทึกเสียงจริง ริชาร์ดได้ปรับปรุงท่อนริฟฟ์เล็กน้อย เพราะกังวลว่าของเดิมนั้นคล้ายคลึงกับท่อนฮอร์นริฟฟ์ของเพลง "Nowhere To Run" ของวงอาร์แอนด์บี มาร์ธาแอนด์เดอะแวนเดลลาส มากเกินไป เดอะโรลลิงสโตนส์บันทึกเสียงเพลงนี้เสร็จเมื่อเดือนมิถุนายน ค.ศ. 1965 อยู่ในอัลบัม Out of Our Heads ฉบับวางจำหน่ายในสหรัฐอเมริกา เพลงนี้กลายเป็นเพลงฮิต เป็นเพลงแรกของวงที่ขึ้นถึงอันดับหนึ่งบิลบอร์ดฮอต 100 ส่วนในสหราชอาณาจักร ในระยะแรกเพลงนี้มีเปิดเฉพาะกับสถานีวิทยุใต้ดินเนื่องจากมีเนื้อหาเกี่ยวกับทางเพศโจ่งแจ้ง ซิงเกิลวางจำหน่ายในอังกฤษเมื่อเดือนสิงหาคมปีนั้น เป็นเพลงที่สี่ของวงที่ขึ้นถึงอันดับหนึ่งชาร์ตซิงเกิลแห่งสหราชอาณาจักร และยังขึ้นถึงอันดับหนึ่งในเยอรมนี ไอร์แลนด์ ในปี 2004 นิตยสารโรลลิงสโตนได้จัดให้เพลงนี้ติดอันดับ 2 ของ 500 อันดับเพลงยอดเยี่ยมตลอดกาล รองจากเพลง ไลค์อะโรลลิงสโตน ของบ็อบ ไดแลน ในปี 2006 เพลงนี้ได้รับการบรรจุไว้ในหอทะเบียนงานบันทึกเสียงแห่งชาติ ของหอสมุดรัฐสภาอเมริกัน ศิลปินที่นำผลงานเพลงนี้มาขับร้องใหม่ เช่น โอทิส เรดดิง ในปี 1966, เดโว ในปี 1977, บริตนีย์ สเปียร์ส ในปี 2000</doc>
