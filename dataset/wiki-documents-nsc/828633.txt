<doc id="828633" url="https://th.wikipedia.org/wiki?curid=828633" title="สเตอส์โจด์จูเรต">สเตอส์โจด์จูเรต สเตอส์โจด์จูเรต (; คำแปล: สัตว์ประหลาดแห่งทะเลสาบใหญ่) สิ่งมีชีวิตลึกลับที่เชื่อว่าเป็นสัตว์ประหลาดทะเลสาบตัวหนึ่ง ที่อาศัยอยู่ในทะเลสาบสตูร์เชิน ในมณฑลแยมต์ลันด์ ตอนกลางของประเทศสวีเดน เป็นสัตว์ประหลาดที่มีรายงานว่ามีลำตัวยาวเหมือนงูหรือมังกร ส่วนหัวเหมือนสุนัข มีลำตัวยาวกว่า 20 ฟุต (6.1 เมตร) ว่ายน้ำด้วยความรวดเร็ว และฉีกกินเนื้อของเหยื่อด้วยฟันแหลมคม อาศัยอยู่ในระดับความลึกกว่า 300 ฟุต (90 เมตร) ในทะเลสาบ เช่นเดียวกับเนสซี ในทะเลสาบเนสส์ และมอแรก ในทะเลสาบมอราร์ ของสกอตแลนด์ หรือโอโกโปโก ในทะเลสาบโอคานากัน ในแคนาดา สเตอส์โจด์จูเรต มีหลักฐานชิ้นแรกเป็นจารึกในหินศิลาของชาวไวกิง ซึ่งเป็นชนพื้นเมืองของแถบสแกนดิเนเวีย หลักฐานที่เป็นลายลักษณ์อักษรชิ้นแรกปรากฏในปี ค.ศ. 1635 และต่อมาในยุคศตรรษที่ 19 มีรายงานมีผู้พบเห็นโหนกหลังหลายอันในทะเลสาบ และยังมีผู้พบเห็นเรื่อยมาจนถึงปัจจุบัน มีตำนานพื้นบ้านเล่าว่า โทรลสองตนอาศัยอยู่ที่ริมทะเลสาบ ทั้งคู่ได้ใส่ของหลายอย่างที่หาได้ลงในหม้อต้มไปเรื่อยโดยไม่มีจุดหมาย จนเวลาผ่านไปหลายปี จนกระทั่งวันหนึ่งก็มีเสียงร้องดังมาจากในหม้อ ปรากฏเป็นสัตว์ประหลาดหัวคล้ายแมว แต่ลำตัวยาวสีดำเหมือนงูได้โผล่ออกมาจากหม้อ และมันได้กระโดดลงไปในทะเลสาบ กลายมาเป็นสัตว์ประหลาดแห่งทะเลสาบไปในที่สุด ปัจจุบัน รอบ ๆ ทะเลสาบสเตอร์จอน มีสิ่งก่อสร้างและประติมากรรมหลายอย่างที่สร้างเป็นรูปสเตอส์โจด์จูเรต สะท้อนความเชื่อที่ว่าสเตอส์โจด์จูเรตมีจริง โดยมีรายงานการพบเห็นมากที่สุดที่บริเวณตอนใต้ของทะเลสาบ สามีภรรยาคู่หนึ่งที่อาศัยอยู่ริมทะเลสาบสามารถถ่ายภาพของสิ่งที่เชื่อว่าเป็นสเตอส์โจด์จูเรตได้ โดยเป็นคลื่นยาวบนผิวน้ำเหมือนมีอะไรบางอย่างเคลื่อนไหวอยู่ใต้น้ำ ทั้งคู่เล่าว่าขณะนั้นกำลังนั่งดูโทรทัศน์อยู่ภายในบ้าน ก็ได้ยินเสียงดังมาจากทะเลสาบ และผู้เป็นสามีก็สามารถถ่ายภาพไว้ได้ สเตอส์โจด์จูเรต ได้มีสถานะคุ้มครองทางกฎหมายในปี ค.ศ. 1986 ในฐานะเป็นสัตว์ใกล้สูญพันธุ์ ทั้งที่ยังมิได้ระบุสถานะทางวิทยาศาสตร์ว่าเป็นสัตว์ชนิดไหน ต่อมาในปลายปี ค.ศ. 2005 สถานะดังกล่าวก็ได้ถูกยกเลิกไป แต่ทว่ามีการตั้งสถานีวิจัยโดยรัฐบาลขึ้นที่ทะเลสาบ โดยมีเจ้าหน้าที่เฝ้าประจำอยู่ตลอด 24 ชั่วโมง โดยมีการติดตั้งกล้องวิดีโอถ่ายทอดสดตลอดจากทั้งริมฝั่งทะเลสาบ ใต้น้ำผิว และพื้นผิวน้ำ แต่ก็ยังมิได้หลักฐานยืนยันเป็นชิ้นเป็นอันได้ แต่ทว่ามีวิดีโออยู่สองชิ้นที่น่าสนใจ คือ เห็นอะไรบางอย่างเหมือนส่วนหัวและมีลำคอหรือส่วนลำตัวยาวสีขาวเคลื่อนไหวอยู่ในน้ำ และอีกชิ้นเป็นวิดีโอที่ดูเหมือนว่ามีสิ่งมีชีวิตสองตัวกำลังว่ายน้ำอยู่ในทะเลสาบ โดยที่นักชีววิทยาเชื่อว่า สิ่งที่เข้าใจว่าเป็นสเตอส์โจด์จูเรตอาจจะเป็นปลาไพค์ ซึ่งเป็นปลาน้ำจืดกินเนื้อขนาดใหญ่ ที่มีฟันแหลมคมในปาก และมีจะงอยปากแหลมยาวก็เป็นได้</doc>
