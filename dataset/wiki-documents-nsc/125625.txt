<doc id="125625" url="https://th.wikipedia.org/wiki?curid=125625" title="สมพงษ์ เลือดทหาร">สมพงษ์ เลือดทหาร นายสมพงษ์ เลือดทหาร (เกิดเมื่อปี พ.ศ. 2504 ที่จังหวัดขอนแก่น) เป็นอดีตคนขับรถแท็กซี่ เคยตกเป็นข่าวในกรณีที่มีผู้อ้างว่าเป็น รปภ.ของสนามบินดอนเมืองชื่อ "วิโรจน์" โทรศัพท์เข้าไปแจ้งกับสถานีวิทยุร่วมด้วยช่วยกัน (FM 99.5 MHz) ว่า มีคนขับรถแท็กซี่ (คือนายสมพงษ์) เก็บกระเป๋าบรรจุเงินสดของผู้โดยสารต่างประเทศได้และนำมาคืนเจ้าของ เมื่อวันที่ 1 สิงหาคม พ.ศ. 2540 แต่ความปรากฏภายหลังว่า ทั้งหมดเป็นเรื่องโกหก ซึ่งถือได้ว่าเป็นข่าวทางสังคมที่ครึกโครมเรื่องหนึ่งในปี พ.ศ. 2540ลำดับเหตุการณ์ ลำดับเหตุการณ์. นายสมพงษ์อ้างว่าเมื่อเวลา 07.00 น. ของวันที่ 1 สิงหาคม พ.ศ. 2540 นายสมพงษ์ รับผู้โดยสารชาวต่างชาติชื่อ มิสเตอร์จอห์น เป็นชาวฝรั่งเศส พร้อมกระเป๋าใบใหญ่ 2 ใบ และกระเป๋าถืออีก 2 ใบ หน้าโรงแรมแอมบาสซาเดอร์ สุขุมวิท พาไปส่งยังสนามบินดอนเมือง เมื่อส่งผู้โดยสารถึงที่หมายพร้อมสัมภาระก็รับผู้โดยสารชาวต่างชาติรายใหม่จากสนามบินดอนเมืองไปส่งย่านราชเทวี และผู้โดยสารรายใหม่นี้พบกระเป๋าใบหนึ่งตกอยู่ที่เบาะหลัง และได้สอบถามนายสมพงษ์ด้วยภาษาไทยแบบกระท่อนกระแท่นว่า นี่เป็นกระเป๋าของนายสมพงษ์ใช่หรือไม่ เมื่อส่งผู้โดยสารรายนี้แล้ว นายสมพงษ์ได้เปิดกระเป๋าออกและพบว่าภายในบรรจุเงินสดจำนวนมากและโฉนดที่ดินจำนวนหนึ่ง นายสมพงษ์จึงรู้ว่าเป็นกระเป๋าของผู้โดยสารที่ชื่อ มิสเตอร์จอห์น นายสมพงษ์จึงขับรถกลับไปที่สนามบินดอนเมืองอีกครั้งเพื่อส่งกระเป๋าคืน เมื่อไปถึงพบเจ้าของกระเป๋านั่งร้องไห้อยู่หน้าอาคารผู้โดยสารในประเทศ แต่เมื่อเห็นนายสมพงษ์นำกระเป๋ามาคืน ก็โผเข้ากอดและยกร่างจนตัวลอยด้วยความดีใจเต็มที่ อีกทั้งผู้ที่อยู่ในบริเวณนั้นพบเห็นเหตุการณ์ก็ได้ชื่นชมต่อการกระทำของนายสมพงษ์ หลังจากนั้นไม่นาน กรณีนี้ก็เป็นที่รู้จักกันโดยกว้างขวาง เมื่อพนักงานรักษาความปลอดภัย (รปภ.) ของสนามบินดอนเมืองชื่อ วิโรจน์ ได้โทรศัพท์ไปเล่าเรื่องราวนี้ต่อสถานีวิทยุร่วมด้วยช่วยกัน จนเป็นข่าวโด่งดัง มีการแจกรางวัลจากหน่วยงานต่าง ๆ รวมทั้งนักการเมืองและสื่อมวลชนประเภทต่าง ๆ ได้ออกข่าวยกย่องการกระทำครั้งนี้ มีการเชิญตัวนายสมพงษ์พร้อมครอบครัวออกรายการโทรทัศน์ตกเป็นผู้ต้องสงสัย ตกเป็นผู้ต้องสงสัย. หลังจากที่ตกเป็นข่าวแล้วไม่นาน มีผู้ตั้งข้อสังเกตว่า หลักฐานทั้งหมดที่นายสมพงษ์อ้างอยู่ที่ไหน เพราะไม่มีหลักฐานอะไรยืนยันถึงการกระทำของนายสมพงษ์ได้จริง ๆ แม้แต่อย่างเดียว พยานบุคคลต่าง ๆ ก็ไม่มีใครแสดงตัวออกมา เมื่อเกิดข้อสงสัย พล.ต.ต.กว้าง ชาญศิลป์ ผู้กำกับการตำรวจท่องเที่ยวในเวลานั้น ได้เปิดเทปบันทึกดูบริเวณอาคารผู้โดยสารขาออกต่างประเทศ ในวันและเวลาตามที่นายสมพงษ์กล่าวอ้าง ผลปรากฏว่าไม่พบรถแท็กซี่ของนายสมพงษ์และเหตุการณ์ดังที่นายสมพงษ์กล่าวอ้าง จากการสอบสวน นายสมพงษ์ยอมรับว่าได้กุข่าวนี้ขึ้นมาทั้งหมด ที่ทำไปก็เพื่อความสนุกส่วนตัว ไม่คิดว่าจะเป็นเรื่องราวใหญ่โต และเสียงของ รปภ. ที่อ้างว่าชื่อวิโรจน์ แท้จริงแล้วก็คือ เสียงของตนเองโดยใช้มือข้างหนึ่งอุดจมูกไว้ นายสมพงษ์ จึงตกเป็นผู้ต้องหาหลอกลวงประชาชน และฉ้อโกงคำพิพากษาของศาล คำพิพากษาของศาล. เมื่อวันที่ 29 กันยายน พ.ศ. 2540 นายสมพงษ์ ถูกศาลอาญาพิพากษาจำคุกเป็นเวลา 3 ปี แต่จำเลยให้การรับสารภาพจึงลดโทษให้กึ่งหนึ่งเหลือ 1 ปี 6 เดือนแต่ด้วยความประพฤติที่เรียบร้อยเป็นนักโทษชั้นดี ทำให้นายสมพงษ์ ติดคุกเพียง 1 ปี 2 เดือน และศาลยังพิพากษาให้คืนเงินรางวัลที่ได้รับมาจำนวนเงินประมาณ 200,500 บาทปัจจุบัน ปัจจุบัน. หลังจากพ้นโทษออกมา นายสมพงษ์ได้ประกอบอาชีพทำนากุ้ง แต่ไม่ประสบความสำเร็จ ขาดทุนอย่างหนัก ปัจจุบันนายสมพงษ์ได้ประกอบอาชีพเป็นนักร้องเพลงลูกทุ่ง มาตั้งแต่สมัยที่นายสมพงษ์ยังเป็นคนขับรถแท็กซี่ เนื่องจากมีผู้กล่าวว่า มีหน้าตาละม้ายคล้ายคลึงกับทศพล หิมพานต์ นักร้องเพลงลูกทุ่งชื่อดัง โดยใช้ชื่อว่า "พลพิมพ์ ฉิมมะวัล"</doc>
