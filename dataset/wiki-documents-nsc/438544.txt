<doc id="438544" url="https://th.wikipedia.org/wiki?curid=438544" title="ซุปเปอร์บอน บัญชาเมฆ">ซุปเปอร์บอน บัญชาเมฆ ซุปเปอร์บอน บัญชาเมฆ (16 สิงหาคม พ.ศ. 2533 — ) มีชื่อจริงคือ ศุภชัย หมื่นสังข์ เป็นนักมวยไทยชาวไทยประเภทไฟท์เตอร์ เน้นเตะ เข่า และถนัดขวา เขาเป็นทั้งอดีตแชมป์ประเทศไทย รุ่น 135 ปอนด์ รวมถึงเป็นเจ้าของอันดับ 2 มวยรอบอีซูซุ ครั้งที่ 22 ตลอดจนเป็นผู้มีผลงานชนะในระดับนานาชาติ ปัจจุบันกำลังศึกษาในระดับปริญญาตรี ที่มหาวิทยาลัยรัตนบัณฑิต (RBAC) ซุปเปอร์บอน ยังเป็นตัวแทนจากประเทศไทย เข้าแข่งขันรายการ มวยไทยวอริเออร์ส 2012 ซึ่งจัดขึ้นในวันที่ 4 พฤศจิกายน พ.ศ. 2555 ที่ประเทศกัมพูชา โดยได้พบกับคู่ชกนามว่า ยูมา เซมาตา ซึ่งเป็นนักมวยไทยจากประเทศแอฟริกาใต้ จากการแข่งขันครั้งดังกล่าว ซุปเปอร์บอนเป็นฝ่ายชนะคะแนน และเป็นหนึ่งในนักมวยไทยที่ได้ร่วมรับถ้วยรางวัลจากสมเด็จฮุนเซนผู้เป็นนายกรัฐมนตรีแห่งประเทศกัมพูชาประวัติ ประวัติ. ซุปเปอร์บอน เป็นบุตรของนายรัตน์ และนางละม้าย หมื่นสังข์ เริ่มชกมวยครั้งแรกขณะที่มีอายุได้ 6 ปี โดยมี รัตน์ หมื่นสังข์ ซึ่งเป็นพ่อของเขาเป็นครูมวยคนแรก (ผู้เป็นหัวหน้าคณะและผู้จัดการในเวลาต่อมา) และใช้ชื่อครั้งแรกในการชก คือ ซุปเปอร์บอน ลูกเจ้าแม่สายวารี ปัจจุบัน พ.ต.เฉลิมชัย มัจฉากล่ำ และ บอน ลูกพ่อขุน เป็นผู้ให้การสนับสนุน ในการแข่งขันศึกอีซูซุคัพ ครั้งที่ 22 ณ วันที่ 22 ตุลาคม พ.ศ. 2554 ซุปเปอร์บอน ลูกเจ้าแม่สายวารี พบกับคู่ชกชื่อ เพชรอัศวิน ซีทรานเฟอร์รี่ ที่เวทีมวยอ้อมน้อย ซึ่งซุปเปอร์บอนเป็นฝ่ายชนะคะแนน วันที่ 26 พฤศจิกายน พ.ศ. 2554 ซุปเปอร์บอน ได้พบกับคู่ชก แสนชัยน้อย พุ่มพันธ์ม่วง ในรายการศึกจ้าวมวยไทยที่สนามมวยเวทีลุมพินี ซึ่งซุปเปอร์บอนเป็นฝ่ายชนะคะแนน และในรายการมวยรอบอีซูซุ ครั้งที่ 22 รอบรองชนะเลิศ ซุปเปอร์บอน ลูกเจ้าแม่สายวารี ได้พบกับคู่ชกชื่อ อิกคิวซัง ก.รุ่งธนเกียรติ ซึ่งเป็นคู่เอกของรายการ โดยซุปเปอร์บอน เป็นฝ่ายชนะคะแนน และสามารถเข้าสู่รอบชิงชนะเลิศได้สมความตั้งใจ จากนั้น วันที่ 24 มีนาคม พ.ศ. 2555 ในรอบชิงชนะเลิศ เขาได้พบกับคู่ชกชื่อ สิงห์มณี แก้วสัมฤทธิ์ ที่เวทีมวยอ้อมน้อย และซุปเปอร์บอน เป็นฝ่ายแพ้คะแนนแบบพลิกความคาดหมายจากผู้ชม วันที่ 23 พฤศจิกายน พ.ศ. 2556 ซุปเปอร์บอน เข้าแข่งขันศึกมวยไทยวอริเออร์ส ที่จัดขึ้น ณ เวทีมวยพาบิลเลียน ปรินซิเปอร์ ที่กรุงมาดริด ประเทศสเปน โดยใช้ชื่อ ซุปเปอร์บอน ต.ประจวบเหมาะ เข้าแข่ง และเป็นฝ่ายชนะคะแนน อิบบราฮิม นิจิ จารา ซึ่งเป็นนักชกผิวสีจากประเทศสเปนชีวิตส่วนตัว ชีวิตส่วนตัว. ด้านชีวิตส่วนตัว ซุปเปอร์บอนมีเพื่อนสนิทคือ จ้าวซัน ลูกเหนือปฐพี นอกจากนี้ ซุปเปอร์บอนเป็นผู้ที่มีความชื่นชอบในกีฬาฟุตบอล และเป็นผู้ติดตามเชียร์สโมสรฟุตบอลแมนเชสเตอร์ยูไนเต็ด โดยมีนักฟุตบอลที่ชื่นชอบคือโรบิน ฟาน เพอร์ซี ทั้งนี้ ซุปเปอร์บอนเป็นนักกีฬาที่ไม่ดื่มเหล้า ไม่สูบบุหรี่ และปัจจุบันยังคงอยู่ในสถานะโสดสถิติการแข่งขันมวยรอบอีซูซุ ครั้งที่ 22ผลงานระดับนานาชาติเกียรติประวัติเกียรติประวัติ. - อดีตแชมป์ประเทศไทย รุ่น 135 ปอนด์</doc>
