<doc id="190605" url="https://th.wikipedia.org/wiki?curid=190605" title="แลนด์โรเวอร์">แลนด์โรเวอร์ แลนด์โรเวอร์ คือผู้ผลิตรถยนต์ขับเคลื่อน 4 ล้อเอนกประสงค์ ที่มีฐานการผลิตอยู่ที่เมืองโซลิฮอลประเทศอังกฤษ ปัจจุบันดำเนินการภายใต้หน่วยงานธุรกิจ จากัวร์ แลนด์โรเวอร์ โดยมีทาทามอเตอร์สเป็นเจ้าของ แรกเริ่ม ชื่อ แลนด์โรเวอร์ นั้นหมายถึงรถยนต์รุ่นหนึ่ง (ปัจจุบันรถรุ่นนี้ถูกเรียกรวมๆว่า แลนด์โรเวอร์ ซีรีส์) ซึ่งรถที่ถือเป็นผู้นำในด้านรถยนต์ขับเคลื่อนสี่ล้อเอนกประสงค์ สำหรับพลเรือนรุ่นนี้ เปิดตัวสู่ท้องตลาดเมื่อวันที่ 30 เมษายน พ.ศ. 2491 (ค.ศ. 1948) ในงานแสดงรถยนต์ อัมสเตอร์ดัม มอเตอร์ โชว์ แต่ภายหลังชื่อ แลนด์โรเวอร์ จึงได้กลายมาเป็นรถยนต์ยี่ห้อหนึ่ง ที่ทำตลาดด้วยรถยนต์หลายรุ่น ซึ่งรถแลนด์โรเวอร์ทุกรุ่นจะต้องมีความสามารถหนึ่งที่เหมือนกัน นั่นคือมีระบบขับเคลื่อนแบบสี่ล้อ จากจุดเริ่มต้นที่เป็นเพียงชื่อรุ่นรถยนต์รุ่นหนึ่งของรถยนต์ยี่ห้อโรเวอร์ และได้พัฒนามาจนเป็นรถยนต์ยี่ห้อหนึ่ง จากนั้นจึงแยกตัวเองออกมาเป็นบริษัทที่ทำการผลิตรถยนต์ขับเคลื่อนสี่ล้อรุ่นต่างๆ บริษัทก็พบกับหลากหลายบริษัทแม่ ที่เข้ามารับช่วงกันดูแล ได้แก่ บริติช เลย์แลนด์ บริติช แอโรสเปซ และ บีเอ็มดับเบิลยู ในปีพ.ศ. 2543 (ค.ศ. 2000) บริษัทถูกขายทอดตลาดโดยบีเอ็มดับเบิลยู ให้แก่ฟอร์ดมอเตอร์ และได้กลายเป็นหนึ่งใน Premier Automotive Group (PAG) และในช่วงเดือน มิถุนายน พ.ศ. 2551 (ค.ศ. 2008) ฟอร์ดก็ขายกิจการของจากัวร์ และ แลนด์โรเวอร์ ให้แก่ ทาทามอเตอร์ส หากไม่นับรถยนต์ประเภทรถบรรทุกขนาดใหญ่แล้ว แลนด์โรเวอร์ ถือเป็นหนึ่งในบรรดาผู้ผลิตรถยนต์ประเภทขับเคลื่อนสี่ล้อ ที่มีอายุในการทำตลาดยืนยาวที่สุด โดยเป็นรองเพียงจี๊ป เท่านั้น</doc>
