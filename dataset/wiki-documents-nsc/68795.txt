<doc id="68795" url="https://th.wikipedia.org/wiki?curid=68795" title="คะบุกิโช">คะบุกิโช คะบุกิโช () เป็นย่านบันเทิงกลางคืนในเขตชินจูกุ กรุงโตเกียว ประเทศญี่ปุ่น เป็นที่ตั้งของบาร์ โรงแรม ร้านค้า ภัตตาคาร โซปแลนด์ และไนต์คลับจำนวนมาก มักถูกขนานนามว่า "เมืองที่ไม่เคยหลับใหล" ชื่อของย่านนี้มีที่มาจากแผนการก่อสร้างโรงละครคาบุกิเมื่อปลายทศวรรษที่ 1940 แม้ว่าโรงละครจะไม่ได้ถูกสร้าง แต่ชื่อก็ยังคงอยู่จนทุกวันนี้ ย่านนี้มีโรงภาพยนตร์อยู่มากมาย และเนื่องจากอยู่ใกล้กับสถานีรถไฟชินจูกุ เซบุชินจูกุ และสถานีรถไฟอื่นๆอีกมากมายทั้งสายหลักและสายใต้ดิน ตั๋วรถไฟที่ใช้เดินทางมายังย่านนี้จึงมักจะจำหน่ายได้หมด ภัตตาคารที่ดีที่สุดในโตเกียวบางร้านก็ตั้งอยู่ย่าน คะบุกิโช นี้ และที่นี่ยังเป็นที่ตั้งของสำนักงานบริหารเขตชินจูกุอีกด้วยประวัติ ประวัติ. แรกเริ่มเดิมที บริเวณที่เป็นย่านคะบุกิโช นี้ เคยเป็นหนองน้ำที่รู้จักกันในชื่อว่า สึโนะฮะสุ (Tsunohazu) หลังจากยุคเมจิ บริเวณนี้ได้กลายเป็นที่อยู่อาศัยของนกเป็ดน้ำ เมื่อโรงงานบำบัดน้ำเสียโยโดบาชิถูกสร้างขึ้นในปี 1893 หนองน้ำนี้ก็ถูกถม ปี 1920 โรงเรียนสตรีถูกสร้างขึ้นในบริเวณนี้ และบริเวณโดยรอบก็ถูกพัฒนาให้เป็นย่านที่อยู่อาศัย ในระหว่างสงครามโลกครั้งที่สอง เมื่อมีการทิ้งระเบิดในกรุงโตเกียวในปี 1945 บริเวณนี้ก็ถูกทำลายไปด้วย หลังจากสงครามสงบลง ได้มีแผนการก่อสร้างโรงละครคาบุกิขึ้นในบริเวณนี้ และย่านนี้ก็ถูกเปลี่ยนชื่อเป็น คะบุกิโช แต่แผนการก่อสร้างต้องถูกยกเลิกไปเนื่องจากปัญหาทางการเงิน ส่วนชื่อของย่านนี้ยังคงถูกใช้เรียกเรื่อยมา คะบุกิโช ได้รับการฟื้นฟูอย่างรวดเร็ว โดยชาวจีนโพ้นทะเลที่อาศัยอยู่ในญี่ปุ่นได้ซื้อที่ดินบริเวณนี้แล้วดำเนินการพัฒนาครั้งใหญ่ ปัจจุบันนี้ คะบุกิโช ถูกเปลี่ยนแปลงจากย่านที่อยู่อาศัยให้กลายเป็นย่านบันเทิงที่มีชื่อเสียงระดับโลก มีบาร์ ไนต์คลับ โรงแรม และสถานบันเทิงต่างๆ กว่า 3,000 ร้าน เมื่อไม่นานมานี้ นักท่องเที่ยวชาวจีนและเกาหลีได้เดินทางมาท่องเที่ยวในย่านนี้มากขึ้น และแม้จะเป็นเวลากลางวัน ย่านนี้ก็ยังคงเต็มไปด้วยนักท่องเที่ยวอยู่เสมอ</doc>
