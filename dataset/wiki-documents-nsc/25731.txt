<doc id="25731" url="https://th.wikipedia.org/wiki?curid=25731" title="30 เซ็นต์แมรีแอกซ์">30 เซ็นต์แมรีแอกซ์ 30 เซ็นต์แมรีแอกซ์ () ตึกระฟ้าในนครลอนดอน สหราชอาณาจักร สูง 180 เมตร (590 ฟุต) ออกแบบโดย นอร์มัน ฟอสเตอร์ และคู่หู เคน ชัตเติลเวิร์ธ ตึก 30 เซ็นต์แมรีแอกซ์ รู้จักกันในชื่อของ Swiss Re Tower ตามชื่อของบริษัท Swiss Re บริษัทประกันภัยชั้นนำของโลกที่เป็นเจ้าของพื้นที่ส่วนใหญ่ในตึก และรู้จักในชื่อไม่เป็นทางการว่า เกอร์คิน (Gherkin) ซึ่งเป็นแตงกวาประเภทหนึ่งตามรูปทรงของตัวตึก ตัวอาคารออกแบบโดยบริษัทสถาปนิก ฟอสเตอร์แอนด์พาร์ตเนอร์ส โดยออกแบบในลักษณะรูปทรงโคนเพื่อให้ลู่ลม ก่อสร้างเสร็จในปี พ.ศ. 2547 (ค.ศ. 2004) โดยเปิดใช้งานเมื่อวันที่ 28 เมษายน ในปีเดียวกัน ลักษณะภายในของตึกออกแบบในลักษณะประหยัดพลังงาน โดยกระจกของอาคารประกอบด้วยกระจกสองชั้น ซึ่งมีอากาศอยู่ภายในเพื่อสร้างเป็นฉนวนกันความร้อนในหน้าร้อน และฉนวนกันความเย็นในหน้าหนาว ในตัวอาคารจะมีปล่องขนาดใหญ่เพื่อช่วยในการหมุนเวียนของอากาศ และขณะเดียวกันก็ช่วยเพิ่มให้แสงสว่างและความร้อนจากภายนอกเข้าสู่ตัวอาคารได้ ตึกสำนักงานนี้ เป็นที่ตั้งของ สำนักงานใหญสำหรับสาขาในสหราชอาณาจักรของบริษัทประกันภัย Swiss Re บริษัทประกันภัยชั้นนำของโลก ซึ่งเป็นที่มาของชื่อตึกว่า Swiss Re Tower นอกจากนี้ ในชั้นที่ 40 เป็นบาร์สำหรับผู้อยู่อาศัยและนักท่องเที่ยว สำหรับขึ้นไปชมเมืองลอนดอน รอบ 360 องศา โดยมีร้านอาหารอยู่ที่ชั้น 38 และ 39 ลิฟต์ในตัวอาคารออกแบบแยกจากกันเป็นสองส่วน เนื่องจากห้องเครื่องลิฟต์ไม่สามารถติดตั้งที่ชั้นบนสุดได้ ทางผู้ออกแบบได้ออกแบบให้ ระบบลิฟต์หลักจะใช้สำหรับชั้นล่างถึงชั้นที่ 34 และสำหรับชั้น 34-39 จะมี ระบบลิฟต์อีกหนึ่งชุด ซึ่งมีระบบไฮโดรลิกดันตัวลิฟต์จากด้านล่าง</doc>
