<doc id="280782" url="https://th.wikipedia.org/wiki?curid=280782" title="ชาวมูเซอกุเลา">ชาวมูเซอกุเลา ชาวมูเซอกุเลาเป็นชาวมูเซอกลุ่มย่อยกลุ่มหนึ่ง แต่เดิมมีภูมิลำเนาอยู่ในประเทศพม่า เมื่อเกิดความไม่สงบ มีการต่อสู้ระหว่างกองกำลังติดอาวุธต่างๆ ทำให้ชาวมูเซอกุเลาจำนวนหนึ่งอพยพเข้ามารวมอยู่กับชาวมูเซอแดงในประเทศไทย วัฒนธรรมของชาวมูเซอกุเลาต่างจากชาวมูเซอแดงไปบ้าง เช่น คำว่าแม่ มูเซอแดงเรียก อ่อเอ มูเซอกุเลาเรียกอาเหนาะ ส่วนการทำศพ ชาวมูเซอกุเลานิยมเผาศพ ยกเว้นในกรณีที่เป็นเด็กจึงจะฝัง ชาวมูเซอกุเลาที่มาอยู่กับชาวมูเซอแดงบนดอยที่กิ่งอำเภอปางมะผ้านั้น เดิมมีถิ่นฐานอยู่ที่เมืองเปียง เมื่อถูกพม่าเก็บภาษีใน พ.ศ. 2520 จึงอพยพมาอยู่ที่อำเภอฝาง จังหวัดเชียงใหม่ ต่อมาถูกเจ้าหน้าที่ไทยกดดันเข้าทำลายไร่ฝิ่น จึงอพยพเข้าไปอยู่ในรัฐฉานฝั่งตรงข้ามจังหวัดแม่ฮ่องสอน ตั้งเป็นหมู่บ้านเรียกว่าบ้านกิ่วเกาะ จนกระทั่ง พ.ศ. 2531 ทหารพม่าเข้าโจมตีที่ตั้งของขุนส่าอย่างรุนแรง ชาวมูเซอกุเลาจึงอพยพมาที่กิ่งอำเภอปางมะผ้าดังกล่าว</doc>
