<doc id="348756" url="https://th.wikipedia.org/wiki?curid=348756" title="วีรา ลินน์">วีรา ลินน์ เดม วีรา ลินน์, ดีบีอี (เกิด 20 มีนาคม ค.ศ. 1917 เดิมชื่อว่า วีรา มาร์กาเรต เวลช์) เป็นนักร้องและนักแสดงชาวอังกฤษ ที่มีชื่อเสียงเป็นอย่างยิ่งในช่วงสงครามโลกครั้งที่สอง ตลอดช่วงสงครามเธอได้ตระเวนไปตามค่ายทหารต่างๆ เพื่อขับร้องเพลงกล่อมขวัญทหารฝ่ายสัมพันธมิตร ทั้งที่อียิปต์ อินเดีย และพม่า จนได้รับฉายาว่า "หวานใจของกองทัพ" (The Forces' Sweetheart) ผลงานเพลงที่มีชื่อเสียงของเธอ ได้แก่เพลง We'll Meet Again บันทึกเสียงในปี ค.ศ. 1939 เป็นเพลงปลอบขวัญทหารที่กำลังจะออกรบและคาดว่าจะไม่ได้กลับมาพบกับบุคลที่เป็นที่รัก และ (There'll Be Bluebirds Over) The White Cliffs of Dover บันทึกเสียงในปี ค.ศ. 1942 เป็นเพลงปลุกใจสำหรับนักบินเครื่องบินรบอังกฤษ ที่จะออกไปต่อสู้กับนักบินเยอรมนี หลังสิ้นสุดสงคราม เธอยังมีผลงานขับร้องเพลงตลอดมา โดยในปี ค.ศ. 2009 เธอได้ออกผลงานพิเศษเนื่องในโอกาสครบรอบ 70 ปีที่อังกฤษประกาศสงครามกับเยอรมนี อัลบั้ม We'll Meet Again: The Very Best of Vera Lynn นี้ติดอันดับหนึ่งในประเทศอังกฤษ ทำให้เธอเป็นศิลปินที่อายุมากที่สุดที่ยังมีชีวิตอยู่ ที่มีผลงานติดอันดับหนึ่งในชาร์ต ด้วยวัย 92 ปี ผลงานเพลง We'll Meet Again ปรากฏอยู่ในวัฒนธรรมสมัยนิยม เช่น ในภาพยนตร์เรื่อง Dr. Strangelove ของสแตนลีย์ คูบริกในฉากสงครามนิวเคลียร์ตอนท้ายเรื่อง และในผลงานเพลงโดยโรเจอร์ วอเทอร์ส ในอัลบั้ม The Wall ปี 1979 ของพิงก์ ฟลอยด์ กล่าวถึงเธอในเพลงชื่อ Vera</doc>
