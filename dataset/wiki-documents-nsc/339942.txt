<doc id="339942" url="https://th.wikipedia.org/wiki?curid=339942" title="วงเวียนศรีสุริโยทัย">วงเวียนศรีสุริโยทัย วงเวียนศรีสุริโยทัย (ภาษาปากเรียก วงเวียนสระแก้ว) เป็นวงเวียนที่มีสิ่งก่อสร้างคล้ายเทียนตั้งอยู่บนพานขนาดใหญ่ เป็นสิ่งก่อสร้างที่มีความโด่นเด่นทางด้านรูปแบบการก่อสร้างที่มีความสวยงาม ตั้งอยู่ถนนนารายณ์มหาราช อำเภอเมือง จังหวัดลพบุรีประวัติ ประวัติ. วงเวียนศรีสุริโยทัย หรือวงเวียนสระแก้ว ตั้งอยู่บนถนนนารายณ์มหาราช ถูกก่อสร้างในสมัยจอมพล ป. พิบูลสงคราม เริ่มจากการขุดสระในปี พ.ศ. 2481-2482 เพื่อใช้เป็นแหล่งน้ำและสถานที่พักผ่อนหย่อนใจของประชาชนในย่านเมืองใหม่ลพบุรี โดยก่อสร้างเป็นประติมากรรมคล้ายทหารปืนใหญ่ในท่าเตรียมพร้อมบนแท่นสูงกลางสระ ในเวลาต่อมาได้มีการเปลี่ยนแปลงรูปลักษณ์ของประติมากรรมเดิม ด้วยการสร้างประติมากรรมลักษณะคล้ายเทียนตั้งอยู่กลางพาน มีสะพานเชื่อมจากขอบสระทั้งสี่ทิศ ขอบพานมีตรากระทรวงต่าง ๆ ในขณะนั้น เช่น กระทรวงยุติธรรม, กระทรวงกลาโหม และกระทรวงการคลัง เป็นต้น ในสระมีพญานาคให้น้ำสี่ตัว มีรูปปั้นคชสีห์หมอบซึ่งเป็นสัญลักษณ์ของทหารอยู่เชิงสะพานทั้งสี่ทิศรวมแปดตัว รูปปั้นคชสีห์มีเจตนาปั้นให้มีกล้ามเนื้อเพื่อให้เกิดความรู้สึกแข็งแรงดุดัน ส่วนขอบสระสร้างเป็นที่นั่งพักผ่อนโดยรอบ มีบุคคลร่วมสมัยของการก่อสร้างวงเวียนสุริโยทัยเช่น กมล เกตุ อดีตหัวหน้าหน่วยศิลปากรลพบุรี ระบุว่าสิ่งก่อสร้างที่มีลักษณะคล้ายพาน และแท่งเทียนนั้นแท้จริงแล้ว ผู้สร้างต้องการสร้างเป็นฐานสำหรับเป็นที่ตั้งอนุสาวรีย์ของจอมพล ป. พิบูลสงคราม แต่จอมพล ป. ไม่เห็นดีด้วย ประติมากรรมจึงมีลักษณะเป็นแท่งเทียนดังกล่าว เคยมีการประดิษฐ์รูปเปลวไฟวางบนแท่งเทียนซึ่งเทศบาลลพบุรีทำมาตั้งแต่เดือนพฤศจิกายน พ.ศ. 2539 แต่ภายหลังได้มีการวิพากษ์วิจารณ์ด้านความไม่เหมาะสมและไม่เป็นไปตามเจตนารมณ์ของผู้สร้าง จึงได้มีการนำออกไปการใช้ประโยชน์ การใช้ประโยชน์. แม้เหตุผลในการสร้างสระแก้วคือเพื่อสร้างเป็นสถานที่พักผ่อนหย่อนใจ แต่ในปัจจุบันถือเป็นสถานที่พักผ่อนหย่อนใจที่ชาวลพบุรีเข้าไปใช้สอยน้อย เนื่องจากการเข้าไปยังวงเวียนยากลำบาก เพราะมีรถวิ่งวนรอบวงเวียนอยู่ตลอด อย่างไรก็ตามเทศบาลเมืองลพบุรีได้มีการจัดงานประเพณีลอยกระทงย้อนยุคจอมพล ป. พิบูลสงครามบริเวณรอบวงเวียนศรีสุริโยทัย ซึ่งจัดติดต่อกันตั้งแต่ปี พ.ศ. 2539 จนถึงปัจจุบัน โดยมีคำขวัญว่า "มาลานำไทย แต่งกายย้อนยุค ร่วมสนุกลอยกระทง"สถานที่ใกล้เคียงสถานที่ใกล้เคียง. - โรงภาพยนตร์ทหารบก - สวนสัตว์ลพบุรี - สถานีขนส่งจังหวัดลพบุรี - กองพลรบพิเศษที่ 1 - ค่ายสมเด็จพระนารายณ์มหาราช - วัดชีป่าสิตาราม - โรงเรียนโปลีเทคนิคลพบุรี</doc>
