<doc id="195203" url="https://th.wikipedia.org/wiki?curid=195203" title="ถังรีไซเคิล (วินโดวส์)">ถังรีไซเคิล (วินโดวส์) ภายในระบบปฏิบัติการ ไมโครซอฟท์ วินโดวส์ รีไซเคิลบิน () เป็นที่เก็บที่สุดท้ายของไฟล์ที่ถูกสั่งลบ ก่อนการลบอย่างถาวรจากอุปกรณ์เก็บข้อมูลทั่วไป ทั่วไป. ไมโครซอฟท์ได้เพิ่มรีไซเคิลบินเข้าสู่ระบบปฏิบัติการครั้งแรกในวินโดวส์ 95 จุดประสงค์ของรีไซเคิลบินคือเพื่อใช้เป็นที่เก็บชั่วคราวของไฟล์ที่ถูกสั่งลบ ซึ่งทั้งโดยตั้งใจและไม่ตั้งใจ ผู้ใช้สามารถเรียกดูไฟล์ที่เก็บอยู่ในรีไซเคิลบินก่อนตัดสินใจลบอย่างถาวร ซึ่งก่อนหน้านั้น ในวินโดวส์รุ่นก่อนและเอ็มเอสดอส วิธี undelete เป็นหนทางเดียวที่จะสามารถกู้คืนไฟล์ที่ถูกลบโดยไม่ตั้งใจ รีไซเคิลบินไม่เป็นเพียงแค่แหล่งรวบรวมไฟล์ที่ถูกลบ แต่ยังมีข้อมูลของวันเวลาที่ถูกลบ และตำแหน่งดั้งเดิมของไฟล์เหล่านั้นอีกด้วย รีไซเคิลบินสามารถเข้าถึงได้ในวินโดวส์เอกซ์พลอเรอร์เหมือนการเปิดโฟลเดอร์ทั่วไป ไฟล์ต่างๆ ในรีไซเคิลบินจะแสดงคล้ายกับรายการไฟล์ทั่วไป ไฟล์จะถูกเอาออกจากรีไซเคิลบินเมื่อสั่งให้กู้คืน หรือลบทิ้งอย่างถาวร อย่างใดอย่างหนึ่ง ลักษณะไอคอนของรีไซเคิลบินเป็นตัวบ่งบอกว่ามีรายการไฟล์อยู่ในนั้นหรือไม่ ถ้าหากรีไซเคิลบินว่างเปล่า ไอคอนจะแสดงเป็นรูปถังที่ว่างเปล่า ในทางตรงข้ามหากมีรายการไฟล์ในรีไซเคิลบิน ไอคอนจะแสดงเป็นรูปถังที่เต็มไปด้วยก้อนกระดาษหรือขยะ ก่อนที่จะมาเป็นวินโดวส์วิสตา ความจุเริ่มต้นของรีไซเคิลบินจะเท่ากับเนื้อที่ 10% ของฮาร์ดดิสก์ไดรฟ์ที่ตั้งอยู่ ตัวอย่างเช่น ไดรฟ์หนึ่งมีเนื้อที่ทั้งหมด 20 จิกะไบต์ รีไซเคิลบินจะสามารถรองรับไฟล์ได้มากที่สุด 2 จิกะไบต์ เมื่อเนื้อที่ของรีไซเคิลบินเต็ม ไฟล์ที่เก่าที่สุดจะถูกลบออกแล้วจากนั้นไฟล์ใหม่จะเข้าไปแทนที่ หากไฟล์มีขนาดใหญ่เกินว่าจะเก็บในรีไซเคิลบิน ระบบจะถามผู้ใช้ว่าให้ลบไฟล์ดังกล่าวอย่างถาวรหรือไม่ อย่างไรก็ตาม เนื้อที่ที่มากที่สุดของรีไซเคิลบินคือไม่เกิน 4 จิกะไบต์สำหรับทุกรุ่นของวินโดวส์ยกเว้นวิสตา สำหรับวิสตา ไดรฟ์ที่มีเนื้อที่มากกว่า 40 จิกะไบต์ เนื้อที่ของรีไซเคิลบินคือ 4 จิกะไบต์บวกด้วย 5% ของความจุที่มากกว่า 40 จิกะไบต์ตำแหน่งที่เก็บ ตำแหน่งที่เก็บ. ตำแหน่งที่แท้จริงของรีไซเคิลบิน แปรเปลี่ยนไปตามระบบปฏิบัติการและระบบไฟล์ที่ใช้ ระบบไฟล์แบบ FAT (โดยทั่วไปคือวินโดวส์ 98 หรือเก่ากว่า) รีไซเคิลบินจะอยู่ที่ X:\RECYCLED ส่วนระบบไฟล์แบบ NTFS (วินโดวส์ 2000, เอกซ์พี, เอ็นที) จะเก็บไว้ที่ X:\RECYCLER ยกเว้นวินโดวส์วิสตาจะเก็บไฟล์ที่ X:\$Recycle.Bin โดยที่ X หมายถึงชื่อไดรฟ์นั้นๆ รีไซเคิลบินสามารถเข้าถึงได้จากเดสก์ทอปหรือวินโดวส์เอกซ์พลอเรอร์ ซึ่งรีไซเคิลบินที่เข้าถึงผ่านเดสก์ทอปจะมีตัวเลือกและข้อมูลต่างๆ มากกว่าที่ปรากฏในเอกซ์พลอเรอร์ ในขณะที่เอกซ์พลอเรอร์จะเห็นได้จากตำแหน่งที่เก็บเท่านั้น ในระบบไฟล์แบบ NTFS ผู้ใช้คนหนึ่งจะไม่สามารถลบไฟล์ในรีไซเคิลบินของผู้ใช้คนอื่นได้ ในกรณีที่คอมพิวเตอร์เครื่องนั้นมีบัญชีผู้ใช้มากกว่าหนึ่งบัญชี ไฟล์ต่างๆ เมื่อสั่งให้ลบจะถูกย้ายไปไว้ที่ตำแหน่งดังกล่าว และเปลี่ยนชื่อเป็น D. เช่น Dc12.txt หลังจากนั้นไฟล์ชื่อ info2 (หรือ info ในวินโดวส์ 95) ซึ่งเป็นไฟล์ที่ซ่อนไว้ จะเก็บชื่อและตำแหน่งดั้งเดิมของไฟล์ที่ถูกลบ เมื่อผู้ใช้เปิดดูรีไซเคิลบิน รายการไฟล์จะถูกแสดงในชื่อเดิมของมันพร้อมตำแหน่งที่เคยอยู่ และเมื่อสั่งให้ "กู้คืน" ไฟล์หนึ่งขึ้นมา ไฟล์ที่เลือกจะกลับไปยังตำแหน่งเดิมและเปลี่ยนเป็นชื่อเดิม เมื่อไฟล์ต่างๆ ในรีไซเคิลบินถูก "ล้างทิ้ง" จะส่งผลให้ดัชนีไฟล์ถูกลบออกไปจากสารบบ แต่ข้อมูลจริงก็ยังบันทึกอยู่ที่เดิม (ด้วยเหตุนี้จึงมีโปรแกรมกู้คืนไฟล์ที่ถูกล้างทิ้งไปแล้ว)วิธีการลบไฟล์ วิธีการลบไฟล์. ไฟล์ต่างๆ สามารถถูกย้ายเข้าไปอยู่ในรีไซเคิลบินได้หลายวิธี ซึ่งโดยหลักแล้วเป็นการลบไฟล์ทั่วไป ดังนี้- คลิกขวาที่ไอคอนไฟล์ แล้วเลือกคำสั่ง Delete - เลือกไฟล์ แล้วกดปุ่ม Delete - เลือกไฟล์ แล้วเลือกคำสั่งลบจากแถบคำสั่งด้านข้าง ในวินโดวส์เอกซ์พี - เลือกไฟล์ แล้วเลือกคำสั่งลบจากแถบเมนู File ด้านบน ในหน้าต่างวินโดวส์เอกซ์พลอเรอร์ - ลากไฟล์ไปวางบนไอคอนของรีไซเคิลบิน อย่างไรก็ตาม เราสามารถลบไฟล์โดยตรง โดยไม่เก็บไว้ในรีไซเคิลบิน ด้วยการกดปุ่ม Shift ค้างไว้ แล้วใช้การลบไฟล์วิธีใดวิธีหนึ่งข้างต้นปัญหาที่พบ ปัญหาที่พบ. ภายใต้ระบบปฏิบัติการนี้ รีไซเคิลบินจะเก็บไฟล์ข้อมูลที่ถูกสั่งให้ลบบนดิสก์ไดรฟ์เท่านั้น สำหรับอุปกรณ์แบบถอดได้อย่างอื่น เช่น ฟลอปปีดิสก์ เอสดีการ์ด แฟลชไดรฟ์ รวมทั้งไดรฟ์บนเครือข่าย ข้อมูลจะถูกลบอย่างถาวรทันที ไม่มีการเก็บลงในรีไซเคิลบิน ดิสก์ไดรฟ์ที่มีขนาดใหญ่และรีไซเคิลบินที่ความจุเต็มอาจทำให้เกิดการลบไฟล์ที่ทำงานช้าลง ซึ่งปัญหานี้สามารถแก้ไขได้โดยการล้างทิ้งในรีไซเคิลบิน ในรุ่นก่อนวินโดวส์วิสตา ไอคอนของรีไซเคิลบินไม่สามารถเอาออกจากเดสก์ทอปได้ดังเช่นไอคอนอื่นๆ ซึ่งทำได้โดยการแก้ไขรีจิสตรีของระบบ อย่างไรก็ตามตำแหน่งคีย์รีจิสตรีก็แตกต่างกันออกไปในแต่ละรุ่น จึงมีการคิดค้นโปรแกรมสำหรับปรับแต่งโดยเฉพาะ</doc>
