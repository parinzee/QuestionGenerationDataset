<doc id="795691" url="https://th.wikipedia.org/wiki?curid=795691" title="แกบฮาร์ด ฟอน บลือเชอร์">แกบฮาร์ด ฟอน บลือเชอร์ แกบฮาร์ด เลเบอเร็คท์ ฟอน บลือเชอร์, เฟือสท์แห่งวาลชตัทท์ () เป็นจอมพลแห่งราชอาณาจักรปรัสเซีย เขามีชื่อเสียงขึ้นมาหลังจากนำกองทัพเข้ามีชัยเหนือนโปเลียนแห่งฝรั่งเศสในยุทธการที่ไลพ์ซิจในค.ศ. 1813 ซึ่งทำให้นโปเลียนต้องถูกเนรเทศไปยังเกาะเอลบา และนำทัพร่วมกับอังกฤษจนมีชัยเหนือนโปเลียนอีกครั้งในยุทธการที่วอเตอร์ลู ซึ่งเป็นจุดสิ้นสุดสงครามนโปเลียน บลือเชอร์เกิดในรอสทอค ในดัชชีเมคเลนบูร์ก-ชไวร์ โดยเป็นบุตรของร้อยเอกในกองทัพปรัสเซีย เขาเริ่มรับราชการทหารในกองทัพสวีเดนในปี 1758 จนกระทั่งเขาถูกกองทัพปรัสเซียจับกุมในช่วงสงครามเจ็ดปี หลังจากนั้นเขาจึงเข้ารับราชการในกองทัพปรัสเซีย จากนั้นในปี 1773 เขาถูกพระเจ้าฟรีดริชที่ 2ให้ออกจากราชการเนื่องจากขัดบัญชา เขาหันไปเป็นเกษตรกรจนกระทั่งเมื่อพระเจ้าฟรีดริชสวรรคตในปี 1786 จึงกลับมารับราชการทหารตามเดิมและได้เลื่อนยศเป็นพันเอก หลังจากมีผลงานในสงครามปฏิวัติฝรั่งเศสเขาก็ได้เลื่อนยศเป็นพลตรีในปี 1794 และเป็นพลโทในปี 1801 ซึ่งในยศพลโทนี้เขาได้เป็นผู้บัญชาการกองทหารในสงครามนโปเลียนในปี 1806 เมื่อสงครามประสานมิตรครั้งที่หกปะทุขึ้นในปี 1813 บลือเชอร์ในวัน 71 ต้องกลับมาบัญชาการอีกครั้ง และได้รับแต่งตั้งเป็นผู้บัญชาการสูงสุดของกองทัพปรัสเซีย และสามารถมีชัยเหนือนโปเลียนได้ ด้วยความดีความชอบเขาจึงได้รับแต่งตั้งบรรดาศักดิ์เป็น เฟือสท์แห่งวาลชตัทท์ และเมื่อนโปเลียนหวนคืนสู่แผ่นดินอีกครั้งในปี 1815 บลือเชอร์ก็เป็นผู้บัญชาการกองทัพปรัสเซียประจำที่ราบลุ่มแม่น้ำไรน์ร่วมกับกองทัพอังกฤษของดยุกแห่งเวลลิงตัน ในยุทธการลีนีในวันที่ 16 มิถุนายน เขาได้รับบาดเจ็บและล่าถอย หลังจากนั้นสองวันเขาก็ร่วมบัญชาการกองทัพผสมกับดยุกแห่งเวลลิงตันและมีชัยเหนือนโปเลียนในยุทธการที่วอเตอร์ลู</doc>
