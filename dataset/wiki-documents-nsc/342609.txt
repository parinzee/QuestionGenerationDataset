<doc id="342609" url="https://th.wikipedia.org/wiki?curid=342609" title="สปีกนาว">สปีกนาว สปีกนาว () เป็นสตูดิโออัลบั้มที่สามของนักร้องนักแต่งเพลงชาวอเมริกัน เทย์เลอร์ สวิฟต์ ออกจำหน่ายวันที่ 25 ตุลาคม ค.ศ. 2010 ผ่านสังกัดบิกแมชีนเรเคิดส์ การผลิตอัลบั้มเริ่มขึ้นระหว่าง ค.ศ. 2009-2010 ที่ห้องอัดเสียงหลายแห่ง และบันทึกเสียงโดยสวิฟต์ และนาธาน แชปแมน สวิฟต์เขียนเพลงเองทั้งอัลบั้มเช่นเดียวกับอัลบั้มก่อนหน้า เฟียร์เลส (2008) สปีกนาวเพิ่มรูปแบบแนวเพลงคันทรีป็อปจากอัลบั้มก่อนหน้า และนำเสนอเนื้อหาในเนื้อเพลงเกี่ยวกับความรัก ความใคร่ และความอกหัก อัลบั้ม สปีกนาว ได้รับการตอบรับทั่วไปในด้านบวก นักวิจารณ์ยกย่องการแต่งเพลงและเนื้อหาเพลงของสวิฟต์ เพลงได้เข้าชิงรางวัลแกรมมีสาขาอัลบั้มเพลงคันทรียอดเยี่ยม เป็นครั้งที่สองหลังจากได้รับรางวัลเมื่ออัลบั้มเฟียร์เลส นีกวิจารณ์เพลงหลายคนและสื่อหลายแหล่งรวมอัลบั้มสปีกนาวไว้ในรายชื่อประจำปี อัลบั้มมีซิงเกิล 6 เพลง ทุกเพลงได้รับการรับรองแพลตินัมอย่างน้อยหนึ่งครั้งจากสมาคมผู้ประกอบกิจการเพลงของสหรัฐอเมริกา (RIAA) สวิฟต์สนับสนุนอัลบั้มผ่านทัวร์คอนเสิร์ตสปีกนาวเวิลด์ทัวร์ กลายเป็นทัวร์คอนเสิร์ตของศิลปินคันทรีที่ทำรายได้ได้สูงสุดเป็นอันดับที่สาม ทำรายได้ได้ 123 ล้านดอลลาร์สหรัฐ อัลบั้ม สปีกนาว เปิดตัวที่อันดับหนึ่งบนชาร์ตบิลบอร์ด 200 เป็นอัลบั้มที่สองของสวิฟต์ที่ขึ้นอันดับหนึ่งในสหรัฐอเมริกา ยอดขายสัปดาห์แรก 1,047,000 อัลบั้ม เป็นการเปิดตัวที่ยิ่งใหญ่อันดับที่ห้าในประวัติศาสตร์สำหรับศิลปินหญิง และใหญ่เป็นอันดับที่สามในฐานะอัลบั้มเพลงคันทรี อัลบั้มสร้างประวัติศาสตร์ทำยอดขายในสัปดาห์เดียวได้มากที่สุดโดยศิลปินคันทรีหญิง นับถึง ค.ศ. 2014 สปีกนาวมียอดขายสูงสัปดาห์เดียวอยู่อันดับที่ 17 ในประวัติศาสตร์สหรัฐอเมริกา อัลบั้มประสบความสำเร็จในต่างประเทศ ขึ้นสิบอันดับแรกในหลายประเทศ ได้แก่ ออสเตรเลีย แคนาดา และสหราชอาณาจักร อัลบั้มยังได้รับการรับรองสี่ครั้งจากสมาคมผู้ประกอบกิจการเพลงของสหรัฐอเมริกา (RIAA) และนับถึงเดือนมกราคม ค.ศ. 2015 อัลบั้มขายได้ 4.5 ล้านอัลบั้มในสหรัฐอเมริกา เป็นอัลบั้มที่ทำยอดดาวน์โหลดสูงสุดเป็นอันดับที่ 10 ตลอดกาล สปีกนาวยังถูกรวมในรายชื่อ "50 อัลบั้มเพลงของศิลปินหญิงยอดเยี่ยมตลอดกาล" ตีพิมพ์โดยนิตยสารโรลลิงสโตน ใน ค.ศ. 2012 อยู่อันดับที่ 45 ทำให้สวิฟต์ ซึ่งยังมีอายุ 22 ปีในขณะนั้น เป็นศิลปินที่อายุน้อยที่สุดที่อยู่ในรายชื่อดังกล่าวรายชื่อเพลงในอัลบั้ม รายชื่อเพลงในอัลบั้ม. ทุกเพลงแต่งโดยเทย์เลอร์ สวิฟต์ และผลิตโดยนาธาน แชปแมน</doc>
