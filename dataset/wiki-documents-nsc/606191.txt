<doc id="606191" url="https://th.wikipedia.org/wiki?curid=606191" title="ป็อปคอร์น (เพลง)">ป็อปคอร์น (เพลง) ป็อปคอร์น (Popcorn) เป็นเพลงบรรเลงอิเล็กทรอนิกส์ป็อป แต่งโดยเกอร์ชอน คิงสลีย์ นักดนตรีอิเล็กทรอนิกส์ชาวเยอรมันในปี ค.ศ. 1969 อยู่ในอัลบัม Music to Moog By (1969) ของคิงสลีย์ เป็นเพลงแรกๆ ที่สร้างขึ้นด้วยเครื่องสังเคราะห์เสียงของโม้ก กลายเป็นเพลงที่เป็นเอกลักษณ์ของดนตรีอิเล็กทรอนิกส์ในปลายทศวรรษ 1960 ถึงต้นทศวรรษ 1980 คิงสลีย์บันทึกเสียงเพลงนี้ที่ห้องอัดของออดิโอฟิเดลิตีเรเคิดส์ในนิวยอร์ก เดิมผู้แต่งไม่ได้ตั้งชื่อให้กับทำนองเพลง แต่ได้ชื่อมาจากช่างเทคนิคคนหนึ่ง โดย "ป็อป" มาจากคำว่า ดนตรีป็อป และ "คอร์น" หมายถึง ศิลปะแบบคิช (kitsch) และมาจากทำนองเพลงที่คล้ายกับเสียงการแตกตัวของข้าวโพดคั่ว เพลงนี้ประสบความสำเร็จจากฉบับบันทึกเสียงในปี ค.ศ. 1972 โดยฮอตบัทเทอร์ ขึ้นถึงอันดับหนึ่งในออสเตรเลีย เยอรมนี ฝรั่งเศส สวิตเซอร์แลนด์ เป็นซิงเกิลดนตรีอิเล็กทรอนิกส์เพลงแรกๆ ที่ประสบความสำเร็จในสหรัฐอเมริกา ต่อมาในปี ค.ศ. 2005 เพลงนี้ได้รับการบันทึกเสียงและรีมิกซ์ใหม่โดยเครซีฟร็อก และได้รับความนิยมจากการจำหน่ายเป็นเสียงริงโทนโดยเครือข่ายจัมบา! ซิงเกิลขึ้นถึงอันดับหนึ่งในเบลเยียม นิวซีแลนด์ สเปน และประสบความสำเร็จอย่างสูงในฝรั่งเศส</doc>
