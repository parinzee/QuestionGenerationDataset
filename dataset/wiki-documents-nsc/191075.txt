<doc id="191075" url="https://th.wikipedia.org/wiki?curid=191075" title="สโมสรผึ้งน้อย">สโมสรผึ้งน้อย สโมสรผึ้งน้อย เป็นรายการสำหรับเด็ก ออกอากาศครั้งแรกในปี พ.ศ. 2521 ทางททบ.5 ทุกวันศุกร์ เวลา 16.30-17.30 น. ออกอากาศจนถึงปี พ.ศ. 2537 และออกอากาศอีกครั้งในปี 2539-2546 ใช้ชื่อว่า ผึ้งน้อยซูเปอร์เกม,ผึ้งน้อยสเปชเรสคิว ตามลำดับ โดยช่วงปีแรกๆ จะออกอากาศเป็นรายการสด แต่ปีต่อๆมาออกเป็นรายการเทป มีผู้ดำเนินรายการคือภัทรจารีย์ อัยศิริ หรือ น้านิด และช่วงปีหลังๆ มีน้าสุ เป็นผู้ดำเนินรายการร่วมด้วยเป็นบางครั้ง ช่วงปี 2539-2545 มีผู้ดำเนินรายการคือ นำชัย จรรยาฐิติกุล 2545-2546 มีเมทนี บุรณศิริ สโมสรผึ้งน้อยเป็นรายการที่ผลักดันให้เด็ก ๆ กล้าแสดงออก สโมสรมีสมาชิกที่เป็นเด็กๆมากกว่า 1 แสนคนทั่วประเทศ มีเด็กที่เคยร่วมรายการนี้ที่ปัจจุบันเป็นนักแสดงชื่อดัง เช่น จอย ศิริลักษณ์ ผ่องโชค ส่วนสำคัญส่วนหนึ่งของรายการคือเพลงประกอบ ที่บอกเรื่องราวต่างๆ รวมถึงวงดนตรีที่เกิดจากสโมสรนี้คือ วงดนตรีเอ็กซ์วายแซด งานดนตรีของสโมสรผึ้งน้อยในช่วงปีแรกๆ จะเป็นผลงานของน้านิด และน้าประชา (ประชา พงศ์สุพัฒน์) ซึ่งเป็นคนแต่งทั้งเนื้อร้อง และทำนอง นอกจากนี้ยังมีกลุ่มการแสดงของเด็กๆที่มีชื่อเสียงเกิดขึ้นมากมาย เช่นคณะนักร้องประสานเสียงผึ้งน้อย กลุ่มโบว์สีชมพู กลุ่มเด็กยิ้ม งานแสดงของเด็กๆสโมสรผึ้งน้อย เพลงในรายการมีลักษณะสร้างสรรค์ ปูพื้นฐานจิตใจของเด็ก เพลงของผึ้งน้อยจะกล่อมเกลามากในการรักชาติ รักสังคม การแบ่งปันรูปแบบรายการสโมสรผึ้งน้อย รูปแบบรายการสโมสรผึ้งน้อย. จะเป็นการแสดงของเด็กๆที่เป็นสมาชิกประจำ ส่วนใหญ่จะแสดงละคร และร้องเพลงประกอบลีลา นอกจากนี้ยังมีการอ่านข่าว การทำอาหาร และสอนความรู้ทั่วๆไปให้เด็กๆ รายการสโมสรผึ้งน้อยประสบความสำเร็จ เป็นที่นิยมของประชาชนและเด็กๆ จนต้องไปเปิดการแสดงสดตามจังหวัดต่างๆทั่วประเทศ ด้วยรูปแบบรายการที่เป็นที่ชื่นชอบของผู้ชม และเป็นประโยชน์ต่อเด็กๆ ทำให้รายการสโมสรผึ้งน้อยได้รับรางวัลเมขลา สาขารายการโทรทัศน์เพื่อเด็กและเยาวชนหลายครั้งสมาชิกสโมสรผึ้งน้อย สมาชิกสโมสรผึ้งน้อย. สโมสรผึ้งน้อยมีสมาชิกที่เป็นเด็กๆทั่วประเทศ โดยมีการการเปิดรับสมัครสมาชิก ทั้งที่เป็นสมาชิกทางบ้าน และสมาชิกประจำ โดยสมาชิกทุกคนจะมีบัตรสมาชิกให้ และสมาชิกของสโมสรผึ้งน้อย จะถูกเรียกกันโดยมีคำว่า "ผึ้งน้อย" นำหน้า เช่น ผึ้งน้อยอั๋น ผึ้งน้อยต่อ ผึ้งน้อยโบว์ หรือผึ้งน้อยจอย ส่วนที่เป็นสมาชิกทางบ้าน เด็กๆจะเขียนจดหมายเข้ามาสมัครที่รายการ ส่วนที่เป็นสมาชิกประจำจะเป็นเด็กๆที่เข้ามาสมัครที่รายการด้วยตัวเอง และจะต้องผ่านการคัดเลือกจากทีมงานของรายการเสียก่อน ว่ามีความสามารถจริงในการแสดงออก เด็กๆที่เป็นสมาชิกประจำของสโมสรผึ้งน้อยเหล่านี้ จึงมักจะได้รับการเชื้อเชิญให้เป็นนักร้อง นักแสดงในโฆษณา ภาพยนตร์ และละครต่างๆหลายเรื่อง เช่นแก๊งค์ไอติม จอมเกเร เป็นต้น</doc>
