<doc id="530742" url="https://th.wikipedia.org/wiki?curid=530742" title="คณะภราดาลาซาล">คณะภราดาลาซาล คณะภราดาแห่งโรงเรียนคริสตชน () มักรู้จักกันในนาม คณะภราดาลาซาล (La Salle Brothers) เป็นคณะนักบวชคาทอลิกที่นักบุญฌ็อง-บาติสต์ เดอ ลา ซาล ก่อตั้งขึ้น เน้นปฏิบัติงานด้านการจัดการศึกษาแก่เยาวชนและเด็กที่ยากจน ปัจจุบันมีภราดาลาซาลอยู่ประมาณ 5,000 คน ปฏิบัติหน้าที่อยู่ใน 80 ประเทศทั่วโลกประวัติ ประวัติ. บาทหลวงฌ็อง-บาติสต์ เดอ ลา ซาล ได้อุทิศตนทำงานด้านการศึกษาอย่างจริงจังเพื่อช่วยเหลือเด็กยากจนในประเทศฝรั่งเศสสมัยนั้นให้มีการศึกษา จึงรวมกลุ่มชายที่มีความกระตือรือร้นจะทำงานด้านการศึกษาตั้งเป็นคณะภราดาแห่งโรงเรียนคริสตชนซึ่งเป็นคณะนักบวชที่เน้นงานสอนเด็กเหล่านั้นโดยเฉพาะ สมาชิกของคณะมีเฉพาะภราดา นับเป็นคณะนักบวชฆราวาสคณะแรกที่เน้นงานสอน และยังเป็นต้นแบบให้คณะนักบวชอื่น ๆ ที่เน้นการสอนที่เกิดขึ้นภายหลังด้วย ในปี ค.ศ. 1680 สมเด็จพระสันตะปาปาเบเนดิกต์ที่ 13 ได้รับรองคณะของท่านอย่างเป็นทางการ ท่านยังริเริ่มให้ใช้ภาษาท้องถิ่นในการเรียนการสอนแทนการใช้ภาษาละตินที่ทำมาแต่เดิม เป็นผู้บุกเบิกการอบรมวิชาชีพครู ได้ก่อตั้งวิทยาลัยครูที่เมืองแร็งส์ ปารีส และแซ็ง-เดอนี และตั้งโรงเรียนขึ้นอีกหลายแห่งในฝรั่งเศส สอนในระดับชั้นประถมศึกษา มัธยมศึกษา อาชีวศึกษาในประเทศไทย ในประเทศไทย. พระคุณเจ้าฌอง หลุยส์ เวย์ มุขนายกผู้แทนพระสันตะปาปาประจำมิสซังกรุงเทพฯ ในขณะนั้น ได้เล็งเห็นถึงความสำคัญของการจัดการศึกษาแบบคาทอลิก จึงเชิญนักบวชคณะภราดาลาซาลเข้ามาปฏิบัติงานสอนในประเทศไทย คณะได้ส่งภราดาชาวฝรั่งเศสมา 5 คน จากไซ่ง่อน ถึงกรุงเทพฯ เมื่อวันที่ 31 สิงหาคม พ.ศ. 2494 ภราดาทั้ง 5 ได้เรียนภาษาไทยกับบาทหลวงคณะมิสซังต่างประเทศแห่งกรุงปารีส จนได้รับสิทธิ์สอนในประเทศได้ วันที่ 20 เมษายน พ.ศ. 2496 คณะภราดาลาซาล ได้ก่อตั้งโรงเรียนลาซาลโชติรวีนครสวรรค์ขึ้นเป็นโรงเรียนแรกของคณะในประเทศไทย ตามด้วยโรงเรียนลาซาลจันทบุรี (มารดาพิทักษ์) ในปี พ.ศ. 2505 และแห่งที่สามคือโรงเรียนลาซาลกรุงเทพฯ ในปี พ.ศ. 2506 คณะภราดาลาซาลได้ตั้งบ้านอบรมยุวลัย เดอลาซาล ขึ้นที่จังหวัดนครสวรรค์ ในปี พ.ศ. 2532 เพื่อฝึกอบรมกุลบุตรชาวไทยเป็นภราดาลาซาล นอกจากนี้ยังตั้ง "ศูนย์การศึกษาลาซาล สามพราน" ขึ้นเพื่ออบรมโนวิซที่จบจากบ้านยุวลัยต่อให้สามารถทำงานช่วยเหลือผู้ด้อยโอกาสทางการศึกษาโดยเฉพาะ</doc>
