<doc id="825225" url="https://th.wikipedia.org/wiki?curid=825225" title="การล้อมสถานเอกอัครราชทูตสาธารณรัฐโดมินิกันในกรุงโบโกตา พ.ศ. 2523">การล้อมสถานเอกอัครราชทูตสาธารณรัฐโดมินิกันในกรุงโบโกตา พ.ศ. 2523 การล้อมสถานเอกอัครราชทูตสาธารณรัฐโดมินิกันในกรุงโบโกตา ประเทศโคลอมเบีย เริ่มขึ้นเมื่อช่วงเที่ยงของวันที่ 27 กุมภาพันธ์ ค.ศ. 1980 โดยกลุ่มสมาชิกขบวนการ 19 เมษายน (M-19) 17 คน นำโดยโรเซมเบิร์ก ปาบอน สวมชุดกีฬาพร้อมอาวุธครบมือบุกเข้าสถานเอกอัครราชทูตที่กำลังมีงานฉลองวันประกาศเอกราชของสาธารณรัฐโดมินิกัน ทำให้มีผู้บาดเจ็บ 5 คน ฝ่ายกองโจรเสียชีวิต 1 คน มีผู้ถูกจับเป็นตัวประกันเกือบ 60 คน รวมถึงเอกอัครสมณทูตและเอกอัครราชทูตจาก 14 ประเทศ (ออสเตรีย, บราซิล, คอสตาริกา, สาธารณรัฐโดมินิกัน, อียิปต์, เอลซัลวาดอร์, กัวเตมาลา, เฮติ, อิสราเอล, เม็กซิโก, สวิตเซอร์แลนด์, สหรัฐอเมริกา, อุรุกวัยและเวเนซุเอลา) และเจ้าหน้าที่ชาวโบลิเวีย, จาเมกา, ปารากวัย, เปรูและโคลอมเบีย กลุ่มกองโจรเรียกร้องเงินจำนวน 50 ล้านดอลลาร์สหรัฐจากประเทศที่ตัวประกันถูกจับตัว รวมถึงให้ปล่อยตัวสมาชิกกองโจร 311 คน เจ้าหน้าที่โคลอมเบียเริ่มการเจรจาเมื่อกลุ่มกองโจรขู่จะฆ่าตัวประกัน วันที่ 28 กุมภาพันธ์ ตัวประกัน 18 คนรวมถึงเอกอัครราชทูตจากคอสตาริกาและสตรี 14 คนได้รับการปล่อยตัว ต่อมาวันที่ 29 กุมภาพันธ์ สตรีอีก 5 คนได้รับการปล่อยตัว การเจรจาต่อมาทำให้พ่อครัว 4 คนและบริกรได้รับการปล่อยตัวในวันที่ 2 มีนาคม เอกอัครราชทูตจากออสเตรียได้รับการปล่อยตัวในวันที่ 7 มีนาคม เนื่องจากภรรยาของท่านอยู่ในโรงพยาบาล ในวันที่ 8 มีนาคม กลุ่มกองโจรยอมลดจำนวนนักโทษเหลือ 70 คนและลดจำนวนเงินลงเหลือ 10 ล้านดอลลาร์สหรัฐ ช่วงเช้าวันที่ 17 มีนาคม เอกอัครราชทูตจากอุรุกวัยลักลอบหนีออกมาได้สำเร็จ ในวันเดียวกัน ฟีเดล กัสโตร ประธานาธิบดีคิวบาในขณะนั้นเสนอให้กลุ่มกองโจรลี้ภัยในคิวบา ระหว่างวันที่ 30 มีนาคมถึง 19 เมษายน กลุ่มกองโจรยอมปล่อยตัวกงสุลคอสตาริกาและตัวประกันที่ไม่ใช่ทูตทั้งหมด พวกเขาเรียกร้องให้มีการเจรจากับผู้นำโคลอมเบียที่ประเทศปานามาแต่ได้รับการปฏิเสธ เช่นเดียวกับข้อเรียกร้องให้ปล่อยตัวนักโทษ แต่กลุ่มกองโจรได้รับเงินค่าไถ่ 2.5 ล้านดอลลาร์สหรัฐ ในวันที่ 27 เมษายน เอกอัครราชทูตจากเวเนซุเอลา สาธารณรัฐโดมินิกัน อิสราเอลและอียิปต์และเจ้าหน้าที่ชาวโคลอมเบีย 2 คนได้รับการปล่อยตัว กลุ่มกองโจร 16 คนออกจากสถานเอกอัครราชทูตโดยมีตัวประกัน 12 คนแล้วขึ้นเครื่องบินไปที่กรุงฮาวานา ประเทศคิวบา ภายหลังตัวประกันทั้งหมดได้รับการปล่อยตัว โรเซมเบิร์ก ปาบอน หนึ่งในหัวหน้ากลุ่ม M-19 กลับมาโคลอมเบียหลังรัฐบาลโคลอมเบียลงนามในสนธิสัญญาสันติภาพกับกลุ่ม M-19 ในเดือนมีนาคม ค.ศ. 1990 ภายหลังเขาเข้าสู่แวดวงการเมือง</doc>
