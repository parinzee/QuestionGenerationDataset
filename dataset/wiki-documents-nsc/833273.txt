<doc id="833273" url="https://th.wikipedia.org/wiki?curid=833273" title="ฌัก เอแบร์">ฌัก เอแบร์ ฌัก-เรอเน เอแบร์ () เป็นนักหนังสือพิมพ์ชาวฝรั่งเศส เป็นผู้ก่อตั้งหนังสือพิมพ์ ลาแปร์ดูว์แชน () ซึ่งเป็นหนังสือพิมพ์ลัทธิหัวรุนแรงในช่วงการปฏิวัติฝรั่งเศส และทำให้เขาเป็นผู้นำของกลุ่มเอแบร์ (Hébertist) ในวันที่ 17 กรกฎาคม ค.ศ. 1791 เขาเป็นหนึ่งในบุคคลที่ร่วมการชุมนุมที่ช็องเดอมาร์สในกรุงปารีสเพื่อร่วมลงนามเรียกร้องให้พระเจ้าหลุยส์ที่ 16 ลงจากบัลลังก์ และเกิดการสังหารหมู่ที่นำโดยกองทหารของลาฟาแย็ต หลังวันนั้น หนังสือพิมพ์ ลาแปร์ดูว์แชน ได้เขียนโจมตีลาฟาแย็ต, มีราโบ และบายี อย่างรุนแรง ต่อมาหลังแผนหลบหนีสู่วาแรนของพระเจ้าหลุยส์ล้มเหลว เอแบร์ก็เขียนโจมตีทั้งพระเจ้าหลุยส์และพระสันตะปาปาปิอุสที่ 6 ระหว่าง 31 พฤษภาคม-2 มิถุนายน ค.ศ. 1793 คณะผู้ประท้วงที่นำโดยเอแบร์ ได้เดินทางไปประท้วงด้านนอกของสภา เรียกร้องให้มีการกวาดล้างระบบการเมืองและระบบราชการแบบเดิม และเรียกร้องให้ลดราคาขนมปังลง ด้วยการสนับสนุนจากกองทัพ ก็ได้ส่งทหารเข้าจับกุม 31 ผู้นำของพรรคจีรอแด็งซึ่งรวมถึงฌัก ปีแยร์ บรีโซ ภายหลังการจับกุมครั้งนี้ก็ทำให้สโมสรฌากอแบ็งเข้ามามีอำนาจควบคุมคณะกรรมาธิการความปลอดภัยส่วนรวมในวันที่ 10 มิถุนายน เป็นจุดเริ่มต้นการปกครองแบบเบ็ดเสร็จ ไม่กี่เดือนต่อมา เอแบร์ได้ต่อต้านแนวคิดเทวัสนิยมของรอแบ็สปีแยร์ เขาได้ทำการเคลื่อนไหวเพื่อขจัดอิทธิพลของคริสตจักรออกไปจากสังคม โดยต่อต้านกิจกรรมของศาสนาคริสต์ทุกรูปแบบ เอแบร์ได้เริ่มเขียนโจมตีรอแบ็สปีแยร์ หลังขัดแย้งกับรอแบ็สปีแยร์รวมถึงสมาชิกฌากอแบ็งหลายคน พวกฌากอแบ็งในรัฐบาลก็ได้สั่งทหารเข้าจับกุมผู้นำกลุ่มเอแบร์ทั้งหมดในคืนวันที่ 13 มีนาคม ค.ศ. 1794 ทั้งหมดถูกพิพากษาประหารชีวิต การประหารโดยกิโยตีนมีขึ้นในวันที่ 24 มีนาคม ค.ศ. 1794 เอแบร์เป็นลมหลายครั้งระหว่างเส้นทางไปยังแท่นประหาร</doc>
