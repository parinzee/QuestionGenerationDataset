<doc id="326014" url="https://th.wikipedia.org/wiki?curid=326014" title="การ์เมน">การ์เมน การ์เมน () เป็นอุปรากรภาษาฝรั่งเศสจำนวน 4 องก์ ที่แต่งโดยฌอร์ฌ บีแซ (1838-1875) ดัดแปลงจากนวนิยายในชื่อเดียวกันของพรอสแพร์ เมอริมี (1803-1870) ซึ่งได้รับอิทธิพลมาจากโคลงภาษารัสเซียชื่อ The Gypsies (1824) ของอะเล็กซานเดอร์ เซอร์เยวิช พุชกิน (1799-1837) ตีพิมพ์ครั้งแรกในปี ค.ศ. 1845 โดยแปลงจากภาษารัสเซียเป็นภาษาฝรั่งเศส อุปรากรเรื่องการ์เมนออกแสดงรอบปฐมทัศน์เมื่อวันที่ 3 มีนาคม ค.ศ. 1875 ที่โรงอุปรากรออเปรากอมิก (Opéra Comique) ปารีส ในระยะแรกถูกวิพากษ์วิจารณ์อย่างหนักจนเกือบถูกถอดออกจากรอบการแสดง แม้จะมีการแจกจ่ายตั๋วเข้าชมการแสดงออกไปโดยผู้ชมไม่ต้องเสียเงิน ก็ยังไม่ได้รับความนิยมเท่าที่ควร จนกระทั่งฌอร์ฌ บีแซ เสียชีวิตอย่างกะทันหันด้วยอาการหัวใจวายเมื่อวันที่ 3 มิถุนายน ค.ศ. 1875 ด้วยวัยเพียง 36 ปี ในเดือนตุลาคม ค.ศ. 1875 อุปรากรย้ายไปจัดแสดงที่กรุงเวียนนา และประสบความสำเร็จอย่างล้นหลาม กลายเป็นเรื่องที่นิยมจัดแสดงไปทั่วโลก ตั้งแต่ทศวรรษ 1880 เป็นต้นมา การ์เมนกลายเป็นอุปรากรเรื่องหนึ่งที่มีการแสดงบ่อยครั้งที่สุด ติดอันดับ 4 อุปรากรยอดนิยมในทวีปอเมริกาเหนือ เนื่อเรื่องในการ์เมน เกิดขึ้นที่เมืองเซบียา ประเทศสเปนเมื่อราวคริสต์ทศวรรษ 1830 เป็นโศกนาฏกรรมเกี่ยวกับหญิงสาวยิปซีชื่อ การ์เมน กับทหารหนุ่มชื่อ ดอน โคเซ ที่ตกหลุมรักการ์เมนจนยอมทิ้งคนรักเก่าไปมีความสัมพันธ์กับเธอ แต่การ์เมนกลับสลัดเขาทิ้งอย่างไม่ไยดี เพื่อไปมีความรักใหม่กับนักสู้กระทิงชื่อ เอสกามีโย ทำให้ดอน โคเซวางแผนฆาตกรรมการ์เมนเพื่อยุติปัญหารักสามเส้านี้</doc>
