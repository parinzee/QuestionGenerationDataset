<doc id="885908" url="https://th.wikipedia.org/wiki?curid=885908" title="พระราชพิธีบรมราชาภิเษก พระบาทสมเด็จพระปกเกล้าเจ้าอยู่หัว">พระราชพิธีบรมราชาภิเษก พระบาทสมเด็จพระปกเกล้าเจ้าอยู่หัว ภาพยนตร์ข่าวเรื่อง "พระราชพิธีบรมราชาภิเษก พระบาทสมเด็จพระปกเกล้าเจ้าอยู่หัว" เป็นภาพยนตร์ข่าวซึ่งผลิตโดยกองภาพยนตร์เผยแผ่ข่าว กรมรถไฟหลวง จัดทำขึ้นโดยได้รับพระบรมราชานุญาตเพื่อจำหน่ายแก่ผู้สนใจเก็บไว้เป็นที่ระลึก รายละเอียดของภาพยนตร์ชุดนี้เป็นการบันทึกเหตุการณ์ในพระราชพิธีบรมราชาภิเษกของพระบาทสมเด็จพระปกเกล้าเจ้าอยู่หัวเมื่อปลายปี พ.ศ. 2468 นับเป็นครั้งแรกที่มีการบันทึกภาพยนตร์พระราชพิธีสำคัญตามโบราณราชประเพณีของไทย ทั้งนี้ วันที่มีการบันทึกภาพยนตร์ข่าวพระราชพิธีบรมราชาภิเษกในครั้งนั้นมีทั้งหมด 4 วัน ได้แก่- วันที่ 25 กุมภาพันธ์ พ.ศ. 2468 (นับตามปฏิทินปัจจุบันคือ พ.ศ. 2469) วันประกอบพระราชพิธีบรมราชาภิเษก, การเสด็จออกมหาสมาคมครั้งแรกในรัชกาล ณ พระที่นั่งอมรินทรวินิจฉัย และพระราชพิธีสถาปนาสมเด็จพระนางเจ้ารำไพพรรณี พระบรมราชินี ณ พระที่นั่งไพศาลทักษิณ - วันที่ 27 กุมภาพันธ์ พ.ศ. 2468 พระบาทสมเด็จพระปกเกล้าเจ้าอยู่หัวและสมเด็จพระนางเจ้ารำไพพรรณี พระบรมราชินี เสด็จออก ณ มุขเด็จพระที่นั่งจักรีมหาปราสาท ทรงพระกรุณาโปรดเกล้าฯ ให้ประชาชนเข้าเฝ้าถวายพระพรชัยมงคล - วันที่ 1 มีนาคม พ.ศ. 2468 พระบาทสมเด็จพระปกเกล้าเจ้าอยู่หัวเสด็จพระราชดำเนินเลียบพระนครด้วยกระบวนพยุหยาตราทางสถลมารค - วันที่ 3 มีนาคม พ.ศ. 2468 พระบาทสมเด็จพระปกเกล้าเจ้าอยู่หัวเสด็จพระราชดำเนินเลียบพระนครด้วยกระบวนพยุหยาตราทางชลมารค ภาพยนตร์ข่าวเรื่องนี้เป็นภาพยนตร์เงียบ ระบบภาพขาว-ดำ แทรกคำบรรยายระหว่างภาพ (intertitle) เพื่อบรรยายเหตุการณ์ต่าง ๆ ที่ปรากฏในภาพยนตร์ข่าว โดยจัดทำเป็นคำบรรยายภาษาไทยและภาษาอังกฤษ มีความยาวในการฉาย 11 นาที 8 วินาที ปัจจุบันฟิล์มต้นฉบับของภาพยนตร์ข่าวเรื่องนี้ได้รับการอนุรักษ์โดยหอภาพยนตร์ (องค์การมหาชน) หอภาพยนตร์ได้จัดให้ภาพยนตร์ข่าวเรื่องนี้เป็น 100 ภาพยนตร์ไทยที่คนไทยควรดู เมื่อปี พ.ศ. 2548 และขึ้นทะเบียนเป็นมรดกภาพยนตร์ของชาติในโครงการขึ้นทะเบียนมรดกภาพยนตร์ของชาติ ครั้งที่ 1 เมื่อปี พ.ศ. 2554</doc>
