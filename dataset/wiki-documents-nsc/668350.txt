<doc id="668350" url="https://th.wikipedia.org/wiki?curid=668350" title="ประเสริฐ อินนุ้ย">ประเสริฐ อินนุ้ย ประเสริฐ อินนุ้ย หรือ โค้ชหรั่ง เป็นกองหน้าฟุตซอลชาวไทย รวมถึงเป็นอดีตสมาชิกทีมฟุตซอลทีมชาติไทย โดยเป็นผู้เข้าแข่งขันฟุตซอลชิงแชมป์โลกให้แก่ประเทศไทยในฟุตซอลชิงแชมป์โลก 2004 และ 2008 รอบสุดท้ายประวัติ ประวัติ. ประเสริฐ อินนุ้ย เคยเป็นนักฟุตบอลสังกัดสโมสรฟุตบอลราชนาวี และเป็นอดีตนักกีฬาฟุตซอลทีมชาติไทย ผู้เคยทำประตูให้แก่ทีมเมื่อครั้งที่พบกับฟุตซอลทีมชาติเช็ก ในการแข่งขันฟุตซอลชิงแชมป์โลก 2004 และเป็นผู้สามารถยิงได้ถึง 4 ประตู เมื่อครั้งที่พบกับฟุตซอลทีมชาติอัฟกานิสถาน ในการแข่งขันฟุตซอลในเอเชียนอินดอร์เกมส์ 2007 รวมถึงเมื่อครั้งที่ได้เป็นฝ่ายชนะฟุตซอลทีมชาติสหรัฐอเมริกา ของการแข่งขันฟุตซอลชิงแชมป์โลก 2008 ด้านการเป็นผู้ฝึกสอน เขาเคยเป็นหัวหน้าผู้ฝึกสอนทีมฟุตซอลแบงค็อก เอฟซี โดยเข้าทำหน้าที่เมื่อช่วงปี พ.ศ. 2554 จากนั้น เขาได้เข้าทำหน้าที่เป็นหัวหน้าผู้ฝึกสอนทีมสโมสรฟุตซอลสุราษฏร์ธานี ในการแข่งขันไทยแลนด์ฟุตซอลลีก ตลอดจนทำหน้าที่เป็นผู้คัดเลือกนักฟุตซอลชาวต่างชาติเข้าร่วมทีม ปี พ.ศ. 2556 ประเสริฐ อินนุ้ย ได้ทำหน้าที่เป็นผู้ช่วยผู้ฝึกสอนฟุตซอลหญิงทีมชาติไทยในการแข่งขันฟุตซอลในเอเชียนอินดอร์-มาร์เชียลอาร์ตสเกมส์ 2013 ที่จัดขึ้น ณ อินช็อน ประเทศเกาหลีใต้ รวมถึงฟุตซอลในซีเกมส์ 2013 ที่จัดขึ้น ณ กรุงเนปีดอ ประเทศพม่า และใน พ.ศ. 2556 ประเสริฐ อินนุ้ย ยังได้ทำหน้าที่เป็นผู้ช่วยผู้ฝึกสอนให้แก่ทีมสโมสรฟุตซอลพัทยา อารีนา ในการแข่งขันไทยแลนด์ฟุตซอลลีก รวมถึงทำหน้าที่เป็นหัวหน้าผู้ฝึกสอนทีมดังกล่าวในปี พ.ศ. 2557กิจกรรมการกุศล กิจกรรมการกุศล. ด้านกิจกรรมการกุศล เมื่อวันที่ 7 กรกฎาคม พ.ศ. 2557 ประเสริฐ อินนุ้ย ได้นำเสื้อฟุตบอลทีมสโมสรฟุตซอลพัทยา อารีนา มาร่วมการจัดประมูล เพื่อหาทุนช่วยเหลือพชร หริรักษ์เสาวนีย์ ซึ่งเป็นอดีตโปรกอล์ฟเยาวชน ที่ป่วยเป็นโรคกล้ามเนื้ออ่อนแรง (ALS)เครื่องราชอิสริยาภรณ์ เครื่องราชอิสริยาภรณ์. พ.ศ. 2550 - เครื่องราชอิสริยาภรณ์อันเป็นที่สรรเสริญยิ่งดิเรกคุณาภรณ์ ชั้นเหรียญทองดิเรกคุณาภรณ์ (ร.ท.ภ.)</doc>
