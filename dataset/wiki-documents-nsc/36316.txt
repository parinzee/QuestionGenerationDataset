<doc id="36316" url="https://th.wikipedia.org/wiki?curid=36316" title=".xxx">.xxx .xxx เป็นโดเมนระดับบนสุด สำหรับใช้ในเว็บไซต์ที่มีเนื้อหาในด้านภาพโป๊และเปลือยในอินเทอร์เน็ต ดำเนินการโดยไอซีเอ็ม รีจิสตรี (ICM Registry) ชื่อ xxx มีลักษณะคล้ายคลึงกับเรทภาพยนตร์ในอเมริกา ที่กำหนดให้ภาพยนตร์เรต "X" สำหรับภาพยนตร์ที่ประกอบด้วยภาพโป๊และเปลือย ไอซีเอ็ม รีจิสตรี ได้เสนอขอเปิด .xxx ครั้งแรกในปี พ.ศ. 2543 และอีกครั้งหนึ่ง พ.ศ. 2547 แต่ถูกคัดค้านอย่างหนักจากบรรดานักการเมืองและฝ่ายอนุรักษนิยม ในวันที่ 1 มิถุนายน พ.ศ. 2548 ICANN ได้ประกาศยอมรับในเบื้องต้นให้ .xxx เป็น โดเมนระดับบนสุดลักษณะผู้สนับสนุน พร้อมทั้ง .aero, .travel และดอตอื่น ๆ แต่ในวันที่ 10 พฤษภาคม พ.ศ. 2549 ICANN กลับยกเลิกประกาศดังกล่าวในส่วนของ .xxx และ .xxx ยังคงไม่ได้ถูกเปิดให้ใช้งาน จนกระทั่งในวันที่ 18 มีนาคม พ.ศ. 2554 บอร์ดบริหารของ ICANN ได้อนุมัติข้อตกลงกับไอซีเอ็ม รีจิสตรี ในการเปิดโดเมน .xxx ด้วยคะแนนเสียงเห็นชอบ 9 เสียง คัดค้าน 4 เสียง และงดออกเสียง 3 เสียง และเริ่มเปิดการจดทะเบียนโดเมนเนมเป็นการทั่วไป ตั้งแต่วันที่ 6 ธันวาคม พ.ศ. 2554 ทั้งนี้ ไม่ได้มีข้อจำกัดในการใช้ .xxx ว่าจะต้องเป็นเว็บไซต์โป๊เปลือยหรือเรื่องเพศเท่านั้นแต่อย่างใด ดังนั้นจึงอาจพบว่ามีเว็บไซต์ปกติทั่วไปบางรายเลือกใช้ .xxx ด้วย</doc>
