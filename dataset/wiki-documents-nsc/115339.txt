<doc id="115339" url="https://th.wikipedia.org/wiki?curid=115339" title="ธงชาตินอร์เทิร์นไอร์แลนด์">ธงชาตินอร์เทิร์นไอร์แลนด์ นอร์เทิร์นไอร์แลนด์ ในปัจจุบันนี้ไม่มีธงชาติของตนเองใช้ตามฐานะทางกฎหมาย เนื่องจากสหราชอาณาจักรได้ห้ามรัฐบาลนอร์เทิร์นไอร์แลนด์มีการประชุมกันในปี พ.ศ. 2515 และเลิกล้มรัฐบาลดังกล่าวลงในปี พ.ศ. 2516 ดังนั้น ในรัฐพิธีต่าง ๆ จึงมีแต่เพียงธงยูเนียนแฟลกเท่านั้น ที่เป็นธงชาติในทางราชการของสหราชอาณาจักรเกรตบริเตนและนอร์เทิร์นไอร์แลนด์ ก่อนหน้านั้น นอร์เทิร์นไอร์แลนด์ได้ใช้ธงอูลสเตอร์ (Ulster Banner เรียกกันทั่วไปอีกอย่างหนี่งว่า "The Red Hand Flag" แปลว่า "ธงฝ่ามือแดง") เป็นธงชาติของตน ธงนี้เริ่มใช้อย่างเป็นทางการเมื่อ 23 พฤษภาคม พ.ศ. 2496 จนถึง พ.ศ. 2515 ลักษณะเป็นธงสี่เหลี่ยมผืนผ้าสีขาว มีเครื่องหมายกางเขนแห่งเซนต์จอร์จสีแดงอยู่กลางธง ตรงกลางกางเขนนั้นมีตราฝ่ามือสีแดงแห่งอูลสเตอร์อยู่ในดาวสีขาวหกแฉก เหนือดาวหกแฉกนั้นเป็นรูปมงกุฎราชินี ปัจจุบันธงนี้ยังคงมีการใช้อยู่ในกลุ่มการเมืองสหภาพนิยม () องค์กรกีฬาต่าง ๆ จำนวนมากของไอร์แลนด์ และหน่วยงานรัฐบาลท้องถิ่นซึ่งอยู่ภายใต้การควบคุมของกลุ่มการเมืองดังกล่าว ส่วนธงกางเขนแห่งเซนต์แพทริก (นักบุญประจำนอร์เทิร์นไอร์แลนด์) ซึ่งเป็นธงที่ปรากฏเป็นส่วนหนึ่งในธงชาติสหราชอาณาจักร และนอร์เทิร์นไอร์แลนด์เคยใช้ในทางราชการนั้น ปัจจุบันไม่ได้ใช้ในทางราชการแล้ว แต่ยังมีบางคนนิยมใช้ในขบวนแห่วันเซนต์แพทริกในนอร์เทิร์นไอร์แลนด์ ธงนี้เป็นธงสี่เหลี่ยมผืนผ้าสีขาว ภายในเป็นเครื่องหมายกากบาทสีแดงตามแนวทแยงมุม</doc>
