<doc id="664875" url="https://th.wikipedia.org/wiki?curid=664875" title="ตะพาบยูเฟรทีส">ตะพาบยูเฟรทีส ตะพาบยูเฟรทีส (; ) สัตว์เลื้อยคลานจำพวกเต่าชนิดหนึ่ง จัดอยู่ในวงศ์ Trionychidae หรือ ตะพาบ เป็นตะพาบที่อาศัยอยู่ในแม่น้ำไทกริสและยูเฟรทีส ใน อิรัก, ซีเรีย, ตุรกี และในจังหวัดคูเซสถาน ของอิหร่าน ตะพาบยูเฟรทีสเป็นที่รู้จักของนักวิทยาศาสตร์ชาวตะวันตกเมื่อนักธรรมชาติวิทยาชาวฝรั่งเศส กีโยม อังตวน ออวิลีเย ยิงตัวอย่างได้ในขณะที่ข้ามแม่น้ำยูเฟรทีสใกล้อานาห์ ในเดือนมิถุนายน ค.ศ. 1797 ชาวท้องถิ่นบอกว่าเนื้อของสัตว์ชนิดนี้ก็ไม่เหมาะที่จะกิน แต่ไขมันของมันได้รับการยอมรับว่าใช้ทำยารักษาโรคผิวหนังได้หลากหลายชนิด ออวิลีเยจึงตั้งชื่อวิทยาศาสตร์ให้ว่า Testudo rafcht โดยกล่าวว่า "ชาวอาหรับเรียกมันว่า rafcht " แต่หนังสือของออวิลีเยไม่ได้อธิบายชื่อนี้ตามความหมายในภาษาอาหรับ แต่ในเว็บไซต์ภาษาอาหรับสมัยใหม่บอกว่าตะพาบชนิดนี้เป็นที่รู้จักในชื่อท้องถิ่นว่า ar-rafš (الرفش) ซึ่งได้รับการแปลในพจนานุกรมมาตรฐานว่าหมายถึง "จอบ" หรือ "เสียม" ซึ่งหมายถึงรูปทรงของกระดอง ออวิลีเยลิได้มอบข้อมูลของตะพาบไปยัง ฟรังซัวส์ มารี ดูแดง ซึ่งได้บรรยายไว้ในหนังสือของตนชื่อ Histoire des reptiles (1801) ต่อมานักธรรมชาติวิทยาส่วนใหญ่อ่านคำว่า rafcht ของออวิลีเยผิดเป็น rafeht โดยชื่อ Rafetus euphraticus และสกุล Rafetus ถูกตั้งขึ้นโดย จอห์น เอ็ดเวิร์ด เกรย์ นักสัตววิทยาชาวอังกฤษ ในปี ค.ศ. 1864 พร้อมกับชื่อต่าง ๆ มากมาย เช่น Trionyx euphraticus, Testudo euphraticus, Trionyx rafeht, Tyrse rafeht และ Testudo rafeht ปัจจุบัน สถานะของตะพาบยูเฟรทีสอยู่ในภาวะใกล้สูญพันธุ์ เนื่องจากถูกคุกคามด้วยมลพิษและรุกรานถิ่นที่อยู่อาศัยในธรรมชาติ และถูกฆ่าโดยชาวประมง</doc>
