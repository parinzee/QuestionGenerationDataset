<doc id="944482" url="https://th.wikipedia.org/wiki?curid=944482" title="ราชวงศ์แอนติโกนีด">ราชวงศ์แอนติโกนีด ราชวงศ์แอนติโกนีด (; อันติกอนิได) เป็นราชวงศ์ในยุคเฮเลนิสติกที่ก่อตั้งขึ้นในศตวรรษที่ ๔ ก่อนค.ศ. โดยพระเจ้าแอนติโกนัสตาเดียว หรือ อันติโกนอส I มอน็อพธาลมอส () อดีตนายพลของพระเจ้าอเล็กซานเดอร์มหาราช ราชวงศ์แอนติโกนีด สืบทอดอำนาจต่อมาจากราชวงศ์แอนติปาทริด ของแอนติปาเตอร์ อดีตนายพลและรัฐบุรุษของราชอาณาจักรมาเกโดเนีย (ภายใต้พระเจ้าพีลิปโปสที่ ๒) ผู้ขึ้นมาเป็นอุปราชดูแลจักรวรรดิมาเกโดเนียหลังพระเจ้าอเล็กซานเดอร์สวรรคตใน ปีที่ ๓๒๓ ก่อนค.ศ. และประกาศตัวเป็นกษัตริย์ของมาเกโดเนียในปีที่ ๓๐๒ ก่อน ค.ศ. ราชวงศ์แอนติโกนีดเป็น ๑ ใน ๔ ราชวงศ์ที่ก่อตั้งขึ้นโดยผู้สืบทอดอำนาจของพระเจ้าอเล็กซานเดอร์มหาราช ซึ่งนอกจากแอนติโกนีดแล้วก็ได้แก่ ราชวงศ์เซลิวซีด ราชวงศ์ทอเลมี และราชวงศ์แอตทาลีด ราชวงศ์แอนติโกนีดมีกษัตริย์ ๖ พระองค์ แต่ตัวแอนติโกนัสตาเดียวไม่เคยได้ปกครองมาเกโดเนีย ฐานอำนาจของแอนติโกนีดอยู่ในเอเชียไมเนอร์ และทางตอนเหนือของซีเรีย แอนติโกนัสพยายามจะเข้าควบคุมจักรวรรดิของอเล็กซานเดอร์ไว้ให้ได้ทั้งหมด และต้องพลาดท่าพ่ายแพ้และถูกสังหารในการรบ ณ ยุทธการที่อิพซัส (Battle of Ipsus) เมื่อปี ๓๐๑ ก่อนค.ศ. อย่างไรก็ดี ดีมีเทรียสบุตรชายของแอนติโกนัสรอดมาได้ และภายหลังสามารถเข้ายึดครองมาเกโดเนีย และตั้งตนเป็นกษัตริย์ปกครองมาเกโดเนีย แต่ภายหลังถูก เซลิวคัสที่ 1 ไนเคเตอร์ (Seleucus I Nicator) กษัตริย์แห่งราชวงศ์เซลิวซีด แย่งราชบัลลังก์และตายไปอย่างนักโทษ หลังจากช่วงความวุ่นวายของการแย่งชิงอำนาจ แอนติโกนัสที่ 2 โกนาทัส บุตรของดีมีเทรียส สามารถเข้าควบคุมราชอาณาจักรมาเโดเนียได้ พร้อมๆกับนครรัฐกรีกอื่นๆ ในปีที่ ๒๗๖ ก่อนค.ศ. กษัตริย์องค์สุดท้ายของราชวงศ์แอนติโกนีด คือ เพอร์ซิอัสแห่งมาเกโดเนีย (๒๑๒ - ๑๖๖ ก่อน ค.ศ.) ผู้ถูกกองทัพของสาธารณะรัฐโรมันโค่นล้มในปีที่ ๑๖๘ ก่อนค.ศ. ในยุทธการที่พิดนา (Battle of Pydna)</doc>
