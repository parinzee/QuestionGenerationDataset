<doc id="148549" url="https://th.wikipedia.org/wiki?curid=148549" title="มัททีอัส กรือเนวัลด์">มัททีอัส กรือเนวัลด์ มัททีอัส กรือเนวัลด์ () ราว ค.ศ. 1470 - 31 สิงหาคม ค.ศ. 1528 เป็นจิตรกรสมัยฟื้นฟูศิลปวิทยาคนสำคัญของประเทศเยอรมนีของคริสต์ศตวรรษที่ 15 และ 16 ผู้มีความเชี่ยวชาญทางการเขียนภาพเกี่ยวกับคริสต์ศาสนาผู้ละทิ้งการเขียนภาพเรอเนซองส์แบบคลาสสิกไปเป็นการเขียนที่มีการแสดงออกของศิลปะในช่วงปลายสมัยกลางของยุโรปกลาง เป็นไปได้ว่ากรือเนวัลด์ดำเนินงานเขียนภายที่ห้องเขียนภาพในอาชัฟเฟินบูร์กเมื่อปลาย ค.ศ. 1504 แต่กรือเนวัลด์อาจถูกว่าจ้างให้เป็นจิตรกรและนักเล่นแร่แปรธาตุที่จวนของอาร์ชบิชอปแห่งไมนซ์ ภาพเขียนจิตรกรรมแผงของมัททีอัส กรือเนวัลด์ เหลืออยู่เพียง 10 แผง และรูปวาดอีก 35 รูปๆ ทั้งหมดเกี่ยวกับศาสนา นอกจากนั้นบางรูปที่สวีเดนยึดไประหว่างสงครามอับปางไปกับเรือในทะเลบอลติก กรือเนวัลด์ไม่ค่อยเป็นที่รู้จักกันเท่าไรนักจนกระทั่งคริสต์ศตวรรษที่ 19 และภาพเขียนบางภาพเดิมกล่าวว่าเขียนโดยอัลเบรชท์ ดือเรอร์ ผู้ที่ในปัจจุบันเป็นที่ทราบกันว่ามีลักษณะการเขียนภาพที่ตรงกันข้ามกันกับกรือเนวัลด์ งานชิ้นสำคัญที่สุดคือ "ฉากแท่นบูชาอิเซนไฮม์" ที่เมืองกอลมาร์ ในฝรั่งเศสปัจจุบันประวัติ ประวัติ. สิ่งที่น่าแปลกคือรายละเอียดชีวิตของศิลปินที่เป็นที่รู้จักกันในยุคนั้นเช่นกรือเนวัลด์ไม่เป็นที่ทราบกันเท่าใดนัก แม้ว่างานที่ได้รับจ้างจะแสดงให้เห็นว่าเป็นผู้มีชื่อเสียงเป็นที่เป็นที่ยอมรับกันในช่วงเวลาที่ยังมีชีวิตอยู่ก็ตาม ชื่อจริงก็ยังไม่เป็นที่ทราบแน่นอนแต่ที่แน่นอนคือไม่ใช่ชื่อ "กรือเนวัลด์" ตามที่เข้าใจกัน ชื่อนี้เป็นชื่อที่นักเขียนโยฮาคิม ฟอน ซานดรัร์ทในคริสต์ศตวรรษที่ 17 สับสนกับศิลปินอีกท่านหนึ่ง หลักฐานบันทึกชื่อว่า "นายช่างมัททิส" หรือ "มัททิสช่างเขียน" (Mathis der Maler) และใช้ทั้งนามสกุล "โกทฮาดท์" และ "ไนท์ฮาดท์" — ชื่อหลังอาจจะเป็นนามสกุลที่น่าจะเป็นของภรรยา กรือเนวัลด์อาจจะถือกำเนิดที่เมืองเวิร์ซบูร์กราวคริสต์ทศวรรษ 1470 และอาจจะเป็นลูกศิษย์ของฮันส์ โฮลไบน์ (ผู้อาวุโส) ตั้งแต่ปี ค.ศ. 1500 ดูเหมือนจะพำนักอยู่ที่เซลิเก็นชตัดท์เมื่อไม่ได้ไปทำงานที่อื่น งานเขียนแรกที่ระบุวันที่เขียนอาจจะเป็นงานเขียนที่ทำที่มิวนิคในปี ค.ศ. 1503 ตั้งแต่ปี ค.ศ. 1510 จนถึงปี ค.ศ. 1525 กรือเนวัลด์รับราชการเป็นจิตรกรและสถาปนิกประจำราชสำนักไรน์แลนด์—หรืออย่างน้อยก็มีหน้าที่คุมโครงการก่อสร้าง—และเป็นวิศวกรพลังน้ำของอาร์ชบิชอปแห่งไมนซ์สององค์ คืออูรีล ฟอน เกมมิงเงิน และอัลเบรชท์แห่งบรันเดนบูร์ก สาเหตุที่กรือเนวัลด์ออกจากตำแหน่งอาจจะมาจากความเห็นอกเห็นใจในการต่อสู้ของสงครามชาวนาของเยอรมนีที่เซลีเกนชตัดท์มีส่วน หรือนิกายลูเทอแรน (กรือเนวัลด์มีจุลสารเกี่ยวกับนิกายลูเทอแรนในความครอบครองเมื่อเสียชีวิต) กรือเนวัลด์เสียชีวิตที่ฮัลเลอ ซัคเซิน-อันฮัลท์ อาจจะราวปี ค.ศ. 1528 หรือปี ค.ศ. 1531 ก็ได้</doc>
