<doc id="521093" url="https://th.wikipedia.org/wiki?curid=521093" title="สะพานมิตรภาพไทย–ลาว 5 (บึงกาฬ–บอลิคำไซ)">สะพานมิตรภาพไทย–ลาว 5 (บึงกาฬ–บอลิคำไซ) สะพานมิตรภาพ 5 (บึงกาฬ-บอลิคำไซ) (; ) เป็นโครงการสะพานข้ามแม่น้ำโขงเพื่อเชื่อมมิตรภาพระหว่างไทยกับลาว เริ่มต้นเมื่อปี พ.ศ. 2554 โครงการนี้จะยกระดับข้ามทางหลวงแผ่นดินหมายเลข 212 บริเวณกิโลเมตรที่ 125+925 ในท้องที่หมู่ 2 บ้านดอนยม ตำบลไคสี อำเภอเมืองบึงกาฬ จังหวัดบึงกาฬ ข้ามแม่น้ำโขง และเชื่อมต่อทางหลวงหมายเลข 13 ที่บ้านกล้วย เมืองปากซัน แขวงบอลิคำไซ ซึ่งสอดคล้องกับแผนพัฒนาทางหลวงของลาวที่จะก่อสร้างถนนเลี่ยงเมืองปากซันด้านตะวันออก โดยโครงการนี้ทั้ง 2 ประเทศ ตั้งใจจะเสริมสร้างโครงข่ายเส้นทางคมนาคมระหว่างไทย ลาว เวียดนาม และจีน ให้มีความสะดวก ปลอดภัย ประหยัดเวลาและค่าใช้จ่ายในการเดินทาง ปัจจุบันจังหวัดบึงกาฬมีด่านสากลไทย-ลาว (บึงกาฬ-ปากซัน) เปิดให้บริการประชาชนที่เดินทางและขนส่งสินค้าเข้า-ออกระหว่างประเทศผ่านเรือและแพขนานยนต์เป็นหลักประวัติการก่อสร้าง ประวัติการก่อสร้าง. สำหรับเงินลงทุนโครงการอยู่ที่ 3,640 ล้านบาท หรือประมาณ 9.75 แสนล้านกีบ แยกเป็น ค่าก่อสร้างถนน 890 ล้านบาท (ฝั่งไทย 750 ล้านบาท และฝั่งลาว 140 ล้านบาท) งานสะพาน 1,510 ล้านบาท (ฝั่งไทย 860 ล้านบาท และฝั่งลาว 650 ล้านบาท) อาคารสำนักงานด่าน 1,000 ล้านบาท (ฝั่งละ 500 ล้านบาท) และค่าเวนคืน 240 ล้านบาท ซึ่งการก่อสร้างฝั่งไทยจะใช้เงินงบประมาณ ส่วนฝั่งลาวจะใช้เงินกู้ แนวเส้นทางจะสร้างอยู่บนพื้นที่ ต.วิศิษฐ์ ต.ไคสี และ ต.บึงกาฬ อำเภอเมืองบึงกาฬ อยู่ตรงข้ามกับเมืองปากซัน แขวงบอลิคำไซ สปป.ลาว โดยรูปแบบการก่อสร้างจะมีสะพานข้ามแม่น้ำโขง 1 แห่ง ความยาว 1.35 กม. ขนาด 2 ช่องจราจร เชื่อมโยงระหว่างฝั่งไทยกับลาว พร้อมถนนตัดใหม่เป็นลักษณะถนนเลี่ยงเมือง ขนาด 4 ช่องจราจร ในฝั่งไทย เพื่อเชื่อมต่อกับทางหลวงสาย 222 (บึงกาฬ-พังโคน) จาก จ.หนองคาย ไปยัง จ.นครพนม และ จ.สกลนคร ส่วนฝั่งสปป.ลาวจะเป็นถนนขนาด 2 ช่องจราจร ระยะทาง 2.86 กม. ทั้งโครงการมีระยะทางรวม 16.18 กม. แยกเป็น งานก่อสร้างฝั่งไทย 12.13 กม. และฝั่งลาว 3.18 กม. โดยแนวเส้นทางมีจุดเริ่มต้นที่ฝั่งไทย อยู่ที่จุดตัดทางหลวงสาย 222 กม.ที่ 123+430 ใกล้กับที่ดินกรมทางหลวง จากนั้นแนวเส้นทางจะมุ่งหน้าไปทางทิศตะวันตก ผ่านพื้นที่เกษตรกรรม เลี้ยวขวาไปทางทิศตะวันตกเฉียงเหนือ ตัดกับทางหลวงชนบทสาย 3217 ทางทิศตะวันตกเฉียงใต้ของบ้านหนองนาแซง แล้วมุ่งหน้าไปยังทิศทางเดิม ตัดทางหลวงชนบทสาย 3013 ที่บ้านห้วยดอกไม้ ใกล้โรงเรียนตำรวจตระเวนชายแดนบ้านห้วยดอกไม้ แล้วมุ่งหน้าไปยังทิศทางเดิม ผ่านพื้นที่เกษตรกรรม และเลี้ยวขวาไปทางทิศตะวันออกเฉียงเหนือ ผ่านด่านพรมแดนฝั่งไทย บริเวณทิศตะวันออกของหนองกุดจับ ก่อนยกระดับข้ามทางหลวงสาย 212 กม.ที่ 125+925 ที่บ้านดอนยม อยู่ห่างจากริมฝั่งแม่น้ำโขง ประมาณ 200 เมตร จุดที่ข้ามแม่น้ำโขงจะผ่าน ต.บึงกาฬ ต.วิศิษฐ์ และ ต.ไคสี อำเภอเมืองบึงกาฬ จะมีเวนคืนที่ดิน 620 ไร่ บริเวณฝั่งไทย เพื่อตัดถนนใหม่ จะผ่านจุดสลับทิศทางจราจร ข้ามด่านพรมแดนฝั่งลาว ทางฝั่งตะวันตกของหนองง้า และสิ้นสุดที่ทางหลวงสาย 13 กม.ที่ 136+677 เมื่อโครงการแล้วเสร็จ จะช่วยกระตุ้นการขยายตัวด้านเศรษฐกิจ การค้า การลงทุน และท่องเที่ยวระหว่างไทยกับลาว รวมถึงทำให้การขนส่งสินค้าจากไทยไปสู่ตลาดจีนตอนใต้คล่องตัวขึ้น โดยเฉพาะ “ยางพารา” ที่เป็นพืชเศรษฐกิจของบึงกาฬ ที่สำคัญจะเปิดเส้นทางท่องเที่ยว 3 ประเทศใน 1 วัน “ไทย-ลาว-เวียดนาม” หลังการคมนาคมเชื่อมโยงถึงกันสาเหตุของการล่าช้าในการก่อสร้าง สาเหตุของการล่าช้าในการก่อสร้าง. เนื้อจากทางสปป.ลาว ไม่ต้องการความช่วยเหลือทางด้านการเงินจากประเทศไทย ซึ่งทางรัฐบาลไทย ได้เข้าไปเจรจาหารือกัน ระหว่างรัฐบาลไทยและรัฐบาลลาว โดยพลเอกประยุทธ์ จันทร์โอชา นายกรัฐมนตรี เมื่อวันที่ 26 พฤศจิกายน พ.ศ. 2557 ว่าจะให้เงินกู้กับทางรัฐบาลลาว เพื่อใช้ในการก่อสร้างสะพานมิตรภาพไทย-ลาว แห่งที่ 5 ให้แล้วเสร็จ ซึ่งทางรัฐบาลสปป.ลาว ได้ขอรับความช่วยเหลือนี้ไว้พิจารณา แต่แล้วในรัฐบาลสมัยนายจูมมะลี ไซยะสอน ได้ขอปฏิเสธในการขอกู้เงินจากรัฐบาลไทย เพราะว่าต้องการกู้เงินจากประเทศจีน สุดท้ายเมื่อนายบุนยัง วอละจิด ประธานประเทศคนต่อมา ได้นำขอเสนอนี้กลับมาพิจารณาอีกครั้ง โดยได้ข้อสรุปว่าจะขอกู้เงินจากสำนักงานความร่วมมือพัฒนาเศรษฐกิจกับประเทศเพื่อนบ้าน (องค์การมหาชน) หรือ สพพ. ผ่านทางรัฐบาลไทย แทน แต่อย่างไรก็ตามในปี พ.ศ. 2561 กรมทางหลวงได้รับเงินงบประมาณเวนคืนที่ดินครบแล้ว ส่วนการก่อสร้างจะเริ่มขึ้นในปี พ.ศ. 2562 เนื่องจากทาง สปป.ลาวได้แหล่งเงินทุนที่จะมาก่อสร้างเป็นที่แน่ชัดแล้ว ซึ่งทางสปป.ลาวได้มีมติที่จะขอกู้เงินจาก สพพ. (NEDA) ซึ่งจะเริ่มก่อสร้างในปี พ.ศ. 2562 ซึ่งขณะนี้ทางรัฐบาลไทย รัฐบาลลาวและ สพพ. (NEDA) กำลังจัดตั้งขั้นตอนการประกวดราคา และจะมีการตั้งคณะกรรมการร่วมไทย - สปป.ลาว พร้อมทั้งหน่วยงานที่เกี่ยวข้องจะพิจารณาร่วมกันอีกครั้ง ตามแผนจะก่อสร้างภายในปี พ.ศ. 2562 ใช้เวลาก่อสร้าง 3 ปี จึงจะแล้วเสร็จ</doc>
