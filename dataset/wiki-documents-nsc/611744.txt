<doc id="611744" url="https://th.wikipedia.org/wiki?curid=611744" title="หลอดแสงจันทร์">หลอดแสงจันทร์ หลอดแสงจันทร์ หรือ หลอดไฟไอปรอท () เป็นหลอดไฟฟ้าระบบปล่อยประจุชนิดหนึ่ง ทำงานโดยใช้ไฟฟ้าแรงสูง กระโดดผ่านไอปรอทที่อยู่ในหลอดเพื่อให้เกิดแสงสว่าง, โครงสร้างจะประกอบด้วยหลอดแก้วควอตซ์ขนาดเล็ก ซึ่งบรรจุไอปรอทและขั้วไฟฟ้า ครอบด้วยหลอดแก้วบอโรซิลิเกตขนาดใหญ่ ซึ่งทำหน้าที่ป้องกันความร้อน และปิดกั้นรังสีเหนือม่วงที่เปล่งออกมาจากไอปรอทพร้อมกับแสง หลอดแสงจันทร์จะทำงานโดยใช้ความดันไอปรอทประมาณ 1 บรรยากาศ และต้องอาศัยบัลลาสต์กับสตาร์ตเตอร์ (คล้ายหลอดฟลูออเรสเซนต์ แต่สตาร์ตเตอร์จะบรรจุมาในตัวหลอด) และจะต้องใช้เวลา 4-7 นาทีหลังหลอดติด เพื่อให้สว่างเต็มที่ หลอดแสงจันทร์ มีประสิทธิภาพการใช้พลังงานมากกว่าหลอดไฟไส้และหลอดฟลูออเรสเซนต์ทั่วไป ให้ความสว่างในช่วง 35 ถึง 65 ลูเมนต่อวัตต์ ให้แสงขาวที่มีความเข้มสูง, และมีอายุการใช้งานที่ยาวนาน (ประมาณ 24000 ชั่วโมง) จึงนิยมติดตั้งในบริเวณขนาดใหญ่ที่ต้องการการส่องสว่างต่อเนื่องจากด้านบน เช่น โรงงาน, โกดัง, สนามกีฬา หรือใช้เป็นไฟถนน แต่เนื่องจากหลอดแสงจันทร์ให้แสงขาวที่มีสีออกไปทางฟ้า-เขียว (จากสเปกตรัมของปรอท) จึงไม่นิยมใช้เป็นแสงสว่างในร้านค้า เพราะทำให้สีผิวคนดูไม่เป็นธรรมชาติ</doc>
