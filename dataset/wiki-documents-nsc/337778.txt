<doc id="337778" url="https://th.wikipedia.org/wiki?curid=337778" title="อุรัสยา เสปอร์บันด์">อุรัสยา เสปอร์บันด์ อุรัสยา เสปอร์บันด์ (เกิด 18 มีนาคม พ.ศ. 2536) ชื่อเล่น ญาญ่า เป็นนักแสดงและนางแบบลูกครึ่งไทย-นอร์เวย์ เริ่มเข้าสู่วงการบันเทิงในปี พ.ศ. 2550 โดยได้รับการติดต่อจากโมเดลลิ่งที่สวนจตุจักร หลังจากนั้นก็ได้เข้าร่วมโครงการค้นหานางแบบหน้าใหม่ในปี พ.ศ. 2551 โดยคำชักชวนของ สมบัษร ถิระสาโรช และมีผลงานเรื่อยมา งานถ่ายแบบและถ่ายมิวสิกวิดีโอของเธอเป็นที่สนใจของสถานีวิทยุโทรทัศน์ไทยทีวีสีช่อง 3 จนเธอได้เซ็นสัญญาเป็นนักแสดงในสังกัด และร่วมแสดงละครเป็นครั้งแรกในละครซิตคอมเรื่อง เพื่อนซี้ล่องหน แต่ไม่ประสบความสำเร็จ ต่อมาได้รับคำวิจารณ์ที่ดีและส่งผลให้เธอเป็นที่รู้จักมากขึ้น ในละครโรแมนติกดราม่าเรื่อง กุหลาบไร้หนาม อุรัสยาเริ่มมีชื่อเสียงปลายปี พ.ศ. 2553 หลังจากแสดงละครเรื่อง ดวงใจอัคนี โดยเธอได้รับรางวัลท็อปอวอร์ด 2010 และ สยามดารา สตาร์ส อวอร์ดส์ 2011 ในสาขาดาวรุ่งหญิงยอดเยี่ยม ในปี พ.ศ. 2554 เธอได้รับการเสนอชื่อเข้าชิงรางวัลนาฏราช สาขานักแสดงนำหญิงยอดเยี่ยมจากการแสดงในละครเรื่องที่สี่ของเธอ คือ เรื่อง ตะวันเดือด ในปีเดียวกันนั้น อุรัสยามีผลงานสร้างชื่อจากบทบาทหญิงสาวความจำเสื่อม ในละครเรื่อง เกมร้ายเกมรัก ซึ่งทำให้เธอได้รับการเสนอชื่อเข้าชิงรางวัลโทรทัศน์ทองคำสาขานักแสดงนำหญิงดีเด่น อีกทั้งยังได้รับการเสนอชื่อเข้าชิงรางวัลสยามดารา สตาร์ส อวอร์ดส์ 2012 ในสาขานักแสดงนำหญิงยอดเยี่ยม และรางวัลเมขลา ครั้งที่ 24 ในสาขาผู้แสดงนำหญิงดีเด่นประวัติชีวิตช่วงแรกและการศึกษา ประวัติ. ชีวิตช่วงแรกและการศึกษา. อุรัสยา เสปอร์บันด์ เกิดเมื่อวันที่ 18 มีนาคม พ.ศ. 2536 ที่เมืองพัทยา จังหวัดชลบุรี เป็นลูกคนสุดท้องในสองคน พ่อของเธอซีกู๊ด ชาวนอร์เวย์ เป็นที่ปรึกษาการลงทุนและนายหน้าในตลาดหลักทรัพย์ และคุณแม่ชาวไทย อุไร เป็นแม่บ้าน อุรัสยามีพี่สาวชื่อ แคทลียา อายุมากกว่าเธอสามปี และมีพี่ชายชาวนอร์เวย์ต่างมารดาอีกสองคน เธอเข้าเรียนในระดับประถมศึกษา-มัธยมศึกษาที่โรงเรียนนานาชาติเดอะรีเจนท์พัทยาจนถึงเกรด 11 (ม. 5) จึงได้ย้ายไปเรียนที่โรงเรียนบางกอกพัฒนา เมื่ออายุ 12 ปี อุรัสยาได้เจอกับโมเดลลิ่งที่สวนจตุจักร ซึ่งเธอได้รับเลือกให้แสดงโฆษณาระงับกลิ่นกายของจีนี่ ยังแคร์ โคโลญ หลังจากนั้นอุรัสยาก็มีงานเข้ามาเรื่อย ๆ แต่ด้วยความที่บ้านเกิดอยู่ไกลถึงพัทยาจึงลำบากต่อการไปแคสงานในกรุงเทพ จึงหายไปจากวงการระยะหนึ่ง ต่อมาอุรัสยาก็หวนกลับเข้าวงการอีกครั้งหนึ่งในอาชีพนางแบบด้วยการเข้าร่วมโครงการเซนโมเดลเสิร์ช (Zen Model Search) โดยคำชักชวนของ สมบัษร ถิระสาโรช ในปี พ.ศ. 2551 อุรัสยาได้เดินแบบเป็นครั้งแรกในงานเซนแฟชั่นวีค และถ่ายนิตยสารอีกหลายฉบับ รวมถึงมีผลงานถ่ายมิวสิกวิดีโอ เช่น "เพียบเลย" ของมิสเตอร์ดี, "ต่อให้โลกหยุดหมุน" ของซีควินท์ เป็นต้น ครอบครัวให้การสนับสนุนอาชีพของเธอจึงย้ายไปอยู่ในกรุงเทพ ถึงแม้อุรัสยาจะตัดสินใจเข้าสู่วงการนางแบบ แต่เธอบอกว่าเป็นงานที่ไม่ค่อยถนัดนักเพราะกังวลเรื่องความสูงและรูปร่างของตนเอง เธอยังพูดว่า "เธอชอบงานถ่ายแบบมากกว่า" และการทำงานในวงการทำให้เธอเปลี่ยนไปและต้องปรับตัว ในปี พ.ศ. 2554 อุรัสยาสอบเทียบเข้าศึกษาต่อในระดับปริญญาตรี คณะอักษรศาสตร์ สาขาวิชาภาษาและวัฒนธรรม จุฬาลงกรณ์มหาวิทยาลัย เอกภาษาอิตาลี แต่ต่อมาย้ายเรียนในเอกภาษาสเปน หลังจากศึกษาที่มหาวิทยาลัยเป็นเวลาสี่ปีครึ่ง อุรัสยาได้จบการศึกษาจากจุฬาลงกรณ์มหาวิทยาลัยในปี พ.ศ. 2558อาชีพ2551–2554 : เริ่มต้นอาชีพนักแสดง และประสบความสำเร็จ อาชีพ. 2551–2554 : เริ่มต้นอาชีพนักแสดง และประสบความสำเร็จ. ในปี พ.ศ. 2551 รูปภาพของเธอจากนิตยสาร พลอยแกมเพชร ฉบับที่ 391 ไปเข้าตาทางช่อง 3 จนเธอได้เซ็นสัญญาเป็นนักแสดงในกลุ่มพาวเวอร์ทรีรุ่นที่สอง เป็นระยะเวลา 3 ปี โดยแสดงละครเรื่องแรก คือ บ้านก้านมะยม บทประพันธ์ของ ประภัสสร เสวิกุล กำกับโดยสุประวัติ ปัทมสูต แสดงร่วมกับณัฐรัฐ โมริส เลอกรองและพัชรินทร์ ศรีวสุภิรมย์ ซึ่งใช้เวลาถ่ายทำนานกว่า 4 ปี แต่ไม่ได้ออกอากาศ ในปีเดียวกัน อุรัสยาแสดงร่วมกับวริษฐ์ ทิพโกมุทในละครซิตคอมช่วงเช้าแนวตลกของทีวีธันเดอร์ในปี พ.ศ. 2551 เรื่อง เพื่อนซี้ล่องหน กำกับโดย ศรัทธา ศรัทธาทิพย์ ระหว่างที่แสดงละครเรื่องนี้ เธอพูดภาษาไทยได้เพียง 30 % ด้วยความที่ศึกษาอยู่ที่โรงเรียนนานาชาติมาโดยตลอดทำให้เพื่อนสนิทส่วนใหญ่เป็นฝรั่งหมด แม้มารดาจะสอนภาษาไทยให้ตั้งแต่เด็ก ๆ ก็ไม่สามารถพูดได้คล่องแคล่วเท่าที่ควร เพราะใช้ภาษาอังกฤษและภาษานอร์เวย์สื่อสารกันในครอบครัวเป็นหลัก จึงเป็นอุปสรรคอย่างมากในการแสดง ขณะถ่ายทำในละครเรื่อง กุหลาบไร้หนาม เธอต้องอัดเสียงพูดตัวเองแล้วฟังซ้ำไปมาเพื่อจดจำเสียงโทนให้ตรงกับอารมณ์ของตัวละคร ปัจจุบันเธอสามารถอ่านเขียนและสามารถพูดภาษาไทยดีขึ้นเรื่อย ๆ แต่ยังไม่เข้าใจศัพท์บางคำ อุรัสยาไม่มีผลงานสองปี ในปี พ.ศ. 2553 เธอได้แสดงบทนำครั้งแรกในละครเรื่อง กุหลาบไร้หนาม กำกับโดยอดุลย์ บุญบุตร แสดงร่วมกับเฌอมาลย์ บุญยศักดิ์และพัชฏะ นามปาน โดยอุรัสยารับบทเป็นนุชรี "นางเอกเจ้าน้ำตา" สำหรับคำวิจารณ์การแสดงในละครเรื่องนี้ ชัชวาล พวงเดช จากหนังสือพิมพ์สยามรัฐ วิจารณ์ว่า "เป็นการแสดงที่แจ้งเกิด"ของเธอ ในปีเดียวกันนั้น เธอแสดงร่วมกับณเดชน์ คูกิมิยะในบทคนดูแลกิจการฟาร์มโคนมที่ไม่ถูกกันตั้งแต่เด็ก แต่ความบาดหมางก็เกิดเป็นความรักต้องห้ามระหว่างสองตระกูลที่ไม่ถูกกัน ในละครใหญ่ 4 หัวใจแห่งขุนเขา เรื่อง ดวงใจอัคนี ที่ถือว่าเป็นละครที่ประสบความสำเร็จและเป็นบทที่แจ้งเกิดอย่างเต็มตัวให้กับเธอ สำหรับการแสดงจากละครเรื่องนี้ อุรัสยาได้รับรางวัลท็อปอวอร์ดและสยามดารา สตาร์ส อวอร์ดส์ในสาขาดาวรุ่งหญิงยอดเยี่ยม ในปี พ.ศ. 2554 อุรัสยาแสดงในละครแอกชัน-โรแมนติกเรื่อง ตะวันเดือด ของผู้จัด ฉัตรชัย เปล่งพานิช กำกับโดย อรรถพร ธีมากร ในละครอุรัสยารับบทเป็นลูกสาวเจ้าของไร่ที่ต้องแบกรับภาระของพ่อเอาไว้ ในการปกป้องสายแร่พลอยจากกลุ่มโจร ละครเรื่องนี้ได้รับความนิยม ส่วนเหตุผลที่ฉัตรชัยเลือกอุรัสยามาแสดงละครเรื่องนี้เพราะฝีมือและความเหมาะสมในบท หลังจากคัดเลือกนักแสดงมาแล้วหลายคน ละครเรื่องนี้ได้รับการเสนอชื่อเข้าชิงรางวัลนาฏราช ถึง 7 สาขา และได้เข้าชิงรางวัลโทรทัศน์ทองคำถึง 4 สาขา และอีก 5 สาขาจากคมชัดลึก อวอร์ด อุรัสยาถูกเสนอชื่อเข้าชิงรางวัลนาฏราช สาขานักแสดงนำหญิงยอดเยี่ยม แต่พ่ายให้กับอารยา เอ ฮาร์เก็ตจากละครเรื่อง ดอกส้มสีทอง หลังจากเรื่อง ตะวันเดือด ก็ได้แสดงร่วมกับณเดชน์ คูกิมิยะในละครโรแมนติกดราม่าเรื่อง เกมร้ายเกมรัก ออกอากาศเมื่อวันที่ 28 ตุลาคม พ.ศ. 2554 โดยเธอรับบทเป็นหญิงสาวที่สูญเสียความทรงจำ ละครเรื่องนี้ประสบความสำเร็จถึงแม้จะมีอุทกภัยในประเทศไทย และถือเป็นละครที่ได้รับความนิยมสูงที่สุดจากการสำรวจของเอแบคโพล สำหรับการแสดงในละครเรื่องนี้ เธอได้รับการเสนอชื่อเข้าชิงรางวัลโทรทัศน์ทองคำในสาขานักแสดงนำหญิงดีเด่น และได้รับการเสนอชื่อเข้าชิงรางวัลเมขลาในสาขาผู้แสดงนำหญิงดีเด่น และสยามดารา สตาร์ส อวอร์ดส์ในสาขานักแสดงนำหญิงยอดเยี่ยม หลังจบละครเธอได้เป็นพรีเซ็นเตอร์สินค้าจำนวนมาก จนได้รับฉายาว่าเป็น "เจ้าแม่พรีเซ็นเตอร์" จากรายได้ 65 ล้านบาท เว็บไซต์สนุกดอตคอม จัดอันดับให้อุรัสยาเป็น "ดาราสุดฮอตเจ้าพ่อเจ้าแม่พรีเซนเตอร์" อันดับที่ 2 ประจำปี พ.ศ. 2554 และนิตยสารโพสซิชั่นนิง จัดให้เธอเป็น "แบรนด์ แอมบาสเดอร์ ที่มาแรงที่สุดในช่วงไตรมาส 2" ของปี พ.ศ. 25552555–ปัจจุบัน : ดาวเรืองและหลังจากนั้น 2555–ปัจจุบัน : ดาวเรืองและหลังจากนั้น. ในปี พ.ศ. 2555 อุรัสยาได้แสดงคู่กับณเดชน์ คูกิมิยะในละครเรื่อง ธรณีนี่นี้ใครครอง สร้างมาจากนวนิยายของกาญจนา นาคนันทน์ ละครเรื่องนี้ได้รับเสียงวิจารณ์ทั้งบวกและลบปนกัน ส่วนคำวิจารณ์การแสดง ปิยนุช รัตนานุกูล จากหนังสือพิมพ์กรุงเทพธุรกิจวิจารณ์ว่า "ได้เผยถึงความหลากอารมณ์ มีหลายอย่างปน ๆ กันอยู่ แล้วปล่อยออกมาแบบกระตุ้นการรับรู้" (sensory stimulus) การแสดงจากละครเรื่องนี้ทำให้เธอได้รับรางวัลเมขลาสาขาผู้แสดงนำหญิงดีเด่น และได้รับการเสนอชื่อเข้าชิงรางวัลท็อปอวอร์ดในสาขานักแสดงนำหญิงยอดเยี่ยม ในเดือนเมษายน พ.ศ. 2555 เธอได้ให้เสียงพากย์เป็น ฮีโร่สีชมพู ในการ์ตูนแอนิเมชันแนวครอบครัวเรื่อง ซุปเปอร์ฮีโร่ หล่อช่วยได้ ในเดือนพฤศจิกายน พ.ศ. 2555 เธอแสดงมิวสิกวิดีโอเพลง "มายแบดแฮบิต" ของชินวุฒ อินทรคูสิน หลังจากเรื่อง ธรณีนี่นี้ใครครอง ก็ได้แสดงร่วมกับอธิชาติ ชุมนานนท์และศรราม เทพพิทักษ์ ในละครเรื่อง มายาตวัน หนึ่งในละครซีรีส์ชุด 3 ทหารเสือสาว เธอรับบทเป็นนักข่าวสายบันเทิงที่พยายามขอสัมภาษณ์อดีตดาราชื่อดังที่เกลียดนักข่าว ละครเรื่องนี้เป็นที่นิยมในกลุ่มผู้ที่ชื่นชอบ ศรราม เทพพิทักษ์ ก็ชื่นชมเธอในละครเรื่อง มายาตวัน และพูดถึงอุรัสยาว่า "มีความเป็นมืออาชีพและเล่นได้เป็นธรรมชาติ" ในปีเดียวกัน อุรัสยาแสดงในละครตลกเรื่อง ดาวเรือง คู่กับทฤษฎี สหวงษ์ ในละครเธอรับบทเป็นดาวเรือง สาวห้าวประจำหมู่บ้านที่ชอบกลั่นแกล้งคนอื่น สำหรับบทนี้ อุรัสยาถูกวิจารณ์จากผู้ชมว่าเธอไม่เหมาะสมกับบทดังกล่าวเพราะภาพลักษณ์ที่ดูเป็นเด็กฝรั่งและผู้ชมบางคนยังติดตากับละครเวอร์ชันก่อนในปี พ.ศ. 2539 ที่นำแสดงโดยจอนนี่ แอนโฟเน่และสิริยากร พุกกะเวส แต่กฤษณ์ ศุกระมงคล ผู้กำกับแย้งว่า "น้องเหมาะที่สุดทั้งจากความแรงและความเป็นตัวเอง" ส่วนภาพลักษณ์ที่ดูเป็นเด็กฝรั่ง เขากล่าวว่า "มันดูท้าทาย เป็นจุดที่จะสนุก" และรู้สึกพอใจกับการแสดงของเธอ อุรัสยายังให้สัมภาษณ์ว่า เธอต้องไปเรียนการแสดงเพิ่มเติม ในช่วงแรก ๆ เธอมีอาการเครียดเพราะหาคาแรกเตอร์ตัวเองไม่เจอ ด้วยความที่เป็นบทไกลตัวและภาษาของคนต่างจังหวัด หลังจากละครออกอากาศก็ได้กระแสตอบรับที่ดี โดยมีเรตติงเฉลี่ยร้อยละ 8.66 ซึ่งมากเป็นอันดับ 6 ของช่องสามในปีนั้น ส่วนคำวิจารณ์ สำนักข่าวอิศราเขียนว่า "เป็นละครสะท้อนสังคมไทยในปัจจุบัน หลายคำพูดล้วนถูกรังสรรค์และหยิบยกขึ้นถ่ายทอดเพื่อหวังให้คนไทยได้ฉุกคิด" จากการประสบความสำเร็จของการ์ตูนแอนิเมชัน ซุปเปอร์ฮีโร่ หล่อช่วยได้ ทำให้เธอได้กลับมาพากย์เสียงต่อในภาคเริ่มต้นใหม่ ซุปเปอร์ฮีโร่ สวยช่วยได้ ซีซั่น 2 ร่วมกับคิมเบอร์ลี แอน เทียมศิริและราศรี บาเล็นซิเอก้า ออกอากาศเดือนตุลาคม ปีถัดมาเธอแสดงร่วมกับณเดชน์ คูกิมิยะ, มาริโอ้ เมาเร่อ และณฐพร เตมีรักษ์ในละครฟอร์มยักษ์ ไรซิงซัน เรื่อง รอยฝันตะวันเดือด ออกอากาศครั้งแรกเมื่อวันที่ 21 สิงหาคม พ.ศ. 2557 เป็นเรื่องราวความรักของริวและมายูมิ ละครไม่ประสบความสำเร็จ ซีรีส์ชุดนี้ได้รับเสียงวิจารณ์ทั้งดีและไม่ดี และถูกวิพากษ์วิจารณ์ว่าเป็น "ละครตลกสำหรับคนที่รู้จักญี่ปุ่น" แต่ถึงกระนั้นซีรีส์ชุดนี้ยังได้รับรางวัลละครยอดเยี่ยมแห่งปี 2014 จากสถานทูตและการท่องเที่ยวแห่งประเทศญี่ปุ่น ในปี พ.ศ. 2558 อุรัสยาแสดงในละครของธิติมา สังขพิทักษ์ ร่วมกับ จิรายุ ตั้งศรีสุข เรื่อง หนึ่งในทรวง เป็นละครย้อนยุคกลับไปในปี พ.ศ. 2473 โดยอุรัสยารับบทเป็นหญิงสาวที่ปากแข็งในเรื่องความรัก ในปี พ.ศ. 2560 เธอยังได้กลับมาร่วมงานแสดงละครในการกำกับของอำไพพร จิตต์ไม่งงอีกครั้งในเรื่อง คลื่นชีวิต รับบทเป็น จีราวัจน์ นักแสดงดาวรุ่งที่มีปมชีวิตชีวิตส่วนตัวความสนใจ ชีวิตส่วนตัว. ความสนใจ. ในเวลาว่าง เธอเป็นหนอนหนังสือตัวยง หนังสือเล่มแรกที่เธออ่านคือวรรณกรรมเยาวชนของแจ๊กเกอลีน วิลสัน ส่วนนักเขียนที่ชื่นชอบคือ เม็ก คาบอท, นิโคลัส สปากส์, โซเฟีย คินเซลลา และเซซีเลีย อะเฮิร์น โดยเฉพาะอะเฮิร์น อุรัสยาติดตามผลงานตั้งแต่หนังสือเล่มแรก ส่วนแนววรรณกรรมที่ชื่นชอบเป็นพิเศษคือแนวนวนิยายอิงประวัติศาสตร์โรมานซ์ (Historical romance) นอกจากนี้เธอยังชอบอ่านหนังสือ สาวทรงเสน่ห์ ของเจน ออสเตน และ ลิขิตรักต่างมิติ ของอะเฮิร์น อุรัสยามีความรู้ภาษาฝรั่งเศสและภาษาสเปนเธอสามารถพูดได้คล่องแคล่ว และสามารถเล่นเปียโนและไวโอลินได้ระดับหนึ่ง และยังชอบการวาดภาพจิตรกรรมตั้งแต่เรียนมัธยมศึกษา ส่วนงานอดิเรกอย่างอื่น เธอยังชอบการขี่ม้าและถือเป็นกีฬาที่เล่นจริงจัง เธอเริ่มเรียนการขี่ม้าตั้งแต่อายุ 7 ปี ตามอย่างพี่สาว โดยฝึกที่ฮอร์สชูพอยท์พัทยา ด้วยความชื่นชอบในการขี่ม้าอุรัสยาจึงชอบสะสมตุ๊กตามายลิตเติลโพนี ในเวลาว่างในปัจจุบันอุรัสยาใช้เวลาไปกับการปีนเขา อยู่กับครอบครัว และอ่านหนังสือ นักแสดงที่อุรัสยาชื่นชอบ เช่น ออร์แลนโด บลูม, แอน ทองประสม, อนันดา เอเวอร์ริ่งแฮม และนาตาลี พอร์ตแมน เป็นต้น ศิลปินที่เธอชื่นชอบ คือ แซม สมิธ, เคที เพร์รี และธงไชย แมคอินไตย์ นักกีฬาที่เธอชื่นชอบ คือ เคซุส นาบัส สำหรับซีรีส์ที่เธอชื่นชอบคือ ดาวน์ตันแอบบีย์ อุรัสยาเป็นคนชอบฟังเพลงมาก เธอฟังเพลงได้ทุกแนวยกเว้นแนวเพลงร็อกหนัก ๆ แบบฮาร์ดคอร์ซึ่งเธอไม่ชอบ ส่วนวงดนตรีและศิลปินที่เธอชอบฟังคือ สโนว์พาโทรล และลานา เดล เรย์ นอกจากนี้อุรัสยายังให้ความสนใจในเรื่องศาสนา เธอพูดว่า ตั้งแต่เด็กเธอไม่ค่อยได้ศึกษาเกี่ยวกับศาสนาพุทธและเพิ่งมาเรียนรู้มากขึ้นตอนเข้ามหาวิทยาลัย เธอชอบที่ศาสนาพุทธสอนให้เดินทางสายกลาง และยังพูดว่า "เธอพยายามนำธรรมะมาใช้ในการทำงาน"ภาพลักษณ์และสื่อบันเทิง ภาพลักษณ์และสื่อบันเทิง. อุรัสยามีภาพลักษณ์สดใส หม่อมหลวงนันทิกา วรวรรณรองผู้อำนวยการใหญ่ฝ่ายโฆษณาและประชาสัมพันธ์สายการบินบางกอกแอร์เวย์พูดถึงอุรัสยาในฐานะพรีเซ็นเตอร์ว่า "คุณญาญ่ามีภาพลักษณ์เป็นคนรุ่นใหม่ ที่มีความน่ารัก สดใส รักการท่องเที่ยว และมีความโดดเด่นเฉพาะตัว ตรงกับสายการบินของเราที่มีความเป็นบูติคแอร์ไลน์" บริษัทเซเรบอสประเทศไทย ผู้ผลิตและจำหน่ายแบรนด์รังนกเลือกอุรัสยามาเป็นแบรนด์แอมบาสเดอร์โดยมองว่าเธอเป็นดาราที่มี "ภาพลักษณ์ดี สดใส เป็นคนที่ห่วงใยคนรอบข้างจนสัมผัสได้ ไม่ว่าจะเป็นความรักระหว่างญาญ่าและแฟนคลับ พี่น้อง ครอบครัว เพื่อนร่วมงาน และเด็ก ๆ" อรวรรณ บัณฑิตกุล นักเขียนนิตยสาร มาร์เกตเธียร์ ยกย่องอุรัสยาในด้านการเป็นพรีเซ็นเตอร์ว่า "ความสวยใสของเด็กรุ่นสาวสามารถสร้างแบรนด์ของลูกค้าให้มีชีวิตชีวา (Brand Revitalization) คือเหตุผลสำคัญที่ลูกค้าเลือกเธอเป็นพรีเซ็นเตอร์" และ "ภาพลักษณ์ที่ดีที่ไม่เคยมีข่าวฉาวเรื่องผู้ชาย ไม่ชอบเที่ยวกลางคืน ไม่แต่งตัวเซ็กซี่ ไม่มีข่าววีนเหวี่ยงกับผู้คน รวมทั้งยังมีความสามารถในการร้องและเต้น ซึ่งทำให้เธอสามารถเอนเตอร์เทนลูกค้าของแบรนด์ต่าง ๆ ได้อย่างสนุกสนานขึ้น" เธอยังถูกจัดให้อยู่อันดับหนึ่งในรายชื่อนักแสดงหญิงที่น่ารักที่สุด ของสำนักวิจัยเอแบคโพลล์ ในปี พ.ศ. 2554 ในปี พ.ศ. 2555 บ้านสมเด็จโพลล์ได้ดำเนินโครงการสำรวจความคิดเห็นเกี่ยวกับบุคคลในดวงใจ ของหนุ่มสาววัยทำงานโดยเก็บจากกลุ่มตัวอย่างจากหนุ่มสาววัยทำงาน ที่อาศัยอยู่ในกรุงเทพมหานครจำนวนกว่า 1,332 คน ซึ่งเธอถูกจัดให้อยู่อันดับหนึ่งในหมวดดารา นักแสดง ที่ชื่นชอบ ชื่นชม และเป็นแบบอย่างที่ดีมากที่สุด ซึ่งได้คะแนนร้อยละ 15.9% ในเดือนมกราคม พ.ศ. 2558 เธอติดหนึ่งในห้าในรายชื่อคนดีศรีบันเทิง 2557 ของไทยรัฐ ว่าเป็น "ดาราน้ำดีตัวอย่างน่าชื่นชม" ในงานประกาศผลรางวัลเซเวนทีนชอยส์อวอร์ด อุรัสยาได้รับรางวัลสาวฮอตแห่งปีทั้งหมด 5 ครั้ง คมชัดลึก อวอร์ดสาขานักแสดงหญิงยอดนิยม 5 ปีซ้อน ในงานเอ็มไทยท็อปทอล์กอะเบาต์ 2011 เธอได้รับรางวัลนักแสดงหญิงที่ถูกกล่าวถึงมากที่สุด ในเว็บไซต์เอ็มไทย นอกจากนี้ เธอยังอยู่ในรายชื่อดาราชาย-หญิงสุดฮอต ที่ถูกกล่าวถึงผ่านทางสื่อโทรทัศน์มากที่สุดอันดับสี่ ของปี พ.ศ. 2558 จากทีวีแพลทฟอร์ม ในการจัดอันดับโดยคนบันเทิงของโพลดาราไทยรัฐในปี พ.ศ. 2558 ซึ่งเป็นการสอบถามจากกลุ่มศิลปิน ดารา กว่า 200 คน อุรัสยาได้อันดับหนึ่งในหมวดนางเอกแห่งปี จากภาพลักษณ์ที่ดีไม่แต่งตัวล่อแหลมจนเกินไป เธอได้รับการโหวตให้อยู่อันดับหกในรายชื่อดาราแต่งกายเหมาะสม จากผลสำรวจของไทยแลนด์พีเพิลส์ชาร์ต ที่จัดโดยไนน์เอ็นเตอร์เทน ต่อมา อเด็คโก้ได้สำรวจความคิดเห็นของเด็กไทยที่มีอายุระหว่าง 7–14 ปี จำนวน 1,546 คน เธอติดอันดับที่ 4 ในรายชื่อไอดอลในดวงใจของเด็กไทย ประจำปี พ.ศ. 2559ผลงานรางวัล</doc>
