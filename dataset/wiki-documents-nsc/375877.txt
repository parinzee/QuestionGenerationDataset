<doc id="375877" url="https://th.wikipedia.org/wiki?curid=375877" title="แม่น้ำแอพะแลชิโคลา">แม่น้ำแอพะแลชิโคลา แม่น้ำแอพะแลชิโคลา () เป็นแม่น้ำสายหนึ่งในรัฐฟลอริดา สหรัฐอเมริกา ความยาวประมาณ 112 ไมล์ (180 กิโลเมตร) ไหลลงสู่อ่าวเม็กซิโก ลุ่มน้ำขนาดใหญ่ที่สุดซึ่งเป็นที่รู้จักในชื่อลุ่มน้ำเอซีเอฟ ครอบคลุมพื้นที่ประมาณ 19,500 ตารางไมล์ (50,505 ตารางกิโลเมตร) ระยะทางของต้นน้ำไกลที่สุดอยู่ในรัฐจอร์เจียทางตะวันออกเฉียงเหนือยาวประมาณ 500 ไมล์ (800 กิโลเมตร) ชื่อของแม่น้ำมาจากเผ่าแอพะแลชิโคลาซึ่งอาศัยอยู่ตามลุ่มน้ำแห่งนี้ แม่น้ำแอพะแลชิโคลารวมตัวจากแม่น้ำสองสายได้แก่ แม่น้ำแชตตะฮูชี และแม่น้ำฟลินต์ ไหลมาบรรจบกันที่ทะเลสาบเซมิโนลซึ่งเกิดจากการเก็บกักน้ำของเขื่อนจิม วูดรัฟฟ์ เป็นจุดเริ่มต้นแบ่งพรมแดนระหว่างรัฐฟลอริดากับรัฐจอร์เจีย ใกล้กับเมืองแชตตะฮูชีตั้งอยู่ที่ประมาณ 60 ไมล์ทางตะวันออกเฉียงเหนือของพานามาซิตี แม่น้ำแอพะแลชิโคลาไหลลงทางใต้ผ่านป่าในฟลอริดาแพนแฮนเดิล ผ่านเมืองบริสทอล บริเวณตอนเหนือของเทศมณฑลกัลฟ์มีแม่น้ำชิโพลาสายสั้น ๆ เข้ามาบรรจบจากด้านตะวันตก ปลายน้ำอยู่ที่อ่าวแอพะแลชิโคลาซึ่งเป็นเวิ้งน้ำแห่งหนึ่งของอ่าวเม็กซิโก แม่น้ำสายนี้เป็นเส้นแบ่งระหว่างเขตเวลาตะวันออกกับเขตเวลากลางของสหรัฐอเมริกายกเว้นบริเวณปากแม่น้ำ บริเวณแม่น้ำแอพะแลชิโคลาเป็นแหล่งที่มีชื่อเสียงเรื่องน้ำผึ้งดอกไม้ชนิดเดียว (monofloral honey) คุณภาพสูงจากต้นทูพิโล (tupelo) ที่ขึ้นอยู่บริเวณตะวันออกเฉียงใต้ของสหรัฐอเมริกา น้ำผึ้งชนิดบริสุทธิ์ที่สุด (ที่ได้รับรองโดยการวิเคราะห์เกสร) และแพงที่สุดผลิตจากบริเวณลุ่มน้ำแห่งนี้ น้ำผึ้งทูพิโลในปีที่ได้ผลผลิตดีโดยกลุ่มเกษตรกรผู้เลี้ยงผึ้งที่เชี่ยวชาญมีมูลค่าสูงถึง 900,000 ดอลลาร์สหรัฐในฤดูใบไม้ผลิแต่ละครั้ง</doc>
