<doc id="281719" url="https://th.wikipedia.org/wiki?curid=281719" title="คริสโตเฟอร์ แลมเบิร์ท">คริสโตเฟอร์ แลมเบิร์ท คริสโตฟ กีย์ เดนีส์ ลองแบรต์ หรือ คริสโตเฟอร์ แลมเบิร์ท นักแสดงชาวฝรั่งเศสที่เกิดในสหรัฐอเมริกา มีชื่อเสียงเป็นที่รู้จักจากบท "คอนเนอร์ แม็คลีออด" จากภาพยนตร์แอ็คชั่นแฟนตาซี Highlander ในปี 1986 ที่ประสบความสำเร็จจนมีการสร้างภาคต่ออีก 3 ภาค และภาพยนตร์ซีรีส์อีก 6 ฤดูกาล 119 ตอน นอกนั้นยังแสดงบทนำในภาพยนตร์ Mortal Kombat (1995) ที่สร้างจากเนื้อเรื่องในเกมส์คอมพิวเตอร์ และในภาพยนตร์ภาคต่อ Mortal Kombat: Devastation ที่จะออกฉายในปี 2010 คริสโตเฟอร์ แลมเบิร์ทเกิดที่นิวยอร์ก สหรัฐอเมริกา บิดาเป็นนักการทูตฝรั่งเศสประจำองค์การสหประชาชาติ เขาเติบโตในเจนีวา สวิตเซอร์แลนด์ หลังจากครอบครัวย้ายมาอยู่ที่นี่เมื่อเขาอายุได้ 2 ปี ผลงานแสดงที่สร้างชื่อให้เขา คือบททาร์ซาน ในภาพยนตร์เรื่อง Greystoke - The Legend of Tarzan, Lord of the Apes ในปี ค.ศ. 1984 กำกับโดยฮิวจ์ ฮัดสัน ตามด้วย Highlander ซึ่งทำให้เขาเป็นตัวเลือกแรกของจอห์น เกล็น ผู้กำกับภาพยนตร์เจมส์ บอนด์เรื่องใหม่ ให้มารับบทแทนโรเจอร์ มัวร์ ใน The Living Daylights ในปี 1987 แต่เนื่องจากการพูดภาษาอังกฤษสำเนียงฝรั่งเศส ทำให้บทนี้ตกเป็นของทิโมธี ดาลตันแทน แลมเบิร์ทเคยได้รับรางวัลซีซาร์ จากภาพยนตร์เรื่อง Subway ในปี 1986 กำกับโดยลุค เบซอง</doc>
