<doc id="315398" url="https://th.wikipedia.org/wiki?curid=315398" title="จอห์น แม็กเอนโร">จอห์น แม็กเอนโร จอห์น แพทริก แม็กเอนโร จูเนียร์ เกิดเมื่อ 16 กุมภาพันธ์ ค.ศ. 1959 นักเทนนิสชายชาวอเมริกัน อดีตมือวางอันดับหนึ่งของโลก จัดอันดับโดยเอทีพีติดต่อกัน 4 ปี ระหว่าง ค.ศ. 1981 ถึง 1984 เขาได้เป็นมือวางอันดับหนึ่งของโลกครั้งแรกเมื่อเดือนมีนาคม ค.ศ. 1980 ได้รับรางวัลชนะเลิศเทนนิสแกรนด์สแลม ประเภทชายเดี่ยว 7 ครั้ง (3 ครั้งที่วิมเบิลดัน และ 4 ครั้งที่ยูเอสโอเพน) ประเภทชายคู่ 9 ครั้ง และประเภทคู่ผสม 1 ครั้ง จอห์น แม็กเอนโรเป็นนักเทนนิสที่ถนัดมือซ้าย นิยมการเล่นลูกวอลเลย์ เป็นที่จดจำในฐานะนักกีฬาอารมณ์ร้อน มักมีปากเสียงกับคู่แข่งและกรรมการผู้ตัดสิน จนถูกตัดสินลงโทษปรับคะแนนบ่อยครั้ง นักกีฬาคู่แข่งร่วมสมัยกับแม็กเอนโร ได้แก่ บิยอร์น บอร์ก จิมมี คอนเนอร์ส และอิวาน เลนเดิล จอห์น แม็กเอนโร เคยเป็นกัปตันทีมชาติสหรัฐอเมริกันในการแข่งขันเดวิสคัพเป็นเวลา 15 ปี ตั้งแต่ ค.ศ. 1978 ถึง 1992 ปัจจุบันเขารับหน้าที่เป็นผู้บรรยายกีฬาเทนนิสให้กับเครือข่าย CBS, NBC, USA, ESPN และ BBC ด้านชีวิตส่วนตัว จอห์น แม็กเอนโรสมรสกับนักแสดงหญิง ทาทัม โอ'นีล ในปี 1986 และหย่ากันในปี 1994 เขาสมรสใหม่กับแพตตี สไมท์ นักร้องนำวงดนตรีร็อก Scandal ตั้งแต่ปี 1997 จนถึงปัจจุบัน</doc>
