<doc id="190424" url="https://th.wikipedia.org/wiki?curid=190424" title="ปรียา รุ่งเรือง">ปรียา รุ่งเรือง ปรียา รุ่งเรือง (พ.ศ. 2483 - 2527) นักแสดงชาวไทย ที่มีชื่อเสียงจากบทนางเอกภาพยนตร์เรื่อง แม่นาคพระโขนง ของ เสน่ห์ โกมารชุน เจ้าของฉายา "นางเอกอกเขาพระวิหาร" เข้าสู่วงการแสดงจากการประกวดเทพี ในพิธีมอบรางวัลตุ๊กตาทอง ครั้งที่ 2 ประจำปี พ.ศ. 2501 ได้ตำแหน่งรองชนะเลิศ แสดงภาพยนตร์เรื่องแรก แผ่นดินใคร (2502) ซึ่งมีเนื้อหาเกี่ยวกับกรณีพิพาทปราสาทพระวิหาร ระหว่างไทยกับกัมพูชา และได้รับบทนำครั้งแรกเป็นหัวหน้าโจรในชุดลายเสือ เรื่อง นางเสือดาว (2508) คู่กับ แมน ธีระพล ปรียา มักได้แสดงบทที่มีฉากวาบหวาม นับเป็นนางเอกคนแรกๆ ที่แสดงบททำนองนี้ รวมทั้งเป็นนางแบบชุดว่ายน้ำตีพิมพ์ลงในปฏิทินของสุราแม่โขง ด้านชีวิตส่วนตัว สมรสกับเสน่ห์ โกมารชุน มีบุตรสาวคือ ยอดสร้อย โกมารชุน ออกจากวงการในช่วง พ.ศ. 2513 กลับมาแสดงภาพยนตร์อีกครั้ง ช่วงปี พ.ศ. 2521- 2523 ก่อนจะเสียชีวิตเนื่องจากอุบัติเหตุทางรถยนต์ บนถนนเพชรเกษม บริเวณบ้านหนองปรง อำเภอเขาย้อย จังหวัดเพชรบุรี</doc>
