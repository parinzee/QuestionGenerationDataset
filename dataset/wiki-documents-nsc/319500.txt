<doc id="319500" url="https://th.wikipedia.org/wiki?curid=319500" title="จอห์น เอิร์สคิน เอิร์ลแห่งมาร์ที่ 18">จอห์น เอิร์สคิน เอิร์ลแห่งมาร์ที่ 18 จอห์น เอิร์สคิน เอิร์ลแห่งมาร์ที่ 18 (; ราว ค.ศ. 1558 - 14 ธันวาคม ค.ศ. 1634) จอห์น เอิร์สคินเป็นนักการเมืองชาวสกอตแลนด์ จอห์น เอิร์สคินผู้ที่เกิดราว ค.ศ. 1558 เป็นบุตรของเอิร์สคิน เอิร์ลแห่งมาร์ที่ 1 ได้รับการศึกษาพร้อมกับสมเด็จพระเจ้าเจมส์ที่ 6 แห่งสกอตแลนด์โดยพระอาจารย์นักมนุษยนิยมจอร์จ บุคานัน หลังจากการบรรลุนิติภาวะแล้วจอห์น เอิร์สคินก็ได้รับหน้าที่ในเชิงเป็นผู้ดูและสมเด็จพระเจ้าเจมส์ผู้มีอายุอ่อนกว่าเจ็ดปี ที่ประทับอาศัยอยู่ด้วยกันที่สเตอร์ลิง แต่อันที่จริงแล้วก็เป็นเพียงหุ่นเชิดของเจมส์ ดักกลาส เอิร์ลแห่งมอร์ตันที่ 4ผู้เป็นผู้สำเร็จราชการแทนพระองค์ของสมเด็จพระเจ้าเจมส์ และมาสูญเสียอำนาจและตำแหน่งเมื่อเอิร์ลแห่งมอร์ตันถูกจำคุก จอห์นมีความวิตกกังวลเมื่อมีการลักตัวสมเด็จพระเจ้าเจมส์โดยวิลเลียม รูธเว็น เอิร์ลแห่งเกาว์รีที่ 1ในปี ค.ศ. 1582 ในการคบคิดที่เป็นที่รู้จักกันว่า "การคบคิดรูธเว็น’’ (Raid of Ruthven) แต่เมื่อสมเด็จพระเจ้าเจมส์เสด็จหนีจากผู้ดูแลใหม่ของพระองค์ได้ เอิร์ลแห่งเกาว์รีก็หลบหนีไปทางตะวันตกของสกอตแลนด์ เมื่อออกมาจากที่ซ่อนเอิร์ลแห่งมาร์ก็ทำการยึดปราสาทสเตอร์ลิง โดยมีสมเด็จพระเจ้าเจมส์เข้าประชิด จนมาร์ต้องหลบหนีไปยังอังกฤษ สมเด็จพระราชินีนาถเอลิซาเบธที่ 1 แห่งอังกฤษทรงพยายามไกล่เกลี่ยแต่ไม่สำเร็จ หลังจากการเจรจาหลายครั้งระหว่างรัฐบาลอังกฤษและสกอตแลนด์ที่ไม่ประสบความสำเร็จแล้ว มาร์ก็รวบรวมกองกำลังกับเพื่อนๆ และเข้าเฝ้าสมเด็จพระเจ้าเจมส์ที่ปราสาทสเตอร์ลิง และไม่นานหลังจากนั้นก็ได้รับอำนาจสูงสุดในปี ค.ศ. 1585 มาร์ได้รับทรัพย์สินและตำแหน่งคืน ตั้งแต่บัดนั้นมาร์ก็ได้รับความรุ่งเรืองในหน้าที่การงานและเป็นที่โปรดปราน ต่อมามาร์ก็ได้รับตำแหน่งเป็นข้าหลวงของปราสาทเอดินบะระห์ และได้รับแต่งตั้งให้เป็นพระอาจารย์ของเฮนรี เฟรเดอริค เจ้าชายแห่งเวลส์พระราชโอรสในสมเด็จพระเจ้าเจมส์ จอห์น เอิร์สคินสมรสครั้งที่สองกับแมรี บุตรีของเอเม สจวต ดยุคแห่งเลนน็อกซ์ ในปี ค.ศ. 1601 จอห์น เอิร์สคินก็ถูกส่งตัวไปยังลอนดอนในฐานะราชทูตจากสกอตแลนด์ สมเด็จพระราชินีนาถเอลิซาเบธที่ 1 ทรงรับรองกับเอิร์สคินว่าเจมส์ควรจะเป็นทายาทของพระองค์ และการเดินทางมาทำหน้าที่ของเอิร์สคินเป็นการกระทำที่ทำด้วยความสุขุมและรอบคอบ เมื่อได้เป็นสมาชิกของสภาองคมนตรีแล้วเอิร์สคินก็ได้รับแต่งตั้งให้เป็นลอร์ด คาร์รอสส์ในปี ค.ศ. 1610 นอกจากนั้นแล้วก็ยังมีตำแหน่งใน Court of High Commission และ เป็นองคมนตรีการคลังระหว่างปี ค.ศ. 1615 ถึงปี ค.ศ. 1630 จอห์น เอิร์สคินเสียชีวิตที่สเตอร์ลิงเมื่อวันที่ 14 ธันวาคม ค.ศ. 1634 เอิร์สคิน เอิร์ลแห่งมาร์ที่ 3 บุตรชายคนเดียวจากภรรยาคนแรกได้รับตำแหน่งเอิร์ลต่อจากบิดา จอห์น เอิร์สคินมีบุตรชายห้าคนกับภรรยาคนที่สอง</doc>
