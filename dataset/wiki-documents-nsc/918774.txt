<doc id="918774" url="https://th.wikipedia.org/wiki?curid=918774" title="ร้านเจ๊ไฝ">ร้านเจ๊ไฝ ร้านเจ๊ไฝ เป็นร้านอาหารริมทางบริเวณทางแยกสำราญราษฎร์ (ประตูผี) เขตพระนคร กรุงเทพมหานคร มีชื่อเสียงจากเป็นร้านอาหารริมทางแห่งแรกของโลกที่ได้ 1 ดาวจากมิชลินไกด์ลักษณะ ลักษณะ. ร้านเจ๊ไฝมีลักษณะเป็นอาคารพาณิชย์หรือห้องแถว ตั้งอยู่ที่ 327 ถนนมหาไชย แขวงสำราญราษฎร์ เขตพระนคร กรุงเทพมหานคร เปิดวันจันทร์ถึงเสาร์ เวลา 13.30–01.30 น. ขายอาหารตามสั่ง ใช้เตาถ่านประกอบอาหาร มีรายการเด่นได้แก่ ไข่เจียวปู ปูผัดผงกะหรี่ และโจ๊กแห้ง มีกำหนดราคาตั้งแต่อาหารทั่วไป 200 บาทถึงราดหน้าเป๋าฮื้อ 10,000 บาท ส่วนไข่เจียวปูซึ่งเป็นเอกลักษณ์ของร้าน ตั้งราคาไว้ระหว่าง 800 ถึง 1,500 บาท สาเหตุที่กำหนดราคาสูงเนื่องจากใช้วัตถุดิบคุณภาพดี ในร้านมีโต๊ะ 10 โต๊ะและไม่รับจองโต๊ะล่วงหน้าประวัติ ประวัติ. ร้านเจ๊ไฝเป็นร้านสืบทอดกิจการมาจากรุ่นพ่อ อายุได้ 70 ปี เจ้าของร้านคนปัจจุบันคือ สุภิญญา จันสุตะ หรือเปีย อายุ 72 ปี เป็นเจ้าของร้านดังกล่าวมากว่า 35 ปี เรียนจบชั้นประถมศึกษาปีที่ 4 แล้วไปเรียนต่อด้านการตัดเสื้อ แต่หลังจบก็ไม่ประสบความสำเร็จ ต่อมาจึงช่วยครอบครัวทำร้านก๋วยเตี๋ยวและหันมาเปิดร้านอาหารของตนเองตามลำดับ ปัจจุบันยังเป็นแม่ครัวในร้านของตนอยู่ดาวมิชลิน ดาวมิชลิน. วันที่ 6 ธันวาคม 2560 มีการเปิดตัว "มิชลิน ไกด์ กรุงเทพฯ" ฉบับปฐมฤกษ์ ซึ่งเป็นหนังสือนำเที่ยวของบริษัทผู้ผลิตยางรถยนต์ มิชลิน ซึ่งมีการมอบรางวัลมิชลิน 1 ดาวแก่ร้านเจ๊ไฝ โดย 1 ดาวหมายถึง "ถ้าร้านอยู่ในเส้นทาง สมควรแวะกิน" เป็นร้านอาหารคุณภาพสูง ผู้ประเมินเป็นชาวไทยที่ผ่านการอบรมหลักเกณฑ์ของมิชลิน โดยไม่เปิดเผยตัวตนและจ่ายค่าอาหารเอง การให้ดาวมีเกณฑ์พิจารณาจากคุณภาพของวัตถุดิบ ความชำนาญและเทคนิคการประกอบอาหาร ลักษณะเฉพาะของเชฟที่สื่อผ่านอาหารที่ปรุงขึ้น ความคุ้มค่า และความคงเส้นคงวาของคุณภาพอาหารและรสชาติ มิชลินจะมีการทบทวนการจัดอันดับซ้ำทุก 5 ปี การให้ดาวมิชลินดังกล่าวเป็นส่วนหนึ่งของการสำรวจของมิชลินที่ทำสัญญากับการท่องเที่ยวแห่งประเทศไทย (ททท.) โดยคณะรัฐมนตรีอนุมัติงบประมาณให้ 144 ล้านบาท มีข้อวิจารณ์ว่า เหตุใดร้านทิพย์สมัย ประตูผี ที่อยู่ใกล้กันและมีลูกค้าเป็นจำนวนมากไม่ได้รับดาวมิชลิน ได้เพียงรางวัลบีบกูร์ม็องหรือร้านอาหารที่ดีเป็นพิเศษในราคาย่อมเยา</doc>
