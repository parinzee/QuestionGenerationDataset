<doc id="143165" url="https://th.wikipedia.org/wiki?curid=143165" title="หอดูดาวลิก">หอดูดาวลิก หอดูดาวลิก () เป็นหอดูดาวทางดาราศาสตร์ มีมหาวิทยาลัยแคลิฟอร์เนียเป็นเจ้าของและผู้ดำเนินการ ตั้งอยู่บนยอดภูเขาแฮมิลตัน ในทิวเขาดีอาโบล ทางตะวันออกของแซนโฮเซ รัฐแคลิฟอร์เนีย สหรัฐอเมริกา หอดูดาวดังกล่าวจัดการโดยมหาวิทยาลัยแคลิฟอร์เนีย ซานตาครุซ ที่ซึ่งมีเจ้าหน้าที่ทางวิทยาศาสตร์เข้าไปประจำตั้งแต่กลางคริสต์ทศวรรษ 1960ประวัติช่วงต้น ประวัติช่วงต้น. หอดูดาวลิกเป็นหอดูดาวติดตั้งบนยอดเขาถาวรแห่งแรกของโลก ตัวหอดูดาว ซึ่งมีโครงสร้างแบบฟื้นฟูคลาสสิก ก่อสร้างขึ้นระหว่าง ค.ศ. 1876 และ 1887 จากทรัพย์ของเจมส์ ลิก ใน ค.ศ. 1887 ร่างของลิกถูกฝังอยู่ใต้จุดซึ่งจะเป็นที่ตั้งของกล้องโทรทรรศน์ในกาลอนาคต โดยมีแผ่นจารึกทองเหลืองสลักว่า "ที่นี่ฝังร่างของเจมส์ ลิก" มีการสร้างถนนไปยังจุดก่อสร้างก่อนเริ่มการก่อสร้าง วัสดุก่อสร้างทั้งหมดจำต้องนำมาสู่พื้นที่ด้วยรถเทียมม้าและล่อ ซึ่งไม่สามารถขึ้นถนนลาดชันได้ เพื่อรักษาความชันไม่ให้เกิน 6.5% ถนนจึงต้องคดเคี้ยวอย่างมาก ซึ่งถนนสมัยใหม่ (SR 130) ยังสร้างตามเส้นทางเดิม มีความเชื่อว่าถนนนี้มี 365 โค้งพอดี (ซึ่งคาดว่าถูกต้องโดยประมาณ แม้ความไม่แน่ชัดว่าตรงจุดใดควรนับเป็นโค้งทำให้ไม่สามารถพิสูจน์ได้แน่ชัด) ถนนนี้ปิดเมื่อมีหิมะตกที่หอดูดาวลิก กล้องโทรทรรศน์หักเหแสง 36 นิ้ว (91.44 เซนติเมตร) บนภูเขาแฮมิลตันเป็นกล้องโทรทรรศน์หักเหแสงที่ใหญ่ที่สุดของโลกระหว่างวันแรกเมื่อวันที่ 3 มกราคม ค.ศ. 1888 จนกระทั่งการก่อสร้างหอดูดาวเยอร์คิส์ใน ค.ศ. 1897 Warner & Swasey ออกแบบและสร้างกล้องโทรทรรศน์ดังกล่าว โดยมี Alvan Clark & Sons เป็นผู้ทำเลนส์ 36 นิ้ว ในเดือนพฤษภาคม ค.ศ. 1888 หอดูดาวดังกล่าวได้ถูกมอบให้สภามหาวิทยาลัยแคลิฟอร์เนีย เอ็ดเวิร์ด ซินเกิลตัน โฮลเดนเป็นผู้อำนวยการคนแรก ที่ตั้งของมันทำให้ประสิทธิภาพการดูดาวยอดเยี่ยมเพราะไม่มีแสงและมลพิษรบกวน ยิ่งไปกว่านั้น อากาศในเวลากลางคืนบนยอดภูเขาแฮมิลตันสงบมาก และยอดเขานั้นโดยปกติอยู่เหนือเมฆปกคลุมระดับต่ำ ซึ่งมักพบบ่อยในพื้นที่แซนโฮเซ เมื่อเมฆระดับต่ำปกคลุมข้างใต้ยอดเขา มลพิษทางแสงจึงถูกลดลงไปจนแทบไม่เหลือด้วย</doc>
