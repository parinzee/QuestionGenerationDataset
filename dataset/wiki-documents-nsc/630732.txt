<doc id="630732" url="https://th.wikipedia.org/wiki?curid=630732" title="แม็ปส์ (เพลงมารูนไฟฟ์)">แม็ปส์ (เพลงมารูนไฟฟ์) "แม็ปส์" () เป็นเพลงของวงดนตรีแนวป็อปร็อกอเมริกัน มารูนไฟฟ์ จากสตูดิโออัลบั้มชุดที่ห้า ไฟฟ์ (V) เพลงถูกปล่อยวันที่ 16 มิถุนายน ค.ศ. 2014 เป็นซิงเกิลเปิดตัว เพลงเขียนโดยแอดัม เลอวีน ไรอัน เท็ดเดอร์ เบนนี บลังโก อัมมาร์ มาลิก และโนล ซานคาเนลลา และโปรดิวซ์โดยบลังโก เท็ดเดอร์ และซานคาเนลลาการเขียนเพลง การเขียนเพลง. "แม็ปส์" เป็นเพลงเร็ว (up-tempo) แนวป็อป/ป็อปร็อก ที่บรรเลงโดยการ "จิ้มสายกีตาร์เบา ๆ" (breezy guitar lick) เป็นการบ่งบอกว่าแนวเพลงของมารูนไฟฟ์ได้ทิ้งความเป็นฟังก์อย่างที่เคยรู้จัก ในด้านเนื้อร้อง เพลงมีเนื้อหาเกี่ยวกับ "การตามหาความรัก โดยเฉพาะรักที่เพิ่งหายไปและจำเป็นต้องหาให้เจอ" ในท่อนคอรัส แอดัม เลอวีนร้องว่า "ไม่ว่าถนนเส้นใดก็พาเธอมาหาฉัน/ฉันจึงตามแผนที่ที่นำทางไปหาเธอ" (All the roads you took came back to me / So I'm following the map that leads to you.)การตอบรับ การตอบรับ. รอบบี ดอว์ แห่งไอโดเลเตอร์กล่าวว่าเพลงมี "กลิ่นอายของสติง และเดอะโพลิซ คล้ายกับเพลงล็อกต์เอาต์ออฟเฮเวน ของบรูโน มาร์ส โดยเฉพาะเสียงจิ้มกีตาร์และเสียงร้องหลายระดับของเลอวีนในท่อนคอรัส" เขายังเสริมว่ามีไรอัน เท็ดเดอร์ (และดนตรีป็อปร็อกของวันรีพับบลิกที่เป็นเอกลักษณ์เช่น "เคาน์ติงสตาร์ส" และ "เลิฟรันส์เอาต์") มีอิทธิพลกับเพลงนี้อย่างชัดเจน เจฟฟ์ เบนจามิน จากช่องฟิวส์ เปรียบเทียบเสียงจิ้มกีตาร์กับเสียงเจ๋งรูปแบบแคลิฟอร์เนีย (California-cool sound) ของเรดฮ็อตชิลิเป็ปเปอร์ส มิวสิกไทมส์ให้ความเห็นว่า "ด้วยระดับเสียงของเขา [เลอวีน] ร้องไปกับเสียงดึงสายกีตาร์อย่างผ่อนคลายและเสียงกลองคลอเบา ๆ มารูนไฟฟ์สร้างอารมณ์เพลงเย็นสบายก่อนจะทำให้เพลงมีพลังมากขึ้นทีละนิด แม้ว่าเสียงของเลอวีนจะยังอยู่กับที่ ไม่นานเสียงเพลงก็เพิ่มระดับสูงขึ้นจนเต็มเสียง พร้อมกับท่อนคอรัสที่ไม่ได้ระเบิดมากพอจนเต้นได้" และเทียบเพลงนี้กับเพลง "เพย์โฟน" ซิงเกิลเปิดตัวจากอัลบั้มชุดที่สี่ โอเวอร์เอกซ์โพสท์ ว่า "ยิ่งคุณนำเพลงสองเพลงนี้มาเทียบหาข้อแตกต่างมากเท่าใด คุณจะยิ่งคิดว่ามันเหมือนกันมากเท่านั้น"บนชาร์ตเพลง บนชาร์ตเพลง. หลังจากปล่อยเพลง "แม็ปส์" ได้ไม่นาน เพลงขึ้นอันดับหนึ่งบนชาร์ตบิลบอร์ดทวิตเตอร์เรียลไทม์เทรนดิง 140 และอยู่ในอันดับสูง ๆ อยู่หลายชั่วโมง มีการบันทึกว่าเพลงถูกเปิดในวิทยุ 1,800 ครั้งในวันแรก จากข้อมูลของนีลเซน บีดีเอส (Nielsen Broadcast Data Systems) สร้างความประทับใจให้ผู้ฟังในหนึ่งวันถึง 17 ล้านคน เพลงขึ้นสูงสุดที่อันดับที่ 6 บนบิลบอร์ดฮอต 100 เพลงขายได้ถึง 1 ล้านหน่วยในเดือนสิงหาคม ค.ศ. 2014 และขายได้ 1.6 ล้านชุดภายในสิ้นปี เพลงเปิดตัวที่อันดับที่สองบนชาร์ตซิงเกิลแห่งสหราชอาณาจักร ในปลายเดือนสิงหาคม ค.ศ. 2014 เนื่องจากเพลง "แม็ปส์" ขึ้นอันดับหนึ่งในชาร์ตใหญ่ ๆ ในเกาหลีใต้ ทำให้มารูนไฟฟ์กลายเป็นศิลปินต่างชาติกลุ่มแรกที่ขึ้นอันดับหนึ่งในชาร์ตหลายชาร์ตในเวลาเดียวกัน ในประวัติศาสตร์วงการเพลงในเกาหลีมิวสิกวิดีโอ มิวสิกวิดีโอ. วงประกาศยืนยันเรื่องมิวสิกวิดีโอทางทวิตเตอร์ และโพสต์ตัวอย่างบนหน้าเฟซบุ๊กของวง วิดีโอออกฉายครั้งแรกทางช่องเอ็มทีวี และวีเอชวันในวันที่ 1 กรกฎาคม ค.ศ. 2014 กำกับโดยปีเตอร์ เบิร์ก (เคยกำกับมิวสิกวิดีโอให้กับเพลง "วันมอร์ไนต์")และอัปโหลดขึ้นที่ช่องมารูนไฟฟ์วีโวในวันต่อมา วิดีโอเริ่มต้นที่แอดัม เลอวีนแวะโรงพยาบาลเพื่อตามหาคนรัก (แสดงโดย คอร์ตนีย์ แบกซ์เตอร์) และเธอเสียชีวิตลง ในฉากต่อมา เลอวีนและแฟนสาวกำลังมีปาร์ตี้ในบ้าน เขาจูบผู้หญิงอีกคน (แสดงโดย เมแกน วิกกินส์) เมื่อแฟนสาวของเขาจับได้จึงหนีออกมาและถูกรถชน ในตอนท้ายของวิดีโอ เลอวีนมองไปที่ผู้หญิงคนเดียวกับตอนต้นวิดีโอใส่ชุดสีแดง และโอบกอดกันขณะดูโทรทัศน์ เป็นเหตุการณ์ที่เกิดขึ้นก่อนเรื่องราวทั้งหมด เนื้อเรื่องได้แรงบันดาลใจจากภาพยนตร์เรื่อง ภาพหลอนซ่อนรอยมรณะ (Memento)ในปี ค.ศ. 2000 โดยเหตุการณ์ในวิดีโอเป็นการเล่าเรื่องแบบย้อนหลังการแสดงสด การแสดงสด. วงแสดงเพลงนี้เป็นครั้งแรกในวันที่ 20 มิถุนายน ค.ศ. 2014 ขณะเล่นคอนเสิร์ตที่โบเวอรีบอลรูมในนครนิวยอร์ก ห้าวันต่อมา ในวันที่ 25 มิถุนายน ค.ศ. 2014 มารูนไฟฟ์เล่นเพลง "แม็ปส์" ในรายการเดอะทูเดย์โชว์ เพื่อสนับสนุนอัลบั้ม ไฟฟ์</doc>
