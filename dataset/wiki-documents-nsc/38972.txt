<doc id="38972" url="https://th.wikipedia.org/wiki?curid=38972" title="มิธริล">มิธริล มิธริล () เป็นโลหะในจินตนาการจากนิยายแฟนตาซีเรื่อง ลอร์ดออฟเดอะริงส์ ของ เจ. อาร์. อาร์. โทลคีน และมีการนำไปใช้ในเกมส์ นวนิยายและการ์ตูน ที่มีเนื้อเรื่องแนวแฟนตาซีเช่น ไฟนอลแฟนตาซี เบอร์เซิร์ก ในวรรณกรรมของ เจ. อาร์. อาร์. โทลคีน คำว่ามิธริลนั้นเป็นชื่อในภาษาซินดาริน มีชื่อเรียกกันทั่วไปว่าแร่เงินมอเรีย (มอเรียเป็นชื่อเหมืองแห่งหนึ่งในเนื้อเรื่อง) คุณสมบัติของมิธริลมีอธิบายไว้ในลอร์ดออฟเดอะริงส์ ตอน มหันตภัยแห่งแหวน ช่วงท้ายบทที่ 4 ว่า"มันสามารถตีแผ่ออกได้บางเหมือนทองแดง เงาแวววาวประดุจแก้ว พวกคนแคระนำมันมาทำเป็นโลหะอย่างหนึ่งซึ่งเบา แต่แข็งแรงกว่าเหล็กกล้า ความงามของมิธมิลคล้ายเงินธรรมดา แต่จะไม่มีวันหม่นหมองหรือคล้ำลง พวกพรายนิยมชมชอบมาก นำไปทำประโยชน์หลายอย่าง" ส่วนมูลค่าตอนแรกนั้นสูงกว่าทองคำสิบเท่า แต่เมื่อหายากยิ่งขึ้นก็ไม่สามารถประเมินค่าได้อีก พวกโนลดอร์นำแร่มิธริลไปใช้สร้างโลหะผสมชนิดหนึ่ง ชื่อว่า อิธิลดิน (Ithildin) สำหรับนำมาใช้ตกแต่งทางเดินและซุ้มประตูต่างๆ คุณลักษณะของอิธิลดินคือการส่องประกายมองเห็นได้ในกลางแสงจันทร์หรือแสงดาว ประตูตะวันตกของมอเรียก็มีการวาดลวดลายและรหัสปริศนาด้วยอิธิลดินนี้สิ่งประดิษฐ์จากมิธริล สิ่งประดิษฐ์จากมิธริล. สิ่งประดิษฐ์จากมิธริลที่มีชื่อเสียงที่สุด ได้แก่ เสื้อเกราะมิธริล สร้างขึ้นโดยเหล่าคนแคระแห่งเอเรบอร์ มีลักษณะเป็นโซ่ถักละเอียด รูปร่างเล็กขนาดสำหรับเด็กสวมใส่ได้ น้ำหนักเบาแต่ป้องกันอาวุธได้ดียิ่ง กล่าวกันว่าสร้างตามคำสั่งซื้อของกษัตริย์เอลฟ์องค์หนึ่ง แต่ภายหลังมีปัญหาเรื่องค่าจ้าง เสื้อนี้จึงมิได้มีการส่งมอบ เมื่อมังกรสม็อกโจมตีเอเรบอร์ ได้ขโมยเสื้อเกราะนี้ไปอยู่ในกองสมบัติของมันด้วย บิลโบ แบ๊กกิ้นส์ ได้รับเสื้อเกราะนี้มาในภารกิจของเขาในเรื่อง เดอะฮอบบิท เขาเคยสวมเสื้อเกราะนี้ออกรบด้วยในสงครามห้าทัพ ในเรื่อง ลอร์ดออฟเดอะริงส์ บิลโบมอบเสื้อนี้ให้แก่หลานชาย โฟรโด แบ๊กกิ้นส์ เพื่อช่วยป้องกันเขาในระหว่างการเดินทางสู่ภารกิจทำลายแหวนเอก เสื้อนี้ได้คุ้มครองโฟรโดจากการถูกทำร้ายโดยโทรลล์ในเหมืองมอเรีย ต่อมาเมื่อโฟรโดและแซมเดินทางเข้าไปถึงมอร์ดอร์ และโฟรโดถูกชีล็อบทำร้ายจนสลบ แซมเข้าใจว่าโฟรโดเสียชีวิตแล้ว จึงนำแหวนเอกกับขวดแสงแห่งเออาเรนดิลไปเพื่อทำภารกิจต่อ แต่ไม่ได้ถอดเสื้อเกราะไปด้วย พวกออร์คจับตัวโฟรโดไว้ได้และยึดเสื้อเกราะไป เมื่อนำไปแสดงแก่กองทัพของอารากอร์นที่ยกตามมาถึงหน้าประตูดำ อารากอร์นและเพื่อนจึงเข้าใจผิด คิดว่าโฟรโดเสียชีวิตแล้ว อย่างไรก็ดีในตอนท้ายเรื่อง โฟรโดได้เสื้อนี้กลับคืน เขาสวมมันในงานเลี้ยงฉลองที่มินัสทิริธ และได้สวมกลับบ้านที่ไชร์ด้วย เสื้อเกราะนี้ได้ป้องกันโฟรโดอีกครั้งในการต่อสู้กับซารูมานที่แคว้นไชร์ ในตำนาน เสื้อเกราะนี้ได้เก็บรักษาต่อมาที่พิพิธภัณฑ์ในเมืองมิเคิลเดลวิง เมืองหลวงของแคว้นไชร์ หลังจากที่โฟรโดออกเดินทางไปจากมิดเดิลเอิร์ธมิธริลในตำนานอื่นๆ มิธริลในตำนานอื่นๆ. ในไฟนอลแฟนตาซี มิธริลเป็นโลหะที่ใช้ในการทำอาวุธ และเครื่องป้องกัน เช่น ชุดเกราะ หมวก หรือ โล่ โดยอาวุธและเครื่องป้องกันที่ทำจากโลหะมิธริล มีลักษณะเป็นสีขาวถึงสีเงิน โดยมิธริลสามารถหามาได้จากเหมืองแร่มิธริล เริ่มปรากฏในเกมไฟนอลแฟนตาซี ตั้งแต่ภาค ไฟนอลแฟนตาซี I ในการ์ตูนเบอร์เซิร์ก แม่มดน้อยชีร์เก้ได้มอบมีดที่ทำจากโลหะมิธริลให้แก่ ฟาลเนเซ่ใช้ในการป้องกันตัว โดยมีดนี้มีคุณสมบัติ เด่นที่สัตว์ประหลาดโดยเฉพาะอย่างยิ่ง โทรลล์ รวมถึงผีสางไม่สามารถเข้าใกล้ได้</doc>
