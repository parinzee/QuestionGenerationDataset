<doc id="277353" url="https://th.wikipedia.org/wiki?curid=277353" title="แฟร์ดีนันด์ โบล">แฟร์ดีนันด์ โบล แฟร์ดีนันด์ โบล (; 24 มิถุนายน ค.ศ. 1616 - 24 สิงหาคม ค.ศ. 1680) เป็นจิตรกรชาวดัตช์ของยุคทองของเนเธอร์แลนด์ในคริสต์ศตวรรษที่ 17 แม้ว่าจะมีงานของโบลเหลืออยู่เพียงไม่กี่ชิ้นแต่ก็ยังแสดงให้เห็นถึงอิทธิพลที่ได้รับจากแร็มบรันต์ โบลมีความเชี่ยวชาญทางการเขียนจิตรกรรมประวัติศาสตร์ ภาพเหมือน และภาพเหมือนตนเองชีวิตและงาน ชีวิตและงาน. แฟร์ดีนันด์ โบลเกิดเมื่อวันที่ 24 มิถุนายน ค.ศ. 1616 ที่เมืองดอร์เดรคต์ในประเทศเนเธอร์แลนด์เป็นบุตรของศัลยแพทย์บัลตาซาร์ โบล โบลได้รับการฝึกหัดเบื้องต้นจากยาโกบ แคร์ริตส์ เกยป์ (Jacob Gerritsz Cuyp) ในเมืองเกิด และ/หรือจากอาบราฮัม บลุมาร์ต (Abraham Bloemaert) หลังจากปี ค.ศ. 1630 โบลก็ได้พำนักและรับการศึกษาจากแร็มบรันต์ ที่อยู่ในบริเวณที่เป็นที่นิยมของจิตรกร ช่างทอง สถาปนิก และผู้อพยพชาวเฟลมิชและชาวยิว โบลมีห้องเขียนภาพเป็นของตนเองในปี ค.ศ. 1641 ในปี ค.ศ. 1652 โบลย้ายไปตั้งหลักแหล่งอยู่ในอัมสเตอร์ดัม และในปี ค.ศ. 1653 ก็สมรสกับเอลีซาเบต เดลล์ ผู้เป็นธิดาของนายพลเรือของอัมสเตอร์ดัมและผู้มีตำแหน่งในสมาคมพ่อค้าไวน์ ทั้งสองสถาบันนี้ต่อมาก็จ้างให้โบลเขียนภาพให้ ภายในสองสามปีโบลก็กลายเป็นประธานของสมาคมและได้รับใบสั่งให้สร้างเตาผิงสองชิ้นสำหรับห้องในตึกเทศบาลเมืองใหม่ ที่ออกแบบโดยยาโกบ ฟัน กัมเปิน (Jacob van Campen) และอีกสี่ชิ้นสำหรับสำนักงานกองราชนาวีแห่งอัมสเตอร์ดัม เมื่อมาถึงช่วงนี้โบลก็เป็นที่นิยมและเป็นจิตรกรผู้ประสบความสำเร็จ สีที่ใช้เริ่มอ่อนลง และตัวแบบที่เขียนออกมาก็มีท่าทางที่สง่างามขึ้น เมื่อมาถึงกลางคริสต์ทศวรรษ โบลก็ได้รับงานจากทางการจำนวนมากกว่าศิลปินอื่นๆ กอดฟรีย์ เนลเลอร์ (Godfrey Kneller) เป็นลูกศิษย์ โบลเขียนงานสี่ชิ้นให้แก่คฤหาสน์สองหลังของพี่น้องทริพจากดอร์เดรคต์ ภรรยาคนแรกของโบลเสียชีวิตในปี ค.ศ. 1660 ต่อมาในปี ค.ศ. 1669 โบลก็แต่งงานกับอันนา ฟัน แอร์กเกิล แม่หม้ายของเหรัญญิกของสำนักงานกองราชนาวี และดูเหมือนว่าจะหยุดเขียนภาพตั้งแต่ช่วงนี้ ในปี ค.ศ. 1672 โบลและอันนาก็ย้ายบ้านไปอยู่ในบริเวณที่เป็นย่านผู้มีฐานะดี ตัวบ้านในปัจจุบันเป็นพิพิธภัณฑ์ (Museum van Loon) โบลมีตำแหน่งเป็นผู้บริหารของบ้านสำหรับผู้เป็นโรคเรื้อน โบลเสียชีวิตสองสามอาทิตย์หลังจากภรรยาเมื่อวันที่ 24 สิงหาคม ค.ศ. 1680 ภาพเขียนที่มีชื่อเสียงที่สุดอาจจะเป็นภาพเหมือนของเอลีซาเบต บัส (Elisabeth Bas) ภรรยาของนายทหารเรือโยเคิม สวาร์เตินโฮนต์ (Jochem Swartenhont) และภาพเขียนของเจ้าของโรงแรม ภาพเขียนเหล่านี้ในคริสต์ศตวรรษที่ 19 ระบุผิดว่าเป็นงานเขียนของแร็มบรันต์</doc>
