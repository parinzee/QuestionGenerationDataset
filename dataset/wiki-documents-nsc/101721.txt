<doc id="101721" url="https://th.wikipedia.org/wiki?curid=101721" title="ประตูหัตถ์พระเจ้า">ประตูหัตถ์พระเจ้า ประตูหัตถ์พระเจ้า ( ) เป็นการยิงประตูของดิเอโก มาราโดนา นักฟุตบอลชาวอาร์เจนตินา ในการแข่งขันฟุตบอลโลก 1986 รอบแปดทีมสุดท้ายระหว่างอาร์เจนตินากับอังกฤษ เมื่อวันที่ 22 มิถุนายน ค.ศ. 1986 ที่เมืองเม็กซิโกซิตี ประเทศเม็กซิโก การทำประตูเกิดขึ้นเมื่อเริ่มครึ่งหลังไปได้ 6 นาที ประตูรวมอยู่ที่ 0-0 ดิเอโก มาราโดนาเข้าถึงบอลก่อนปีเตอร์ ชิลตัน ผู้รักษาประตูของอังกฤษ และได้ใช้มือซ้ายปัดลูกฟุตบอลเข้าประตูไป ซึ่ง อาลี บิน นัสเซอร์ กรรมการชาวตูนิเซียที่มองไม่เห็นการใช้มือได้ตัดสินให้ลูกนี้เป็นประตู ผู้ชมและผู้เล่นคนอื่นๆ มองไม่เห็นการทำแฮนด์บอลของมาราโดนา ในภายหลังมาราโดนาได้กล่าวถึงประตูนี้ว่า "un poco con la cabeza de Maradona y otro poco con la mano de Dios" (ส่วนหนึ่งของการทำประตูมาจากหัวของมาราโดนาเอง อีกส่วนหนึ่งเป็นผลมาจากหัตถ์พระเจ้า) ประตูนี้จึงถูกเรียกว่า "หัตถ์พระเจ้า" นับแต่นั้นเป็นต้นมาและเป็นตำนานให้ผู้ที่ได้ดูในสมัยนั้นนำมาเล่าสู่รุ่นลูกรุ่นหลาน ในเกมนั้นดิเอโก มาราโดนายังได้ยิงประตูที่ถูกยกย่องให้เป็น ประตูแห่งศตวรรษ ในประวัติศาสตร์ฟุตบอลโลก จบเกมอาร์เจนตินาชนะ 2-1</doc>
