<doc id="168301" url="https://th.wikipedia.org/wiki?curid=168301" title="ธงชาติคอสตาริกา">ธงชาติคอสตาริกา ธงชาติคอสตาริกา เริ่มบังคับใช้อย่างเป็นทางการเมื่อวันที่ 29 พฤศจิกายน พ.ศ. 2449 แต่จริงๆ แล้วเริ่มใช้มาตั้งแต่เมื่อคอสตาริกาประกาศแยกตัวเป็นเอกราชจากสหพันธ์สาธารณรัฐอเมริกากลาง (Federal Republic of Central America) ในปี พ.ศ. 2391 ออกแบบโดย ปาซิฟิกา เฟอร์นานเดซ (Pacífica Fernández) รองประธานาธิบดีของคอสตาริกา และภริยาของประธานาธิบดีโฆเซ มารีอา คาสโตร มาดริซ (José María Castro Madriz) โดยได้รับแรงบันดาลใจจากสีของธงชาติฝรั่งเศส ลักษณะเป็นธงสี่เหลี่ยมผืนผ้า กว้าง 3 ส่วน ยาว 5 ส่วน ภายในแบ่งเป็นแถบสีน้ำเงิน-ขาว-แดง-ขาว-น้ำเงิน โดยแถบกลางสีแดงนั้น กว้างกว่าแถบสีขาวและสีน้ำเงินเป็นสองเท่า ธงอย่างนี้สำหรับใช้เป็นธงเรือพลเรือน (civil ensign) เท่านั้น ถ้าเป็นธงสำหรับราชการ จะเพิ่มตราแผ่นดินในวงรีรูปไข่สีขาวไว้ที่กลางแถบสีแดงลงในธงชาติ โดยค่อนมาทางด้านติดคันธง ธงชาติคอสตาริกามีลักษณะคล้ายกับธงชาติไทย ต่างกันตรงวางตำแหน่งสีธงสลับกันเท่านั้น และแต่ละสีนั้นก็มีความหมายใกล้เคียงกัน กล่าว คือ สีแดง หมายถึง เลือดเนื้อ จิตวิญญาณ, สีขาว หมายถึง ความสงบสุข ส่วนสีน้ำเงิน หมายถึง ท้องฟ้า และ โอกาสประวัติธงที่คล้ายคลึงกัน ธงที่คล้ายคลึงกัน. ธงชาติคอสตาริกา มีลักษณะที่คล้ายคลึงกับธงของชาติอื่นอย่างน้อย 2 ชาติ คือ ธงชาติไทยและธงชาติเกาหลีเหนือ ซึ่งมีรูปแบบการเรียงแถบสีธงชาติในลักษณะเดียวกัน แต่เรียงลำดับสีสลับกันเท่านั้น กล่าวคือ ธงชาติไทยเรียงสีธงเป็นแถบสีแดง-ขาว-น้ำเงิน-ขาว-แดง และใช้สัดส่วนความกว้างของแถบธงอย่างเดียวกับธงชาติคอสตาริกา ส่วนธงชาติเกาหลีเหนือนั้นเรียงเป็นสีน้ำเงิน-ขาว-แดง-ขาว-น้ำเงิน อย่างเดียวกับธงชาติคอสตาริกา แต่ใช้สัดส่วนที่ต่างออกไป และจัดให้แถบสีขาวเป็นแถบที่แคบที่สุด โดยเพิ่มรูปดาวแดงในวงกลมสีขาวลงบนแถบกลางด้วย ธงอีกอย่างหนึ่งที่ไม่ใช่ธงชาติ แต่มีลักษณะคล้ายคลึงกันอย่างยิ่งยวดก็คือ ธงประมวลสากลอักษร "C" ซึ่งแบ่งแถบและเรียงแถบสีธงเหมือนกับธงชาติคอสตาริกาทุกประการ เว้นแต่ว่าแถบทุกแถบนั้นมีความกว้างเท่ากันและใช้ระดับสีธงที่ต่างกัน</doc>
