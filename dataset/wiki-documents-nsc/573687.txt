<doc id="573687" url="https://th.wikipedia.org/wiki?curid=573687" title="การปิดบริการของรัฐบาลกลางแห่งสหรัฐ พ.ศ. 2556">การปิดบริการของรัฐบาลกลางแห่งสหรัฐ พ.ศ. 2556 การปิดบริการของรัฐบาลกลางแห่งสหรัฐ พ.ศ. 2556 กินเวลาตั้งแต่วันที่ 1 ถึง 17 ตุลาคม 2556 หลังรัฐสภาไม่สามารถผ่านกฎหมายการจัดสรรเงินสำหรับปีงบประมาณ 2557 หรือข้อมติต่อเนื่อง (continuing resolution) อนุญาตจัดสรรเงินสำหรับปีงบประมาณ 2557 ชั่วคราว ลูกจ้างของรัฐบาลกลางราว 800,000 คนถูกพักงานอย่างไม่มีกำหนด และอีก 1.3 ล้านคนถูกกำหนดให้รายงานตัวเข้าทำงานโดยไม่ทราบวันชำระเงิน หลายบริการถูกระงับหรือตัดทอน มีเฉพาะลูกจ้างและบริการซึ่งถูก "ยกเว้น" ภายใต้รัฐบัญญัติป้องกันงบประมาณบกพร่อง (Antideficiency Act) เท่านั้นที่ยังทำงานตามปกติ การปิดบริการของรัฐบาลกลางครั้งนี้นับเป็นครั้งแรกนับแต่ครั้งล่าสุดเมื่อปีปี 2538–2539 นอกจากนี้ รัฐบาลกลางแห่งสหรัฐเคยปิดบริการมาแล้วสิบแปดครั้งตั้งแต่ปี 2519 การปิดบริการครั้งนี้กินเวลา 16 วัน นับเป็นการปิดบริการของรัฐบาลกลางที่นานที่สุดเป็นอันดับสาม รองจากเมื่อปี 2521 (18 วัน) และปี 2536-37 (21 วัน) "ช่องว่างการจัดหาเงินทุน" เกิดขึ้นเมื่อสองสภาไม่สามารถตกลงประนีประนอมข้อมติต่อเนื่องได้ สภาผู้แทนราษฎรที่มีพรรครีพับลิกันครองเสียงข้างมาก เสนอให้ใช้มติต่อเนื่องด้วยภาษาที่ชะลอหรือไม่จัดหาเงินทุนแก่รัฐบัญญัติคุ้มครองผู้ป่วยและการบริบาลที่เสียได้ (Patient Protection and Affordable Care Act) หรือที่เรียกกันโดยภาษาปากว่า โอบามาแคร์ (Obamacare) วุฒิสภาที่มีพรรคเดโมแครตครองเสียงข้างมากผ่านมติต่ออายุที่แปรญัตติหลายครั้งเพื่อคงการจัดหารเงินทุนที่ระดับปัจจุบันโดยไม่มีเงื่อนไขอื่นเพิ่มเติม การต่อสู้ทางการเมืองเหนือประเด็นดังกล่าวและประเด็นอื่นระหว่างสภาผู้แทนราษฎรฝ่ายหนึ่งกับประธานาธิบดีบารัค โอบามากับวุฒิสภาอีกฝ่ายหนึ่งทำให้งบประมาณถึงทางตัน ซึ่งอาจก่อให้เกิดการหยุดชะงักขนานใหญ่ ปัญหาดังกล่าวมีศูนย์กลางอยู่ที่มติการจัดสรรเงินต่อเนื่อง ค.ศ. 2014 (Continuing Appropriations Resolution, 2014) ซึ่งสภาผู้แทนราษฎรผ่านเมื่อวันที่ 20 กันยายน 2556 วุฒิสภาถอดร่างมาตรการที่เกี่ยวกับรัฐบัญญัติการรักษาพยาบาลที่เข้าถึงได้ฯ และผ่านในรูปที่ทบทวนแล้วเมื่อวันที่ 27 กันยายน 2556 สภาผู้แทนราษฎรนำมาตรการที่วุฒิสภานำออกกลับเข้ามาอีก และผ่านเป็นรอบที่สองในช่วงเช้าของวันที่ 29 กันยายน วุฒิสภาปฏิเสธไม่ผ่านร่างกฎหมายที่ยังมีมาตรการชะลอรัฐบัญญัติการรักษาพยาบาลที่เข้าถึงได้ฯ และทั้งสองฝ่ายยังไม่สามารถตกลงร่างกฎหมายประนีประนอมจนถึงวันที่ 30 กันยายน 2556 ส่งผลให้รัฐบาลกลางต้องปิดบริการเนื่องจากขาดงบประมาณที่ได้รับจัดสรร วันที่ 1 ตุลาคม 2556 ซึ่งเป็นวันแรกของปีงบประมาณ 2557 ยังเป็นวันที่หลายมาตรการของรัฐบัญญัติการรักษาพยาบาลที่เข้าถึงได้ฯ มีผลใช้บังคับ ตลาดประกันสุขภาพที่ตั้งขึ้นโดยรัฐบัญญัติการรักษาพยาบาลที่เข้าถึงได้ฯ ก็เปิดตามกำหนดในวันที่ 1 ตุลาคม รัฐบัญญัติการรักษาพยาบาลที่เข้าถึงได้ฯ ส่วนมากได้รับเงินทุนจากการใช้จ่ายที่เคยได้รับอนุญาตและบังคับ มิใช่การใช้จ่ายตามดุลยพินิจ ( discretionary spending) และมติต่อเนื่องไม่มีผลต่อรัฐบัญญัติการรักษาพยาบาลที่เข้าถึงได้ฯ เพราะการจัดหาเงินทุนบางอย่างของกฎหมายนี้มาจากเงินทุนดุลยพินิจ (discretionary fund) หลายปีหรือ "ไม่ประจำปี" (no-year) ซึ่งไม่ได้รับผลกระทบหากไม่มีข้อมติต่อเนื่อง วันที่ 16 ตุลาคม 2556 รัฐสภาผ่านรัฐบัญญัติการจัดสรรเงินต่อเนื่อง ค.ศ. 2014 และประธานาธิบดีลงนามในเช้าวันรุ่งขึ้น ซึ่งยุติการปิดบริการของรัฐบาลกลางและชะลอเพดานหนี้ไปเป็นวันที่ 7 กุมภาพันธ์ 2557สาเหตุของความขัดแย้ง สาเหตุของความขัดแย้ง. ตามที่ระบุไว้ในรัฐธรรมนูญแห่งสหรัฐ ให้งบประมาณประจำปีนั้นจะต้องได้รับการรับรองโดยการประชุมร่วมของสองสภา ซึ่งการจะบังคับใช้ได้นั้นจะต้องได้รับเสียงข้างมากของทั้งสองสภา รวมทั้งประธานาธิบดีด้วย เมื่อมีหนึ่งหรือสองสภาในรัฐสภานำโดยพรรคการเมืองที่ต่างขั้วกันกับประธานาธิบดีแล้ว การต่อรองกฎหมายด้านงบประมาณมักจะเป็นไปได้ยาก โดยถ้าไม่ผ่านทั้งสองสภาแล้ว รัฐบาลกลางก็จะไม่สามารถใช้จ่ายเงินใด ๆ ได้ ซึ่งจะนำไปสู่การปิดบริการภาครัฐต่าง ๆ อันมีสาเหตุจากการขาดงบประมาณบำรุง เนื่องจากงบประมาณที่ยังไม่ผ่านสภา จึงทำให้มีการเสนอแผนชั่วคราวโดยจะจ่ายงบประมาณให้กับหน่วยงานของรัฐจนกว่าจะสรุปข้อตกลงได้จนถึงเดือนธันวาคม 2556 เพื่อเป็นการซื้อเวลาสำหรับการต่อรองในรัฐสภา อย่างไรก็ตาม เทด ครูซ ไมค์ ลี และเพื่อนสมาชิกวุฒิสภาอีกหลายคนจากพรรครีพับลิกัน ได้เรียกร้องให้มีการยืดเวลาการเริ่มบังคับใช้กฎหมายประกันสุขภาพนี้ หรือให้ปรับแก้ในรายละเอียดของกฎหมาย เพื่อแลกเปลี่ยนกับการลงมติผ่านร่างงบประมาณ โดยเทด ครูซ ได้กล่าวอภิปรายในวุฒิสภากินเวลาถึง 21 ชั่วโมงเพื่อเรียกร้องให้ทำตามข้อเสนอของเขา ในวันที่ 30 กันยายน วุฒิสภาได้ลงมติไม่ผ่านร่างงบประมาณหลายรายการจากสภาผู้แทนราษฏรซึ่งจะเป็นการต่องบประมาณไปจนถึงสิ้นปีได้โดยที่จะต้องเลื่อนบังคับใช้โอบามาแคร์ออกไป หรือไม่ก็ต้องแก้ไขรายละเอียดบางรายการ สภาผู้แทนราษฏรจึงลงมติไม่รับรองข้อเสนอของวุฒิสภาที่จะขอไม่เปลี่ยนรายละเอียดของโอบามาแคร์เป็นการตอบโต้ผลกระทบ ผลกระทบ. ในระหว่างการงดให้บริการภาครัฐนั้น พนักงานในสังกัดของรัฐในหน่วยงานที่ไม่จำเป็นจะถูกบังคับให้ลาโดยไม่จ่ายเงินเดือนอย่างไม่มีกำหนดโดยเริ่มตั้งแต่วันที่ 1 ตุลาคม เป็นต้นไป ซึ่งกระทบโดยตรงถึงพนักงานของรัฐถึงกว่า 800,000 ราย ทางรัฐบาลได้ประมาณการไว้ว่าการงดให้บริการเป็นเวลาหนึ่งสัปดาห์เต็มนั้นจะคิดเป็นมูลค่าความเสียหายทางเศรษฐกิจถึงหนึ่งร้อยล้านเหรียญสหรัฐฯ "การปิดตัวจะส่งผลกระทบทางตรงต่อเศรษฐกิจและต่อประชาชนเป็นการทันที" เป็นคำกล่าวของประธานาธิบดีโอบามาแสดงความไม่พอใจในเหตุการณ์นี้ อย่างไรก็ตาม หน่วยงานหลักที่สำคัญของรัฐบาล เช่น การควบคุมการเดินอากาศ ยังคงดำเนินงานตามปกติภายใต้งบประมาณฉุกเฉิน บางหน่วยงานเช่น กรมทหารผ่านศึกและสำนักงานประกันสังคมนั้นได้รับงบประมาณจากคนละส่วนเป็นระยะเวลานาน จึงไม่ได้รับผลกระทบจากวิกฤตการณ์ครั้งนี้การตอบรับของประชาชน การตอบรับของประชาชน. ในคืนก่อนปิดบริการนั้น ได้มีการเผยผลการสำรวจโพลจาก CNN/ORC ระบุว่าชาวอเมริกันถึงร้อยละ 46 เห็นว่าเป็นความผิดของนักการเมืองฝ่ายรีพับลิกัน ส่วนอีกร้อยละ 36 เห็นว่าเป็นความผิดของประธานาธิบดีโอบามา ซึ่งโดยความเห็นส่วนใหญ่นั้นรับไม่ได้ถึงวิกฤตการณ์นี้ ซึ่งกว่าร้อยละ 60 อยากให้เห็นถึงข้อตกลงด้วยดีด้านงบประมาณจากทั้งสองฝ่าย และหนึ่งในสามของชาวอเมริกันยังเชื่อว่าน่าสำคัญกว่าที่จะปรับลดงบประมาณภาครัฐลงมากกว่าที่จะไม่เริ่มใช้กฎหมายนี้ โดยรวมนั้น ความเห็นของประชาชนต่อรัฐสภาโดยรวมนั้นไม่พอใจอย่างยิ่ง โดยสำนักโพล Washington Post - ABC เผยเมื่อวันที่ 30 กันยายน ว่าทั้งสองพรรคการเมืองในด้านการพิจารณางบประมาณนั้นถูกลดความนิยมลงอย่างมาก โดยพรรคเดโมแครตนั้นมีผู้ที่ไม่เห็นด้วยถึงร้อยละ 56 เห็นด้วยเพียงร้อยละ 34 ในขณะที่พรรครีพับลิกันนั้น มีผู้ไม่เห็นด้วยถึงร้อยละ 64 ต่อผู้เห็นด้วยเพียงร้อยละ 26</doc>
