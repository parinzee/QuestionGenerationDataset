<doc id="257695" url="https://th.wikipedia.org/wiki?curid=257695" title="จักรพรรดิเฮราโคลนาส">จักรพรรดิเฮราโคลนาส จักรพรรดิเฮราโคลนาส (; ) (ค.ศ. 626 – ค.ศ. 641) เฮราโคลนาสเป็นจักรพรรดิแห่งจักรวรรดิไบแซนไทน์ ของราชวงศ์เฮราเคลียน ผู้ทรงครองราชย์ระหว่างเดือนกุมภาพันธ์ถึงเดือนกันยายน ค.ศ. 641 เฮราโคลนาสเสด็จพระราชสมภพในปี ค.ศ. 626 เป็นพระราชโอรสในจักรพรรดิเฮราคลิอัสและจักรพรรดินีมาร์ตินา พระองค์มีพระนามอย่างเป็นทางการว่า “คอนแสตนตินัส เฮราคลิอัส” แต่พระนามเล่น “เฮราโคลนาส” () หรือ “เฮราคลิอัสน้อย” กลายเป็นพระนามที่ปรากฏในบันทึกไบแซนไทน์และกลายเป็นพระนามที่มาใช้ในมาตรฐานของประวัติศาสตร์ศาสตร์ (historiography) เฮราโคลนาสอาจจะประสูติที่ลาซิคา (Lazica) ขณะที่พระราชบิดาทำการรณงค์ต่อต้านพระเจ้าโคสเราที่ 2 (Khosrau II) แห่งจักรวรรดิซาสซานิยะห์ และอาจจะเป็นพระราชโอรสองค์ที่สี่ของจักรพรรดิเฮราคลิอัสและจักรพรรดินีมาร์ตินาแต่เป็นพระองค์แรกที่ไม่ทรงมีความผิดปกติทางร่างกายจึงทรงทำให้เป็นผู้มีสิทธิในการสืบราชบัลลังก์ ในตอนปลายของรัชสมัยของจักรพรรดิเฮราคลิอัส เฮราโคลนาสก็ทรงได้รับตำแหน่งออกัสตัสโดยอิทธิพลของพระราชมารดาเมื่อวันที่ 4 กรกฎาคม ค.ศ. 638 และหลังจากที่พระราชบิดาเสด็จสวรรคตพระองค์ก็ทรงได้รับการประกาศให้เป็นพระจักรพรรดิร่วมกับพระเชษฐาต่างพระมารดาจักรพรรดิคอนสแตนตินที่ 3 การเสด็จสวรรคตอันกะทันหันของคอนสแตนตินที่ 3 ในเดือนพฤษภาคม ค.ศ. 641 ทำให้ทรงกลายเป็นจักรพรรดิแต่เพียงลำพัง แต่ก็มีผู้ตั้งข้อสงสัยกันว่าพระองค์และพระราชมารดาอาจจะมีส่วนในการฆาตกรรมคอนสแตนตินที่นำไปสู่การปฏิวัติภายใต้การนำของจอมพลวาเลนตินัสผู้บังคับให้ทรงยอมรับพระราชนัดดาคอนสแตนสเป็นจักรพรรดิร่วมราชบัลลังก์ จักรพรรดินีมาร์ตินามีพระราชประสงค์ที่จะสร้างความคืบหน้าจากการเสียทีครั้งนี้โดยการแต่งตั้งให้พระราชโอรสองค์รองซีซาร์เดวิด ไทเบริออสขึ้นเป็นจักรพรรดิ แต่ความตั้งพระทัยนี้ก็ยิ่งทำความไม่พอใจให้แก่ผู้สนับสนุนจักรพรรดิคอนสแตนสที่ 2 และวาเลนตินัสหนักขึ้น วาเลนตินัสจึงเริ่มกระจายข่าวลือว่าจักรพรรดินีมาร์ตินาและเฮราโคลนาสตั้งพระทัยที่จะกำจัดจักรพรรดิคอนสแตนสและผู้สนับสนุน การปฏิวัติที่ตามมาโค่นราชบัลลังก์ของเฮราโคลนาสและอำนาจของจักรพรรดินีมาร์ตินา ผู้ถูกทำร้ายร่างกายและขับจากราชสำนัก นี่เป็นครั้งแรกที่พระจักรพรรดิถูกลงโทษโดยการทำร้ายร่างกายซึ่งอาจจะเป็นการลงโทษที่มีอิทธิพลมาจากเปอร์เชีย มาร์ตินาทรงถูกตัดชิวหาและเฮราโคลนาสถูกตัดพระนาสิก หลังจากนั้นเฮราโคลนาสก็ทรงหนีภัยไปยังเกาะโรดส์ เชื่อกันว่าอาจจะเสด็จสวรรคตต่อมาในปีนั้น จักรพรรดิคอนสแตนสที่ 2 พระราชโอรสในจักรพรรดิคอนสแตนตินที่ 3 จึงทรงเป็นจักรพรรดิแต่เพียงลำพังพระองค์เดียวหลังจากนั้น</doc>
