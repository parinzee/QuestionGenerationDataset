<doc id="756104" url="https://th.wikipedia.org/wiki?curid=756104" title="ลูกบอลไทม์สแควร์">ลูกบอลไทม์สแควร์ ลูกบอลไทม์สแควร์ () เป็นลูกบอลเวลา (time ball) ซึ่งตั้งอยู่ในไทม์สแควร์ นครนิวยอร์ก บนหลังคาของวันไทม์สแควร์ ลูกบอลนี้เป็นส่วนขึ้นชื่อของการเฉลิมฉลองวันสิ้นปีในไทม์สแควร์ที่รู้จักกันในภาษาปากว่า การหย่อนลูกบอล (ball drop) ซึงลูกบอลเคลื่อนที่ลง 43 เมตรใน 60 วินาทีตามเสาธงซึ่งได้รับการออกแบบเป็นพิเศษเริ่มตั้งแต่ 11:59:00 p.m. ET และหยุดเมื่อเที่ยงคืนเพื่อให้สัญญาณการเริ่มต้นปีใหม่ ในปีหลัง ๆ เทศกาลนี้จะมีงานบันเทิงสดซึ่งรวมการแสดงของนักดนตรีนำมาก่อน อดอลฟ์ โอชส์ (Adolph Ochs) เจ้าของหนังสือพิมพ์เดอะนิวยอร์กไทมส์ เป็นผู้จัดงานครั้งแรก จากเดิมที่เป็นชุดการแสดงดอกไม้ไฟวันสิ้นปีที่เขาจัดที่อาคารเดียวกันเพื่อส่งเสริมสถานะเป็นสำนักงานใหญ่แห่งใหม่ของหนังสือพิมพ์ ขณะที่อาร์ตคราฟต์ สเตราส์ (Artkraft Strauss) เป็นผู้ออกแบบลูกบอล มีการหย่อนลูกบอลครั้งแรกเมื่อวันที่ 31 ธันวาคม ค.ศ. 1907 เพื่อต้อนรับ ค.ศ. 1908 และมีการจัดทุกปีนับแต่นั้น ยกเว้นใน ค.ศ. 1942 และ 1943 เนื่องจากไฟฟ้าดับยามสงคราม การออกแบบของลูกบอลยังมีการปรับตามเวลาเพื่อสะท้อนการพัฒนาของเทคโนโลยีแสง การออกแบบเดิมทำจากไม้และเหล็กและให้แสงสว่างด้วยหลอดไส้ร้อนแบบธรรมดา 100 หลอด ขณะที่แบบปัจจุบันเป็นระบบการให้แสงแอลอีดีด้วยคอมพิวเตอร์และผิวชั้นนอกประกอบด้วยแผงผลึกทรงสามเหลี่ยม นับแต่ ค.ศ. 2009 ลูกบอลปัจจุบันมีการแสดงบนยอดตึกตลอดปี ส่วนรุ่นดั้งเดิมที่เล็กกว่าของลูกบอลปัจจุบันซึ่งใช้ใน ค.ศ. 2008 นั้นมีการจัดแสดงที่ศูนย์ผู้เยี่ยมชมของไทม์สแควร์ เหตุการณ์นี้จัดโดยไทม์สแควร์อะไลแอนซ์และเคาต์ดาวน์เอ็นเตอร์เทนเมนต์ ซึ่งมีเจฟฟ์ สเตราส์เป็นผู้นำ และจัดเป็นการเฉลิมฉลองปีใหม่ที่ขึ้นชื่อที่สุดแห่งหนึ่งทั่วโลก มีผู้ชมเข้าร่วมอย่างน้อย 1 ล้านคนทุกปี และมีการแพร่ภาพโทรทัศน์ทั่วประเทศเป็นส่วนหนึ่งของรายการพิเศษวันสิ้นปีซึ่งมีหลายเครือข่ายและช่องเคเบิลแพร่ภาพ</doc>
