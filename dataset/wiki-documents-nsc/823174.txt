<doc id="823174" url="https://th.wikipedia.org/wiki?curid=823174" title="หงฉือ">หงฉือ หงฉือ ( Hóngshí; 18 มีนาคม ค.ศ. 1704 – 20 กันยายน ค.ศ. 1727) เป็นเจ้าชายชาวแมนจูแห่งราชสกุลอ้ายซินเจว๋หลัวในราชวงศ์ชิง เป็นโอรสองค์ที่สามของจักรพรรดิหย่งเจิ้ง ถูกพระบิดาถอดเป็นสามัญชนใน ค.ศ. 1725 เพราะสนับสนุนเจ้าชายยฺหวิ่นซื่อ (允禩) อดีตคู่แข่งทางการเมืองของพระบิดา จบชีวิตใน ค.ศ. 1727 เชื่อว่าด้วยการแขวนคอตายเพราะถูกพระบิดาบีบคั้น ภายหลังจักรพรรดิเฉียนหลงผู้เป็นอนุชาให้ตั้งกลับเป็นเจ้าดังเดิมประวัติ ประวัติ. หงฉือเกิดในสกุลแมนจูอ้ายซินเจว๋หลัว เป็นพระราชโอรสพระองค์ที่สามของเจ้าชายอิ้นเจิน (胤禛) กับอนุภริยาคือพระชายาฉี (齊妃) ซึ่งเป็นชาวฮั่นจากสกุลหลี่ (李) เจ้าชายอิ้นเจินได้ครองราชย์เป็นจักรพรรดิหย่งเจิ้งใน ค.ศ. 1722 หลังจักรพรรดิคังซีพระราชบิดาสวรรคต ในรัชกาลหย่งเจิ้ง หงฉือไม่มีบทบาทมากมายในราชสำนัก ต่างจากพระอนุชาของพระองค์คือ หงลี่ (弘曆) ซึ่งต่อมาเสวยราชย์เป็นจักรพรรดิเฉียนหลง หงลี่ได้รับพระราชทานพระอิสริยยศ "ชินหวัง" (亲王 อ๋องชั้นเอก) ขณะที่หงฉือมิได้รับแต่งตั้งใด ๆ ทั้งสิ้น ครั้นช่วง ค.ศ. 1722–26 หงฉือสมาคมกับเจ้าชายยฺหวิ่นซื่อผู้เป็นพระอนุชาของจักรพรรดิหย่งเจิ้ง และเป็นอาของตน ยฺหวิ่นซื่อกับจักรพรรดิหย่งเจิ้งนั้นชิงดีชิงเด่นทางการเมืองกันมาแต่เดิม ใน ค.ศ. 1725 จักรพรรดิหย่งเจิ้งจึงถอดหงฉือเป็นสามัญชน ขับออกจากสกุลอ้ายซินเจว๋หลัว และอัปเปหิจากวังต้องห้าม อย่าได้กลับมาอีก ในราชโองการนั้น จักรพรรดิหย่งเจิ้งระบุว่า เชิญหงฉือไป "เป็นลูกของยฺหวิ่นซื่อเสีย ถ้าต้องการ" ซึ่งนักประวัติศาสตร์ตีความว่า แสดงถึงความสัมพันธ์ใกล้ชิดระหว่างหงฉือกับยฺหวิ่นซื่อ อันเป็นเหตุให้จักรพรรดิหย่งเจิ้งไม่สบพระทัย ในไม่ช้า ยฺหวิ่นซื่อก็ประสบชะตากรรมเดียวกันคือถอดเป็นสามัญชน แม้หงฉือถูกห้ามเข้าวังอีก แต่ก็มิได้ถูกจองจำอย่างยฺหวิ่นซื่อผู้เป็นอา ถึงกระนั้น ก็มีพระบัญชาให้อยู่ในความควบคุมของยฺหวิ่นเถา (允祹) อาอีกคนของเขา แต่แม้จะต้องโทษทัณฑ์เช่นนั้น หงฉือมิได้สำนึก จักรพรรดิหย่งเจิ้งยิ่งพิโรธ จึงให้ลบชื่อหงฉือออกจากราชพงศาวลี (玉蝶) ถือเป็นการตัดความสัมพันธ์พ่อลูก ในเดือนกันยายน ค.ศ. 1727 จักรพรรดิหย่งเจิ้งบีบให้หงฉือแขวนคอตาย เวลานั้น หงฉืออายุได้ 23 ปี แต่ไม่มีเอกสารประวัติศาสตร์ฉบับไหนระบุเหตุที่จักรพรรดิบังคับเช่นนั้น จักรพรรดิหย่งเจิ้งสิ้นพระชนม์ใน ค.ศ. 1735 หงลี่ขึ้นสืบราชบัลลังก์ต่อเป็นจักรพรรดิเฉียนหลง เจ้าชายอิ้นลู่ (胤禄) ถวายฎีกาขอให้คืนสถานะเดิมแก่หงฉือ จักรพรรดิเฉียนหลงตรัสว่า หงฉือพระเชษฐายัง "เยาว์และเขลา" นัก แต่แม้จะสิ้นชีพมานานแล้ว ก็ยังทรงรำลึกถึงด้วยความรักฉันพี่น้องอยู่มิได้ขาด จึงอนุมัติตามนั้น การที่ฎีกาของอิ้นลู่ก็ดี หรือโองการคืนยศของจักรพรรดิเฉียนหลงก็ดี มิได้เอ่ยว่า หงฉือเคยกระทำความผิดอย่างใด ยิ่งทำให้นักประวัติศาสตร์ฉงนสนเท่ห์เกี่ยวกับการลงโทษหงฉือของจักรพรรดิเฉียนหลงพงศาวลีพงศาวลี. - ภริยา - นางต้งเอ้อ (棟鄂氏) ธิดาของชายชื่อ สีเอ่อร์ต๋า (席爾達) - นางจง (鐘氏) ธิดาของ จง ต๋า (鐘達) - นางเถียน (田氏)- บุตร - หยงเชิน (永珅) บุตรคนเดียวของหงฉือ สิ้นชีวิตในวัย 3 ปี</doc>
