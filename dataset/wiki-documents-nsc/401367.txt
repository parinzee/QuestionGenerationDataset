<doc id="401367" url="https://th.wikipedia.org/wiki?curid=401367" title="พุทธทำนาย">พุทธทำนาย พุทธทำนาย หมายถึง การทำนายของพระโคตมพุทธเจ้า ถึงสถานการณ์ในอนาคต 16 ประการ รายละเอียดของคำทำนายปรากฏในอรรถกถามหาสุบินชาดก ในคัมภีร์ชาตกัฏฐกถารายละเอียดพระไตรปิฎก รายละเอียด. พระไตรปิฎก. ในพระไตรปิฎกภาษาบาลี ขุททกนิกาย มหาสุบินชาดก ได้กล่าวถึงบุคคลหนึ่งเล่าความฝันของตนว่าชาตกัฏฐกถา ชาตกัฏฐกถา. ชาตกัฏฐกถา อธิบายว่าเป็นคำกราบทูลของพระเจ้าปเสนทิโกศลต่อพระพุทธเจ้า ถึงพระสุบิน 16 เรื่อง แต่ละเรื่องพระพุทธได้ประทานคำทำนายว่าหมายถึงยุคเสื่อมซึ่งจะเกิดในอนาคต ดังนี้- 1. โคผู้สีดอกอัญชัน 4 ตัววิ่งมาจากทิศทั้งสี่ ทำทีเหมือนจะชนกัน แต่สุดท้ายไม่ชน กลับถอยห่างกันไป พระพุทธเจ้าทรงทำนายว่า ภายหน้าจะเกิดทุภิกขภัย ภายหน้าฝนจะไม่ตกต้องตามฤดูกาล แม้มีเมฆใหญ่ตั้งเค้ามา ที่สุดกลับลอยหายไป ไม่มีฝนตก- 2. ต้นกล้าเล็ก ๆ ออกดอก พระพุทธเจ้าทรงทำนายว่า ภายหน้าเด็กหญิงเล็ก ๆ จะมีระดู ตั้งครรภ์ได้- 3. แม่โคดื่มนมลูกโค พระพุทธเจ้าทรงทำนายว่า ภายหน้าเด็กจะไม่เคารพเลี้ยงดูผู้ใหญ่ คนชราหาเลี้ยงตนเองไม่ได้ จึงต้องอ้อนวอนขอจากเด็กเลี้ยงชีพตน- 4. คนไม่เอาโคใหญ่เทียมแอก ไปเทียมแอกกับโครุ่น โครุ่นสบัดแอกออกเสีย ทำให้เกวียนไปไม่ได้ พระพุทธเจ้าทรงทำนายว่า ภายหน้าพระราชาจะไม่พระราชทานยศตำแหน่งแก่ข้าราชการผู้ใหญ่ที่มีประสบการณ์ กลับตั้งยศตำแหน่งแก่คนหนุ่มเยาว์ คนเหล่านี้ไม่มีประสบการณ์ จึงไม่สามารถทำกิจต่าง ๆ ให้สำเร็จได้- 5. ม้ามี 2 ปาก ผู้คนเอาหญ้าให้กินทั้งสองปากนั้น พระพุทธเจ้าทรงทำนายว่า ภายหน้าพระราชาจะโง่เขลา ตั้งคนโลเล ไม่มีศีลธรรมเป็นผู้พิพากษา คนพวกนี้จะรับสินบนทั้งสองฝ่าย- 6. ผู้คนเอาถาดทองคำไปให้หมาจิ้งจอกปัสสาวะรด พระพุทธเจ้าทรงทำนายว่า ภายหน้าพระราชาจะไม่พระราชทานยศตำแหน่งแก่ผู้มีชาติตระกูล กลับตั้งยศตำแหน่งแก่คนสกุลต่ำ บรรดาคนมีชาติตระกูลจึงยกบุตรสาวของตนให้แต่งงานคนไม่มีสกุล เพื่อรักษาผลประโยชน์- 7. ชายคนหนึ่งฟั่นเชือกอยู่ แล้วหย่อนปลายเชือกไว้ ไม่รู้ว่าสุนัขตัวหนึ่งแอบกินปลายเชือกนั้น พระพุทธเจ้าทรงทำนายว่า ภายหน้าภรรยาจะขี้เมา มักแต่งตัวออกเที่ยวเตร่ ผลาญทรัพย์สมบัติของสามีไปกับชายชู้- 8. ผู้คนพากันเทน้ำใส่ตุ่มที่เต็มแล้ว จนน้ำไหลนองออกก็ยังเทน้ำใส่อีก แต่ไม่มีใครเทใส่ตุ่มเปล่าที่ตั้งอยู่รอบ ๆ พระพุทธเจ้าทรงทำนายว่า ภายหน้าพระราชาทั้งหลายจะตกยาก จึงเกณฑ์ประชาชนให้ละทิ้งงาน เพื่อปลูกพืชส่งเป็นส่วยเข้าคลังอย่างเดียว- 9. สระน้ำแห่งหนึ่งมีฝูงสัตว์ลงไปดื่มกิน แต่น้ำกลางสระกลับขุ่นมัว ขอบสระน้ำไม่ขุ่น พระพุทธเจ้าทรงทำนายว่า ภายหน้าพระราชาจะเบียดเบียนประชาชนให้เดือดร้อน ทำให้ประชาชนต่างย้ายไปอยู่ชนบทชายแดน- 10. หุงข้าวหม้อหนึ่ง แต่ข้าวสุกไม่ทั่ว มีทั้งข้าวสุก ข้าวแฉะ ข้าวดิบ พระพุทธเจ้าทรงทำนายว่า ภายหน้าฝนจะไม่ตกต้องตามฤดูกาล และตกไม่ทั่วถึง- 11. คนเอาแก่นจันทน์ราคาแพง ไปแลกกับเปรียงเน่า พระพุทธเจ้าทรงทำนายว่า ภายหน้าอลัชชีจะมีมาก ไม่สอนตรงตามพระธรรมของพระพุทธเจ้า เพราะเห็นแก่ลาภสักการะ ประชาชนก็ไม่ใส่ใจพระธรรมแท้ ชื่นชมวาทศิลป์ แล้วมอบสักการะต่าง ๆ ให้พวกอลัชชี- 12. น้ำเต้าแห้งจมน้ำ พระพุทธเจ้าทรงทำนายว่า ภายหน้าถ้อยคำของคนไม่มีสกุลและพระทุศีลจะเป็นที่เชื่อถือยอมรับในสังคม- 13. หินแท่งใหญ่ลอยน้ำ พระพุทธเจ้าทรงทำนายว่า ภายหน้าถ้อยคำของปัญญาชนและพระมีศีลจะไม่เป็นที่ยอมรับในสังคม- 14. เขียดตัวเล็ก ๆ ไล่กัดกินงูเห่าตัวใหญ่ พระพุทธเจ้าทรงทำนายว่า ภายหน้าภรรยาเด็ก ๆ จะครอบครองทรัพย์สินทั้งหมดของสามี เมื่อสามีถามถึงทรัพย์เหล่านั้น นางจะโกรธแล้วด่าว่าสามีต่าง ๆ นา ๆ- 15. หงษ์ทองกลายเป็นบริวารแวดล้อมกา พระพุทธเจ้าทรงทำนายว่า ภายหน้าพระราชาจะไม่เฉลียวฉลาด ทรงอุปถัมภ์คนไม่มีสกุล คนมีสกุลจึงพากันไปรับใช้คนไม่มีสกุลเหล่านั้นเพื่อเลี้ยงชีพของตน- 16. ฝูงแกะไล่กัดกินเสือ พวกเสือกลัวแกะ ต่างพากันหนีเข้าไปซ่อนตัวในพุ่มไม้ พระพุทธเจ้าทรงทำนายว่า คนไม่มีสกุลและพระทุศีลขึ้นมามีอำนาจ ต่างกดขี่คุกคามเอาทรัพย์สินจากคนมีสกุลและพระมีศีล</doc>
