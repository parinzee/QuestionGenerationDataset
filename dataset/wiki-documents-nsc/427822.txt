<doc id="427822" url="https://th.wikipedia.org/wiki?curid=427822" title="เลดี้เจน">เลดี้เจน เลดี้เจน () เป็นเพลงของเดอะโรลลิงสโตนส์ แต่งโดยมิก แจ็กเกอร์ และคีธ ริชาร์ด อยู่ในอัลบัม Aftermath ในปี ค.ศ. 1966 วางจำหน่ายซิงเกิลในสหรัฐอเมริกา เป็นซิงเกิลหน้าบีของเพลง "Mother's Little Helper" ที่ขึ้นถึงอันดับ 8 บิลบอร์ดฮอต 100 ส่วนเพลงเลดี้เจนนี้ ขึ้นถึงอันดับ 24 เพลงนี้เป็นเพลงแนวบาโรกป็อป มีจุดเด่นที่คำร้องแบบโบราณ ในงานบันทึกเสียงในห้องอัด เพลงนี้จะไม่มีเสียงกลอง มีเพียงการบรรเลงแอพพะเลเชียนดัลไซเมอร์โดยไบรอัน โจนส์, กีตาร์โปร่งโดยคีธ ริชาร์ด และฮาร์พซิคอร์ดโดยแจ็ก นิตสเช ที่ให้บรรยากาศแบบสมัยเอลิซาเบธในศตวรรษที่ 16 สันนิษฐานว่าเพลงนี้กล่าวถึงสุภาพสตรีที่ชื่อเจน อาจจะเป็นเจน ซีมัวร์ สมเด็จพระราชินีแห่งอังกฤษ หรือ เจน ออร์มสบี-กอร์ สุภาพสตรีชาวอังกฤษที่รู้จักคุ้นเคยกับมิก แจ็กเกอร์ ภายหลังการเสียชีวิตของไบรอัน โจนส์ ในปี ค.ศ. 1969 เดอะโรลลิงสโตนส์ไม่ได้เล่นเพลงนี้ในการแสดงสดอีกเลย</doc>
