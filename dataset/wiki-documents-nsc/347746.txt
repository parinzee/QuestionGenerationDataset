<doc id="347746" url="https://th.wikipedia.org/wiki?curid=347746" title="เซบัสเทียน เฟทเทิล">เซบัสเทียน เฟทเทิล เซบัสเตียน เฟทเทล () เกิดเมื่อวันที่ 3 กรกฎาคม ค.ศ. 1987 เป็นนักแข่งรถสูตรหนึ่งชาวเยอรมัน ปัจจุบันแข่งให้กับแฟร์รารี เขาเป็นแชมป์โลก 4 สมัย ที่ชนะในฤดูกาลปี ค.ศ. 2010 ปี ค.ศ. 2011 ปี ค.ศ. 2012 ปี และค.ศ. 2013 กับทีมเรดบูล และในปี ค.ศ. 2010 เขาเป็นนักแข่งรถสูตรหนึ่งที่อายุน้อยที่สุดที่ชนะเลิศ ด้วยอายุ 23 ปี 135 วัน เฟทเทลเกิดที่เมืองเฮพเพนไฮม์ ประเทศเยอรมนี เขาเริ่มแข่งรถในปี ค.ศ. 1995 และมีชื่อเสียงอย่างรวดเร็วในรุ่นเยาวชน ในปี ค.ศ. 2006 เฟทเทลเป็นนักขับทดสอบรถสูตรหนึ่งกับบีเอ็มดับเบิลยูเซาเบอร์ โดยเป็นส่วนหนึ่งของเตอร์กิชกรังด์ปรีซ์ ในปี ค.ศ. 2006 เฟทเทลเป็นนักแข่งรถสูตรหนึ่งที่อายุน้อยที่สุดเป็นอันดับที่ 8 ที่ได้เข้าร่วมแข่งขันรถสูตรหนึ่งเป็นครั้งแรก ที่ยูเอสกรังด์ปรีซ์ ในปี ค.ศ. 2007 ซึ่งเขาจบอันดับที่ 8 ด้วยอายุ 19 ปี 349 วัน เขาเป็นนักแข่งรถสูตรหนึ่งที่อายุน้อยที่สุดที่จับเวลาการแข่งขันได้อันดับที่ 1 ในอิตาเลียนกรังด์ปรีซ์ ในปี ค.ศ. 2008 ด้วยอายุ 21 ปี 72 วัน โดยในอิตาเลียนกรังด์ปรีซ์เดียวกันนั้น เฟทเทลชนะการแข่งขันรถสูตรหนึ่งเป็นครั้งแรกด้วย และเป็นนักแข่งรถสูตรหนึ่งที่อายุน้อยที่สุดที่ชนะการแข่งขันด้วยอายุ 21 ปี 73 วัน ในปี ค.ศ. 2009 เฟทเทลย้ายไปร่วมกับทีมเรดบูลเรซซิง และได้ที่ 2 รองจากเจนสัน บัตทัน ก่อนที่เขาจะชนะเลิศการแข่งขันรถสูตรหนึ่ง ทำให้เขาเป็นนักแข่งรถที่ชนะเลิศที่อายุน้อยที่สุด ด้วยอายุ 23 ปี 135 วัน ในปี ค.ศ. 2010 และชนะเลิศการแข่งขันรถสูตรหนึ่งอีก 3 ฤดูกาลติดต่อกัน ในปี ค.ศ. 2011 ปี ค.ศ. 2012 และปี ค.ศ. 2013 ก่อนจะย้ายไปร่วมทีมแฟร์รารี ใน ปี ค.ศ. 2015</doc>
