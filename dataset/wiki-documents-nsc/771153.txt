<doc id="771153" url="https://th.wikipedia.org/wiki?curid=771153" title="ทีนจอ">ทีนจอ ทีนจอ (, เกิดวันที่ 20 กรกฎาคม พ.ศ. 2489) เป็นนักเขียนและนักวิชาการชาวพม่า อดีตประธานาธิบดีแห่งสาธารณรัฐแห่งสหภาพพม่า คนที่ 9 หลังจากได้ดำรงตำแหน่งอย่างเป็นทางการในวันที่ 30 มีนาคม พ.ศ. 2559 และได้ลาออกเมื่อวันที่ 21 มีนาคม พ.ศ.2561 เขาเป็นประธานาธิบดีที่มีอายุมากที่สุด และเป็นผู้นำพลเรือนคนแรกนับตั้งแต่การรัฐประหารในปี พ.ศ. 2505 เขาเป็นคนเชื้อสายมอญ-พม่าและได้รับการกล่าวถึงในฐานะหนึ่งในผู้ที่มีคุณสมบัติเหมาะสมจะดำรงตำแหน่งประธานาธิบดี หลังจากที่มีการเลือกตั้งเมื่อปี พ.ศ. 2558 และนางอองซาน ซูจี หัวหน้าสันนิบาตแห่งชาติเพื่อประชาธิปไตย (National League for Democracy) ถูกตัดสิทธิ์จากข้อกำหนดในรัฐธรรมนูญประวัติ ประวัติ. ทีนจอเกิดเมื่อวันที่ 20 กรกฎาคม พ.ศ. 2489 เป็นบุตรของมีนตูวูน นักเขียนและนักกวีผู้ได้รับความเคารพอย่างสูง ซึ่งได้รับเลือกเป็นสมาชิกสภาผู้แทนราษฎรเมื่อ พ.ศ. 2533 ทีนจอจบการศึกษาระดับปริญญาตรีและปริญญาโท สาขาเศรษฐศาสตร์ จากสถาบันเศรษฐศาสตร์ย่างกุ้ง พ.ศ. 2511 (ขณะนั้นเป็นส่วนหนึ่งของมหาวิทยาลัยอักษรศาสตร์และวิทยาศาสตร์ย่างกุ้ง) หลังจากนั้นจึงเดินทางไปศึกษาต่อที่สถาบันวิทยาการคอมพิวเตอร์ของมหาวิทยาลัยลอนดอนในปี พ.ศ. 2514-2515 และศึกษาที่โรงเรียนการจัดการอาร์เธอร์ ดี. ลิตเติล ในเมืองเคมบริดจ์ รัฐแมสซาชูเซตส์ สหรัฐอเมริกาในปี พ.ศ. 2530 หลังจบการศึกษา ทีนจอประกอบอาชีพหลายอย่าง รวมทั้งเคยเป็นอาจารย์มหาวิทยาลัยและเคยดำรงตำแหน่งรองหัวหน้ากองในกระทรวงอุตสาหกรรม และรองผู้อำนวยการในกรมเศรษฐสัมพันธ์ต่างประเทศ กระทรวงการวางแผนและการคลัง ระหว่างปี พ.ศ. 2513-2523 ก่อนจะเกษียณตัวเอง หลังจากกองทัพเริ่มกระชับอำนาจ เขายังเป็นนักเขียนภายใต้นามปากกาว่า "ดาละ บัน" ชื่อของนักรบชาวมอญชื่อดัง และเป็นประธานกองทุนดอคีนจี องค์กรช่วยเหลือคนในพื้นที่ยากไร้ที่สุดในพม่า ก่อตั้งโดยอองซาน ซูจี และตั้งชื่อตามชื่อของแม่ผู้ล่วงลับของเธอ ทีนจอสมรสกับซูซูลวีน สมาชิกสภาผู้แทนราษฎรเมืองโตน-กวะ ทางใต้ของประเทศพม่า และเป็นประธานของคณะกรรมการความสัมพันธ์ระหว่างประเทศของสภาผู้แทนราษฎร ขณะที่บิดาของซูซูลวีนหรือพ่อตาของทีนจอก็คือ อูลวีน ผู้ร่วมก่อตั้งสันนิบาตแห่งชาติเพื่อประชาธิปไตยตำแหน่งประธานาธิบดี ตำแหน่งประธานาธิบดี. เมื่อวันที่ 15 มีนาคม พ.ศ. 2559 รัฐสภาพม่าได้จัดการประชุมสมาชิกสภาสูงและสภาล่างเพื่อเลือกประธานาธิบดี ทีนจอได้รับเลือกจากสมาชิกสภาของพม่าเกินครึ่งให้ดำรงตำแหน่งประธานาธิบดีคนใหม่ของพม่า นับเป็นประธานาธิบดีที่มาจากพลเรือนเป็นคนแรกในรอบกว่า 50 ปีของประเทศ ผลการเลือกตั้งปรากฏว่า ทีนจอได้คะแนน 360 เสียง จากจำนวนสมาชิกสภาทั้งหมด 652 ที่นั่ง ตามด้วยอันดับสองคือ พลเอก มยินซเว ได้คะแนน 213 เสียง และอันดับ 3 นายเฮนรี บาน ทียู ได้ 79 คะแนน จึงทำให้พลเอก มยินซเว ได้เป็นรองประธานาธิบดีคนที่ 1 และนายเฮนรี บาน ทียู ได้เป็นรองประธานาธิบดีคนที่ 2 ทั้งนี้ ผู้ได้รับการเสนอชื่อชิงประธานาธิบดีของพม่ามีด้วยกัน 3 คน ได้แก่ นายทีนจอ อายุ 70 ปี ซึ่งได้รับการเสนอชื่อจากสมาชิกสภาล่างหรือสภาผู้แทนราษฎร นายเฮนรี บาน ทียู ซึ่งได้รับการเสนอชื่อโดยสภาสูง และพลเอก มยินซเว อดีตนายทหารเกษียณอายุราชการ อายุ 64 ปี และได้รับการเสนอชื่อจากกองทัพที่รับการแต่งตั้งให้เข้าไปในสภาร้อยละ 25 หรือ 1 ใน 4</doc>
