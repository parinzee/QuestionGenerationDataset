<doc id="713973" url="https://th.wikipedia.org/wiki?curid=713973" title="การล้อมเวโก">การล้อมเวโก การล้อมเวโก () เป็นการปิดล้อมกลุ่มอาคารเมาท์คาร์เมลเซ็นเตอร์ของกลุ่มลัทธิแบรนช์ดาวิเดียนส์ โดยเจ้าหน้าที่ของรัฐบาลสหรัฐอเมริกา นำโดยสำนักงานควบคุมแอลกอฮอล์ ยาสูบและอาวุธปืน (ATF) และสำนักงานสอบสวนกลาง (FBI) ทำให้มีผู้เสียชีวิตเป็นจำนวนมาก ลัทธิแบรนช์ดาวิเดียนส์เป็นลัทธิที่เชื่อในการเสด็จมาอีกครั้งของพระเยซู เป็นกลุ่มที่แยกมาจากลัทธิดาวิเดียนเซเวนต์เดย์แอดเวนทิสต์ (Davidian Seventh-day Adventist) มีผู้นำคือเดวิด โคเรช ซึ่งประกาศว่าตนเองคือผู้เผยพระวจนะคนสุดท้าย พฤติการณ์หลายอย่างของกลุ่ม เช่น การรับสตรีวัยรุ่นเข้ามาเป็นภรรยาของโคเรช การทำธุรกิจค้าอาวุธและความสงสัยว่าภายในลัทธิมีการทารุณเด็กทางเพศ ทำให้ในวันที่ 28 กุมภาพันธ์ ค.ศ. 1993 เจ้าหน้าที่ ATF ได้เข้าตรวจสอบภายในกลุ่มอาคารและเกิดการยิงต่อสู้กับสมาชิกของลัทธิ ทำให้เจ้าหน้าที่ ATF 4 นายและสมาชิกของลัทธิเสียชีวิต 6 คน หลังการปะทะ เจ้าหน้าที่จากสำนักงานสอบสวนกลาง (FBI) ได้เข้าควบคุมสถานการณ์ มีการตัดระบบสาธารณูปโภครอบ ๆ กลุ่มอาคาร พร้อมทั้งเปิดการเจรจากับโคเรชแต่ไม่เป็นผล หลังปิดล้อมอยู่นาน 51 วัน ในวันที่ 19 เมษายน ค.ศ. 1993 เจ้าหน้าที่ FBI พร้อมด้วยยานยนต์หุ้มเกราะนำกำลังเข้าจู่โจม โดยใช้แก๊สน้ำตาเพื่อกดดันให้สมาชิกของลัทธิออกจากอาคาร ช่วงเที่ยงของวัน กลุ่มอาคารได้เกิดเหตุเพลิงไหม้และพังลงมา ทำให้สมาชิกของลัทธิส่วนใหญ่ที่เป็นเด็กและผู้หญิงขาดอากาศหายใจและถูกไฟคลอกเสียชีวิต เดวิด โคเรช ผู้นำลัทธิก็เสียชีวิตในวันนั้นเช่นกันจากการถูกยิงที่ศีรษะ เหตุการณ์นี้เป็นที่พูดถึงในแง่การทำเกินกว่าเหตุของเจ้าหน้าที่ รวมถึงเหตุการณ์ที่แท้จริงขณะเกิดเหตุและที่มาของเพลิงไหม้ และยังเป็นหนึ่งในเหตุจูงใจให้ทิโมธี แมคเวจ์ ก่อเหตุระเบิดในนครโอกลาโฮมาในอีก 2 ปีต่อมา</doc>
