<doc id="817361" url="https://th.wikipedia.org/wiki?curid=817361" title="แอมานุแอล โฌแซ็ฟ ซีเยแย็ส">แอมานุแอล โฌแซ็ฟ ซีเยแย็ส แอมานุแอล โฌแซ็ฟ ซีเยแย็ส () เป็นหมอสอนศาสนาระดับล่างสังกัดโรมันคาทอลิกตลอดจนเป็นนักการเมืองในฝรั่งเศส เขาเป็นหนึ่งในผู้นำทฤษฎีการเมืองในช่วงการปฏิวัติฝรั่งเศส และมีส่วนในการปกครองประเทศในคณะกงสุลฝรั่งเศสและจักรวรรดิฝรั่งเศสที่หนึ่ง เขาเป็นหนึ่งในผู้ร่วมก่อการรัฐประหาร 18 บรูว์แมร์ซึ่งนำนโปเลียนขึ้นสู่อำนาจ ซีเยแย็สเกิดเมื่อ 3 พฤษภาคม 1748 ในเมืองเฟรยูทางภาคใต้ของฝรั่งเศส เป็นบุตรคนที่ห้าของนายออนอแร กับนางอันนาแบล บิดาของเขาเป็นนายภาษีท้องถิ่นที่มีฐานะยากจน แม้ครอบครัวซีเยแย็สจะมีสายเลือดขุนนางอยู่บ้างแต่พวกเขาก็เป็นได้แค่สามัญชน ซีเยแย็สเข้าศึกษากับคณะเยสุอิต เขาต้องการเข้ารับราชการทหารแต่เนื่องจากเป็นคนขี้โรคประกอบกับการมีครอบครัวเคร่งศาสนา ทำให้ซีเยแย็สต้องหันมาเอาดีทางด้านศาสนาแทน โดยเข้าศึกษากับโรงเรียนสอนศาสนาในกรุงปารีสเป็นเวลาสิบปี ซึ่ง ณ ที่นั่น เขาได้เรียนเทววิทยาและวิศวกรรมเพื่อเตรียมตัวเป็นพระ ซีเยแย็สได้รับการนับถืออย่างมากในโรงเรียนจากความถนัดในวิทยาศาสตร์ เขาหลงใหลหลักปรัชญาสมัยใหม่และไม่ชอบวิชาเทววิทยาที่คร่ำครึ ในปี 1788 พระเจ้าหลุยส์ที่ 16ได้เสนอให้มีการประชุมสภาฐานันดรขึ้น ซึ่งเป็นการประชุมระหว่างสามชนชั้นในสังคมฝรั่งเศส ซึ่งซีเยแย็สได้ตีพิมพ์จุลสารโดยมีหัวเรื่องว่า "ฐานันดรที่สามคืออะไร?" (Qu'est-ce que le tiers-état?) จุลสารฉบับนี้ได้สร้างชื่อเสียงให้กับเขาอย่างมาก ทำให้เขาได้รับการคัดเลือกเข้าไปเป็นผู้แทนฐานันดรที่สามจากปารีส และเขากลายเป็นหนึ่งในผู้มีส่วนในการปฏิวัติฝรั่งเศส เขายังเป็นผู้ร่วมร่างประกาศสิทธิมนุษยชนและพลเมือง หลังรัฐประหาร 18 บรูว์แมร์ ซีเยแย็สก็ได้เป็นสมาชิกคณะกงสุลฝรั่งเศสและต่อมาเป็นสมาชิกสภาสูง ภายหลังแผนการลอบสังหารนโปเลียนที่ในเดือนธันวาคม 1800 ซีเยแย็สก็ได้ออกมาต่อต้านอำนาจแบบเบ็ดเสร็จเด็ดขาดและกระบวนการที่ไม่ชอบด้วยกฎหมายของนโปเลียน ซึ่งทำให้เขาถูกนโปเลียนปลดจากตำแหน่งทั้งหมด ตัวเขาใช้ชีวิตอย่างเงียบๆในปารีส จนกระทั่งเมื่อมีการฟื้นฟูราชวงศ์บูร์บง ซีเยแย็สก็ถูกขับออกจากสถาบันศีลธรรมและศาสตร์การเมืองโดยพระเจ้าหลุยส์ที่ 18 และตัวเขาย้ายไปบรัสเซลส์ จนกระทั่งภายหลังการปฏิวัติเดือนกรกฎาคมในปี 1830 เขาก็ย้ายกลับมายังปารีส และเสียชีวิตที่นั่นในอีก 6 ปีต่อมาเมื่อมีอายุได้ 88 ปี</doc>
