<doc id="549519" url="https://th.wikipedia.org/wiki?curid=549519" title="สวนอิโนะกะชิระ">สวนอิโนะกะชิระ สวนอิโนะกะชิระ ( ) เป็นสวนสาธารณะตั้งอยู่ระหว่างเมืองมุซะชิโนะ และเมืองมิตะกะ จังหวัดโตเกียว ประเทศญี่ปุ่น มีเนื้อที่ประมาณ 400,000 ตารางเมตร (ประมาณ 240 ไร่) สวนอิโนะกะชิระเปิดใช้งานเมื่อวันที่ 1 พฤษภาคม ค.ศ. 1918 โดยมีชื่อทางการว่า อิโระกะชิระออนชิโคเอ็ง (井の頭恩賜公園) ซึ่งแปลว่า "อิโนะกะชิระสวนพระราชทานจากจักรพรรดิ" ซึ่งเป็นสวนสาธารณะที่สมเด็จพระจักรพรรดิพระราชทานแก่สาธารณะเป็นสวนแรกของโตเกียว ตั้งแต่ปี ค.ศ. 1913สิ่งที่น่าสนใจ สิ่งที่น่าสนใจ. ภายในสวนอิโนะกะชิระมีจุดเด่น คือ มีบึงน้ำหรือทะเลสาบอิโนะกะชิระเป็นแหล่งต้นน้ำหลักของแม่น้ำคันดะ เป็นบึงรูปวงกลมใหญ่เรียว มีวัดที่ประดิษฐานของเบ็นไซเต็ง, สวนสัตว์ และพิพิธภัณฑ์สัตว์น้ำขนาดเล็ก มีสถานที่สำหรับประชาชนนำสินค้ามาขาย แสดงความสามารถในด้านศิลปะต่าง ๆ ประชาชนนิยมมาพักผ่อนในช่วงวันหยุดสุดสัปดาห์ โดยเฉพาะการมาชมดอกซะกุระบานในช่วงเทศกาลฮะนะมิ ในส่วนทางด้านทิศตะวันตกเฉียงใต้ของสวนเป็นที่ตั้งของพิพิธภัณฑ์จิบลิ ในช่วงฤดูใบไม้ผลิ ดอกซะกุระจะร่วงหล่นลงสู่บึงน้ำเป็นภาพสีชมพูสวยงาม และในช่วงฤดูใบไม้ร่วง ใบไม้ที่นี่หลายชนิดจะผลัดใบและเปลี่ยนสีเป็นสีสันต่าง ๆ ในฤดูร้อนจะร่มรื่นด้วยความเขียวชอุ่มของต้นไม้นานาชนิด และในช่วงฤดูหนาวที่อุณหภูมิติดลบ จะเปลี่ยนเป็นสีขาว และเป็นแหล่งที่นกน้ำอพยพชนิดต่าง ๆ บินมารวมตัวกัน ณ บึงน้ำแห่งนี้</doc>
