<doc id="112302" url="https://th.wikipedia.org/wiki?curid=112302" title="ฌอน เพนน์">ฌอน เพนน์ ฌอน เพนน์ () มีชื่อจริงว่า ฌอน จัสติน เพนน์ () เกิดเมื่อวันที่ 17 สิงหาคม ค.ศ. 1960 เป็นนักแสดงและผู้กำกับชาวอเมริกันประวัติ ประวัติ. ฌอน เพนน์ เกิดที่เบอร์แบงค์ รัฐแคลิฟอร์เนีย เมื่อวันที่ 17 สิงหาคม ค.ศ. 1960 เป็นบุตรชายคนที่สองของนักแสดงหญิง ไอลีน ไรอัน และผู้กำกับ ลีโอ เพนน์ ในวัยเด็กได้ใช้ชีวิตใน ซานตาโมนิก้า ไมเคิล พี่ชายของฌอน เป็นนักร้องและนักแต่งเพลงที่หันมาเอาดีในการกำกับหนัง ส่วนน้องที่ชื่อ คริส เป็นนักแสดงที่มีชื่อเสียง ในยามว่าง พวกเขามักใช้กล้องซูเปอร์เอทช่วยกันทำหนังแบบมือสมัครเล่น เดิมที ฌอนอยากเรียนกฎหมาย แต่พอเข้าเรียนในวิทยาลัย เขากลับลาออกมาร่วมแสดงละครเวทีที่ ลอสแอนเจลิส รีเพอร์โทรี่ เธียเตอร์ ต่อจากนั้นก็ได้แสดงโทรทัศน์เป็นครั้งแรกในเรื่อง Barnaby Jones จากนั้นจึงมุ่งหน้าสู่นิวยอร์ก ซึ่งไม่นานก็ได้รับบทในละครเรื่อง Heartland และภาพยนตร์ทางโทรทัศน์เรื่อง The Killing of Randy Webster ในปี 1981 และในปีเดียวกันนั้นก็ได้แสดง Taps เป็นภาพยนตร์เรื่องแรกของเขา ในปี 1982 ได้รับบทเป็น เจฟฟ์ สไปโคลิ ใน Fast Times at Ridgemont High หลังจากนั้น เขาปฏิเสธบทที่คล้าย ๆ กับสไปโคลิทั้งหมด แล้วหันไปรับเล่นภาพยนตร์เรื่อง Bad Boys (1983) แล้วตามด้วย Crackers ของ หลุยส์ มอลล์ และหนังเรื่อง Racing With the Moon ได้รับเสียงยกย่องจากนักวิจารณ์ ถึงบทบาทการแสดงของเขา ถึงแม้ว่าหนังเหล่านั้นจะไม่ทำเงินเท่าที่ควร ในปี 1985 ได้เล่นภาพยนตร์เรื่อง The Falcon and the Snowman ของ จอห์น เชลซิงเกอร์ รับบทเป็นคนติดยาที่กลับตัวกลับใจมาเป็นสายลับให้กับรัฐบาล ซึ่งเป็นเรื่องที่เขาแสดงได้โดดเด่นมากที่สุดเรื่องหนึ่ง ในปี 1985 เขาแต่งงานกับ มาดอนน่า นักร้องสาวชื่อดัง ฌอนกลายเป็นที่เป้าหมายของนักข่าวน้อยใหญ่จนฌอนรู้สึกหงุดหงิด ทั้งคู่แสดงหนัง Shanghai Surprise (1987) ด้วยกัน ต่อมาชีวิตสมรสของพวกเขาก็จบลงด้วย ต่อมาฌอนเริ่มก้าวสู่บทบาทเบื้องหลัง หันมาเขียนบทและกำกับหนังด้วยเรื่อง The Indian Runner (1991) ซึ่งเขาได้รับแรงบันดาลใจจากเพลงของ บรู๊ซ สปริงทีน ต่อมาไม่นาน เขาประกาศวางมือจากงานแสดง เพื่อหันมาเป็นผู้กำกับอย่างเต็มตัว แต่หลังจากร่วมงานกับ แจ๊ค นิโคลสัน และ แอนเจลิกา ฮุสตั้น ในเรื่อง The Crossing Guard (1995) เขาก็กลับมาแสดงหนังอีกครั้ง และได้รับการเสนอชื่อเข้าชิงรางวัลออสการ์ จากเรื่อง Dead Man Walking ของ ทิม ร็อบบินส์ หลังจากนั้นเขาก็ได้รับแสดงภาพยนตร์ต่อเนื่องมาอีกหลายเรื่อง นอกจากนี้ยังได้แสดงคู่กับ โรบิน ไรท์ ภรรยาคนที่สองของเขา ใน She’s So Lovely ของ นิค คาสซาเวทส์ และยังร่วมแสดงใน The Game ของ เดวิด ฟินเชอร์ และ U-Turn ของ โอลิเวอร์ สโตน ด้วย ในปี 1999 ฌอนได้รับเสียงชมอีกครั้ง จากภาพยนตร์เรื่อง Hurlyburly และ The Thin Red Line ต่อมาเขาปรากฏตัวใน Being John Malkovich ของ สไปค์ จอนเซ่ และรับบทเป็นนักกีต้าร์แจ๊ซ ในหนังเรื่อง Sweet and Lowdown ของ วู๊ดดี้ อัลเลน ปี 2002 ฌอน เพนน์ มีผลงานร่วมกับมิเชล ไฟเฟอร์ ในเรื่อง I am Sam โดยเล่นเป็นชายที่ป่วยทางจิต ซึ่งพยายามต่อสู้เพื่อให้ได้สิทธิ์ในการดูแลบุตรสาวของตัวเอง ต่อมาเขากลับมาอีกครั้งในผลงานที่ได้รับความสนใจอย่างมากในเรื่อง Mystic River ของผู้กำกับคลิ้นท์ อีสต์วู้ด ซึ่งทำให้ได้รับรางวัลนักแสดงนำชายยอดเยี่ยมจากทั้งรางวัลลูกโลกทองคำและออสการ์</doc>
