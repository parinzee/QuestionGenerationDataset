<doc id="568468" url="https://th.wikipedia.org/wiki?curid=568468" title="ณิชชาอร จินดาพล">ณิชชาอร จินดาพล ณิชชาอร จินดาพล เป็นนักกีฬาแบดมินตันหญิงชาวไทย ผู้เข้าแข่งขันรายการเจแปนซูเปอร์ซีรีส์ 2012 และเป็นแชมป์หญิงเดี่ยวในการแข่งขันรายการโยเน็กซ์แคนาดาโอเพน 2013ประวัติ ประวัติ. ณิชชาอร จินดาพล เกิดวันที่ 31 มีนาคม พ.ศ. 2534 เป็นชาวจังหวัดภูเก็ต เริ่มเล่นแบดมินตันเมื่ออายุได้ 8 ปีพร้อมกับพี่สาวจากคำแนะนำของผู้เป็นพ่อ เธอสำเร็จการศึกษาระดับมัธยมปลายจากโรงเรียนสตรีวิทยา 2 และระดับปริญญาตรี คณะบริหารธุรกิจระหว่างประเทศ มหาวิทยาลัยศรีปทุม ในวันที่ 1 เมษายน พ.ศ. 2555 เธอได้เป็นแชมป์การแข่งขันประเภทหญิงเดี่ยวในรายการเวียดนามอินเตอร์เนชันแนลชาเลนจ์ 2012 ณิชชาอรได้รับรางวัลเหรียญเงินจากการแข่งขันแบดมินตันในเอเชียนเกมส์ 2010 ประเภททีมหญิง เดือนเมษายน พ.ศ. 2555 ณิชชาอรเข้าแข่งขันรายการซิปุตราฮานอยเวียดนามอินเตอร์เนชันแนลชาลเลนจ์ 2012 ในประเภทหญิงเดี่ยว ที่ซึ่งเธอได้เข้าสู่รอบชิงชนะเลิศโดยได้พบกับอะยุมิ มิเนะ จากประเทศญี่ปุ่น จากนั้น ช่วงปลายเดือนเดียวกันนี้ ณิชชาอรเข้าแข่งขันรายการโยเน็กซ์ซันไรส์อินเดียนโอเพน 2012 ซึ่งเธอผ่านรอบแรกได้โดยยีกิต เนสลีฮาน ผู้เป็นนักแบดมินตันจากประเทศตุรกีได้ขอถอนตัว วันที่ 6 ตุลาคม ของปีเดียวกันนี้ ณิชชาอรเข้าแข่งขันรายการเอสซีจีออลไทยแลนด์แชมเปียนชิพ 2555 รอบรองชนะเลิศประเภทหญิงเดี่ยว โดยเป็นฝ่ายชนะทรัพย์สิรี แต้รัตนชัย 2-1 เกม ด้วยคะแนน 21-17,21-23, 21-10 และณิชชาอรได้ตำแหน่งรองแชมป์ โดยเป็นฝ่ายแพ้ต่อรัชนก อินทนนท์ ในรอบชิงชนะเลิศ และในเดือนพฤศจิกายน เธอได้เข้าแข่งขันรายการโยเน็กซ์-ซันไรส์ฮ่องกงโอเพน 2012 ในฐานะมือวางอันดับที่ 35 ของโลก วันที่ 10 มกราคม พ.ศ. 2556 ณิชชาอรเข้าแข่งขันศึกวิคเตอร์โคเรียโอเพน 2013 ประเภทหญิงเดี่ยว โดยเป็นฝ่ายชนะจูเลียน เชงก์ จากประเทศเยอรมนีที่คะแนน 21-19, 21-8 เดือนเมษายน พ.ศ. 2556 ณิชชาอรเข้าแข่งขันรายการโยเน็กซ์ออสเตรเลียนโอเพน 2013 ในฐานะมือวางอันดับ 4 ของรายการ ที่ซึ่งเธอได้ตำแหน่งรองแชมป์ในประเภทหญิงเดี่ยว และในวันที่ 18 กรกฎาคม ของปีเดียวกันนี้ เธอได้เข้าแข่งขันประเภทหญิงเดี่ยวรายการโยเน็กซ์แคนาดาโอเพน 2013 โดยในรอบนี้ ณิชชาอรเป็นฝ่ายชนะจาง เป่ยเหวิน จากสหรัฐอเมริกา ที่คะแนน 21-14, 15-8 ซึ่งจาง เป่ยเหวิน ได้มีอาการบาดเจ็บและขอถอนตัว ส่วนในวันที่ 19 กรกฎาคม เธอเป็นฝ่ายชนะชาน ซือคา จากฮ่องกง 2-1 เกม ที่คะแนน 21-16, 19-21 และ 21-18 จากนั้น ในวันที่ 21 กรกฎาคม ณิชชาอรเป็นฝ่ายชนะมาริน แคโรลินา จากประเทศสเปน 2-1 เกม ด้วยคะแนน 15-21, 21-10 และ 21-18 ก่อนที่จะเข้าสู่รอบชิงชนะเลิศ และได้เป็นแชมป์รายการนี้ โดยเป็นฝ่ายชนะยิป ปุยยิน จากฮ่องกงที่ 2-0 เกม ด้วยคะแนน 21-18 และ 21-16 วันที่ 29 สิงหาคม พ.ศ. 2556 ในการแข่งขันแบดมินตันชิงชนะเลิศแห่งประเทศไทยประจำปี 2556 ประเภทหญิงเดี่ยว ณิชชาอรสามารถผ่านรอบสองเข้าสู่รอบสามได้โดยไม่ต้องลงแข่งเนื่องด้วยภัทรสุดา ไชยวรรณ ได้ถอนตัวจากรอบดังกล่าวเพราะอาการบาดเจ็บ และในวันที่ 30 สิงหาคม รอบก่อนรองชนะเลิศของรายการเดียวกันนี้ ณิชชาอรเป็นฝ่ายชนะอนาวิกา อินทรวัฒนา 2 เกม ด้วยคะแนน 21-9, 21-11 และเข้าสู่รอบตัดเชือกโดยได้พบกับพรทิพย์ บูรณะประเสริฐสุข</doc>
