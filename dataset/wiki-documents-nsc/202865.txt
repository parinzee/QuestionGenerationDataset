<doc id="202865" url="https://th.wikipedia.org/wiki?curid=202865" title="กระจุกดาวรวงผึ้ง">กระจุกดาวรวงผึ้ง กระจุกดาวรวงผึ้ง (; หรือที่รู้จักในชื่อ Praesepe—ในภาษาละตินแปลว่า "รางหญ้า", M44, NGC 2632) เป็นกระจุกดาวเปิดที่อยู่ในกลุ่มดาวปู ถือเป็นหนึ่งในบรรดากระจุกดาวเปิดที่อยู่ใกล้ระบบสุริยะมากที่สุด ประกอบด้วยดาวฤกษ์ขนาดใหญ่หลายดวงที่สว่างกว่ากระจุกดาวอื่นในบริเวณใกล้เคียง ในคืนเดือนมืดหากสังเกตการณ์ท้องฟ้าด้วยตาเปล่าอาจมองเห็นกระจุกดาวรวงผึ้งเป็นเหมือนเนบิวลาหรือกลุ่มเมฆจาง ๆ มันจึงเป็นที่รู้จักกันมาแต่โบราณแล้ว นักดาราศาสตร์ยุคแรก ๆ อย่าง ปโตเลมี เรียกมันว่า "มวลเมฆในอกของปู" กระจุกดาวนี้ยังเป็นวัตถุท้องฟ้าชุดแรก ๆ ที่กาลิเลโอศึกษาผ่านกล้องโทรทรรศน์ของเขาด้วย อายุและการเคลื่อนที่เฉพาะของกระจุกดาวนี้มีลักษณะสอดคล้องกันกับกระจุกดาวสามเหลี่ยมหน้าวัว มีแนวโน้มได้ว่ากระจุกดาวทั้งสองอาจมีกำเนิดมาจากต้นกำเนิดเดียวกัน กระจุกดาวทั้งสองแห่งยังมีดาวยักษ์แดงและดาวแคระขาว ซึ่งเป็นดาวฤกษ์ในระยะท้ายๆ ในวิวัฒนาการของดาวฤกษ์ ขณะเดียวกันก็มีดาวฤกษ์อื่นที่ยังอยู่ในแถบลำดับหลักซึ่งมีค่าสเปกตรัมเป็นประเภท A, F, G, K, และ M กระจุกดาวรวงผึ้งในทัศนะทางดาราศาสตร์แบบจีนเรียกว่า "จิชิกิ" (; แปลว่า "เมฆหมอกของกองซากศพ") มีความเชื่อว่าเป็นสถานที่ ๆ เหล่าวิญญาณของคนตายบนโลกวนเวียนทับถมอยู่ที่นี่</doc>
