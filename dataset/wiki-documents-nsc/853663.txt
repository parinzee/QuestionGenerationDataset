<doc id="853663" url="https://th.wikipedia.org/wiki?curid=853663" title="แบงค็อกสกรีนนิงรูม">แบงค็อกสกรีนนิงรูม แบงค็อกสกรีนนิงรูม (; ชื่อย่อ: BKKSR) คือ โรงภาพยนตร์อิสระในประเทศไทย ตั้งอยู่บนชั้น 2 ของอาคารครีเอทีฟสี่ชั้น บริเวณปากซอยศาลาแดง 1 กรุงเทพมหานครฯ ก่อตั้งโดยกลุ่มทรีโลจี (Threelogy) เปิดให้บริการตั้งแต่วันที่ 22 กันยายน พ.ศ. 2559 มีวัตถุประสงค์เพื่อเป็นพื้นที่ฉายภาพยนตร์ทางเลือกทั้งของไทยและต่างประเทศ พร้อมกับเปิดพื้นที่ให้ผู้สร้างภาพยนตร์อิสระได้แสดงผลงานของตนเอง และเปิดให้ผู้คนได้แลกเปลี่ยนความรู้ วัฒนธรรม และความคิดผ่านการชมภาพยนตร์ พื้นที่ของโรงภาพยนตร์แห่งนี้ ประกอบด้วย 2 ส่วนหลัก ได้แก่ 1) ห้องฉายภาพยนตร์ขนาด 52 ที่นั่ง ฉายด้วยระบบโปรเจกเตอร์ไฮ-เอนด์ 4เค ดิจิตอล และระบบเสียงแบบโปรเฟสชันแนลเซอร์ราวนด์ซาวนด์ และ 2) พื้นที่บาร์หน้าโรงภาพยนตร์สำหรับจำหน่ายอาหารและเครื่องดื่ม ปี พ.ศ. 2560 นิตยสารไบโอสโคปได้มอบรางวัลไบโอสโคป ประจำปี พ.ศ. 2559 สาขาหน้าใหม่น่าจับตา แก่โรงภาพยนตร์แห่งนี้ เนื่องจากเป็นโรงภาพยนตร์ที่คาดว่าจะสร้างพื้นที่ใหม่สำหรับวงการภาพยนตร์ในประเทศไทย พร้อมกับเป็นแหล่งบ่มเพาะวัฒนธรรมการชมภาพยนตร์ที่เปิดโลกทัศน์และสร้างแรงบันดาลใจให้กับผู้ที่มาชมได้ในอนาคตประวัติ ประวัติ. แบงค็อกสกรีนนิ่งรูมเกิดจากแนวคิดของกลุ่มคนที่ทำงานด้านศิลปะและการออกแบบในนาม "ทรีโลจี" ประกอบด้วย ศริญญา มานะมุติ, วงศรน สุทธิกุลพาณิช และนิโคลัส ฮัดสัน-เอลิส ที่ต้องการสร้างโรงภาพยนตร์อิสระในประเทศไทยที่มีลักษณะถาวรและบริหารงานแบบมืออาชีพ และมีพื้นที่พูดคุยแลกเปลี่ยนและประกอบกิจกรรมอื่น ๆ ที่เกี่ยวข้อง เพื่อสนับสนุนการชมภาพยนตร์นอกกระแสหลัก และสนับสนุนผู้สร้างภาพยนตร์และการสร้างภาพยนตร์ไปพร้อม ๆ กันการฉายภาพยนตร์ การฉายภาพยนตร์. โรงภาพยนตร์แห่งนี้ให้ความสำคัญกับการฉายภาพยนตร์ทางเลือกทั้งของไทยและต่างประเทศเป็นหลัก ไม่ว่าจะเป็นภาพยนตร์คลาสสิก ภาพยนตร์อิสระ ภาพยนตร์สารคดี ภาพยนตร์ขนาดสั้น รวมถึงภาพยนตร์คุณภาพดีที่ถูกถอดออกจากโปรแกรมฉายของโรงภาพยนตร์กระแสหลักเนื่องจากทำรายได้ช้า โดยจะจัดสรรสัดส่วนภาพยนตร์ที่เข้าฉายต่อเดือนให้มีทั้งภาพยนตร์ไทยและต่างประเทศรวมกัน 4 เรื่อง แต่ละเรื่องฉายขั้นต่ำ 15 รอบ และสอดแทรกรอบฉายของภาพยนตร์คลาสสิกอีกประมาณ 6-10 รอบต่อเดือน ส่วนรายได้ที่ได้รับจากการฉายแต่ละเรื่องจะแบ่งให้กับผู้สร้างหรือผู้จัดจำหน่ายภาพยนตร์เรื่องนั้น ๆ เป็นจำนวนครึ่งหนึ่งของทั้งหมด นอกจากนี้ ยังเปิดให้บุคคลภายนอกเช่าพื้นที่จัดฉายภาพยนตร์โปรแกรมพิเศษหรือเทศกาลภาพยนตร์นอกเหนือจากโปรแกรมที่โรงกำหนดด้วย อาทิ เทศกาลภาพยนตร์แรงงานข้ามชาติสากล 2016 ที่จัดโดยองค์การระหว่างประเทศเพื่อการโยกย้ายถิ่นฐาน เมื่อวันที่ 14-18 ธันวาคม พ.ศ. 2559 เป็นต้น</doc>
