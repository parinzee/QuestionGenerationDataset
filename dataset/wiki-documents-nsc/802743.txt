<doc id="802743" url="https://th.wikipedia.org/wiki?curid=802743" title="อาแล็กซ็องดร์ ลากาแซ็ต">อาแล็กซ็องดร์ ลากาแซ็ต อาแล็กซ็องดร์ ลากาแซ็ต (; ; เกิดเมื่อวันที่ 28 พฤษภาคม ค.ศ. 1991) เป็นนักฟุตบอลอาชีพชาวฝรั่งเศส ปัจจุบันเล่นให้กับอาร์เซนอล ในพรีเมียร์ลีก อังกฤษ และทีมชาติฝรั่งเศส เล่นในตำแหน่งกองหน้า ลากาแซ็ต สร้างชื่อเสียงมากับออแล็งปิกลียอแน ด้วยการเป็นผู้เล่นที่ยิงประตูได้มากกว่าจำนวนนัดที่ลงเล่น โดยในฤดูกาล 2016–17 เป็นรองดาวซัลโวของลีกเอิงด้วยการยิงไป 28 ประตู ทำสถิติยิงให้กับออแล็งปิกลียอแนทั้งหมด 129 ประตู จากการลงเล่นทั้งหมดทุกรายการ 276 นัด โดย 3 ฤดูกาลก่อนหน้านั้น ถือว่าเป็นผู้เล่นที่ยิงประตูได้มากที่สุดเป็นอันดับที่ 3 ใน 5 ลีกชั้นนำของยุโรป คือ 76 ประตู เป็นรองเพียงแค่คริสเตียโน โรนัลโด ของเรอัลมาดริด ที่ 108 ประตู และเลียวเนล เมสซี ของบาร์เซโลนา ที่ 106 ประตู ก่อนที่เปิดฤดูกาล 2017–18 ได้ย้ายมาสู่อาร์เซนอลด้วยค่าตัวที่เป็นสถิติสูงสุดของสโมสร ด้วยสัญญา 5 ปี ซึ่งคาดว่าอยู่ในราว 53 ล้านปอนด์ (ประมาณ 2,330 ล้านบาท) ทำลายสถิติเดิมที่เคยเซ็นสัญญากับเมซุท เออซิล จากเรอัลมาดริด ที่ 42.4 ล้านปอนด์ (ประมาณ 1,860 ล้านบาท) นับว่าเป็นสถิติการซื้อตัวของอาร์เซนอลที่สูงที่สุด และเป็นการขายตัวที่แพงที่สุดของออแล็งปิกลียอแนด้วย ลากาแซ็ต ยิงให้กับอาร์เซนอลได้ทันทีในการเล่นนัดแรกในฤดูกาล 2017–18 ซึ่งเป็นคู่เปิดฤดูกาลด้วย กับเลสเตอร์ซิตี ณ สนามเอมิเรตส์สเตเดียม ด้วยการเป็นผู้โหม่งลูกกับพื้นในนาทีที่ 2 ทำให้อาร์เซนอลขึ้นไปก่อนอย่างรวดเร็ว 1–0 ซึ่งผลการแข่งขัน อาร์เซนอลเป็นฝ่ายแซงเอาชนะไปได้ 4–3 อย่างสนุกในช่วง 10 นาทีก่อนจบการแข่งขัน หลังจากโดนเลสเตอร์ซิตีตีเสมอและทำประตูแซงนำไปถึงสองครั้ง</doc>
