<doc id="289750" url="https://th.wikipedia.org/wiki?curid=289750" title="บุนนาค สิงห์ประเสริฐ">บุนนาค สิงห์ประเสริฐ บุนนาค สิงห์ประเสริฐ (; ) หรือ บุญนาค เป็นตัวละครจากการ์ตูนเรื่องกัปตันซึบาสะ ซึ่งเป็นกัปตันทีมชาติไทยผู้ประยุกต์ใช้วิชามวยไทยของตนเข้าร่วมแข่งขันฟุตบอลในตำแหน่งกองหลัง โดยมีสามพี่น้องกรสวัสดิ์ (ชนะ, สกุล, ฟ้าลั่น) ผู้ประยุกต์ใช้วิชาเซปักตะกร้อมาใช้ในกีฬาฟุตบอลร่วมทีมด้วยเช่นกัน บุนนาค เป็นกัปตันทีมชาติไทยสวมเสื้อหมายเลข 4 (ประจำตำแหน่งกองหลัง) อยู่สังกัดสโมสรฟุตบอลอัตเลตีโกมาดริด ของสเปน ไว้ทรงผมแบบเดียวกับโรแบร์โต บัจโจ ซึ่งเป็นอดีตนักฟุตบอลทีมชาติอิตาลี บุนนาค น่าจะมีต้นแบบมาจาก ตะวัน ศรีปาน อดีตนักฟุตบอลกองกลางทีมชาติไทย ที่ไว้ทรงผมแบบเดียว เมื่อครั้งที่แข่งขันฟุตบอลรายการ U19 ชิงแชมป์เอเชีย ที่ประเทศอินโดนีเชีย ซึ่งครั้งนั้น ทีมชาติไทย พบกับ ทีมชาติญี่ปุ่น ในรอบแบ่งกลุ่มซึ่งไทย สามารถเอาชนะญี่ปุ่นไปได้ 2-0 ประตูประวัติ ประวัติ. ในการแข่งขันรอบคัดเลือกโซนเอเชีย ระหว่างทีมชาติไทย กับทีมชาติญี่ปุ่น บุนนาค สิงห์ประเสริฐ ได้เข้าปะทะกับ โอโซระ ซึบาสะ ตัวเอกของเรื่องอย่างรุนแรงจนได้รับบาดเจ็บทั้งคู่ (สึบาสะ เป็นฝ่ายถูกหามส่งรักษาตัว ในขณะที่บุนนาค ยังคงอยู่ในสนามต่อไป) แต่ภายหลังก็ไม่สามารถเอาชนะทีมชาติญี่ปุ่นได้ (5 ประตูต่อ 4 - ที่สนามกีฬาแห่งชาติ ประเทศญี่ปุ่น) หลังจากเสร็จสิ้นการแข่งขัน บุนนาคและสามพี่น้องกรสวัสดิ์ได้อวยพรให้ทีมชาติญี่ปุ่นของสึบาสะสามารถเข้าแข่งขันได้รับชัยชนะฟุตบอลโลกต่อไป และจากการแข่งขันในครั้งนั้น ทำให้โอโซระ สึบาสะ ตระหนักถึงความแข็งแกร่งของทีมฟุตบอลเอเชียมากขึ้นกว่าเดิมแนวคิดการออกแบบ แนวคิดการออกแบบ. ในต้นเดือนกันยายน ค.ศ. 2016 ก่อนการแข่งขันฟุตบอลโลก 2018 รอบคัดเลือก โซนเอเชีย รอบ 12 ทีมสุดท้าย ระหว่างทีมชาติไทยและทีมชาติญี่ปุ่น ที่สนามราชมังคลากีฬาสถาน โยอิจิ ทะกะฮะชิ ผู้เขียนการ์ตูนเรื่องนี้ได้เดินทางมาประเทศไทย และได้เขียนการ์ตูนเกี่ยวกับการแข่งขันครั้งนี้เพื่อให้เป็นที่ระลึก ได้เปิดเผยว่า แท้ที่จริงแล้ว ตัวละครบุนนาคมิได้มีต้นแบบมาจากบุคคลใด ๆ ที่มีตัวตนจริง หากแต่ต้องการสร้างตัวละครที่มีจุดเด่น และเป็นตัวแทนความเป็นไทยได้ ก็เลยคิดตัวละครที่เคยเป็นนักมวยไทย และนักตะกร้อกลายเป็นนักฟุตบอล ส่วนการตั้งชื่อก็นำมาจากชื่อของคนไทยทั่วไปแล้วนำมาผสมกัน โดยไม่รู้ว่าเป็นชื่อของตระกูลชั้นสูง (ตระกูลบุนนาค) ของไทยแต่อย่างใดการปรากฏตัวในสื่ออื่น การปรากฏตัวในสื่ออื่น. บุนนาค, สามพี่น้องกรสวัสดิ์ ซึ่งเป็นนักฟุตบอลทีมชาติไทย ได้มีบทในเกม Captain Tsubasa J: Get In The Tomorrow () ของเครื่องเพลย์สเตชัน โดยมีท่าไม้ตายที่ต้องมีตัวละครอยู่ครบถึงจะใช้ได้อยู่หลายท่า และนอกเหนือไปจากบทบาทที่มีอยู่ในหนังสือการ์ตูน นั่นคือ ทั้ง บุนนาค และ สามพี่น้องกรสวัสดิ์ ทั้งหมดต่างได้รับเลือกให้เป็นตัวละครหลักของ ดรีมทีม ซึ่งเป็นทีมที่มีความแข็งแกร่งมากที่สุดทีมหนึ่งของเกม</doc>
