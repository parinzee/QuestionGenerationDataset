<doc id="126290" url="https://th.wikipedia.org/wiki?curid=126290" title="ศิริวัฒน์ ขจรประศาสน์">ศิริวัฒน์ ขจรประศาสน์ นายศิริวัฒน์ ขจรประศาสน์ รัฐมนตรีช่วยว่าการกระทรวงเกษตรและสหกรณ์ อดีตรัฐมนตรีช่วยว่าการกระทรวงพาณิชย์ ในรัฐบาลของนางสาวยิ่งลักษณ์ ชินวัตร และเป็นอดีต ส.ส.พิจิตร มีชื่อเล่นว่า "ยอด" หรือ "ลูกยอด" เกิดวันที่ 8 สิงหาคม พ.ศ. 2516 เป็นบุตรของ "เสธ.หนั่น" พล.ต.สนั่น ขจรประศาสน์ ประธานที่ปรึกษาพรรคชาติไทยพัฒนา กับ นางฉวีวรรณ ขจรประศาสน์ เป็นลูกคนที่ 3 ในบรรดาพี่น้อง 4 คน ด้านชีวิตครอบครัวสมรสกับ สิชา อัญชนานันท์ นายศิริวัฒน์ เป็นประธานบริหาร บริษัท วี-วัน กอล์ฟ ผู้บริหารงาน "บูรพากอล์ฟ แอนด์ รีสอร์ท" บนพื้นที่กว่า 900 ไร่ ที่ อ.ศรีราชา จ.ชลบุรีประวัติการศึกษา ประวัติการศึกษา. ศิริวัฒน์ ขจรประศาสน์ สำเร็จการศึกษาระดับมัธยมต้น จากโรงเรียนสวนกุหลาบวิทยาลัย ชั้นมัธยมปลายจากออตั้น ไฮสคูล รัฐอีลีนอยส์ ประเทศสหรัฐอเมริกา จากนั้นได้ศึกษาสำเร็จในระดับระดับปริญญาตรี วิทยาศาสตรบัณฑิต จากมหาวิทยาลัยแมริวิลล์ รัฐมิสซูรี่ ประเทศสหรัฐอเมริกา พ.ศ. 2541 และระดับปริญญาโท ศิลปศาสตรมหาบัณทิต (รัฐศาสตร์) จากมหาวิทยาลัยรามคำแหง พ.ศ. 2546ประวัติทางการเมือง ประวัติทางการเมือง. ศิริวัฒน์ ขจรประศาสน์ เริ่มเข้าสู่งานการเมือง ในการเลือกตั้ง พ.ศ. 2544 ได้รับเลือกตั้งเป็นสมาชิกสภาผู้แทนราษฎร จังหวัดพิจิตร สังกัดพรรคประชาธิปัตย์ โดยมีอายุเพียง 28 ปี ต่อมาในการเลือกตั้ง พ.ศ. 2548 ได้ย้ายลงสมัครในสังกัดพรรคมหาชน แต่ไม่ได้รับเลือกตั้ง ต่อมาในการเลือกตั้งซ่อม เดือนตุลาคม พ.ศ. 2548 ได้รับเลือกตั้งเป็นสมาชิกสภาผู้แทนราษฎร จึงเป็น ส.ส.เพียงคนเดียวของพรรคมหาชนที่ชนะการเลือกตั้งในพื้นที่ภาคเหนือ จากนั้นในปี พ.ศ. 2551 ได้ย้ายมาสังกัดพรรคชาติไทย และพรรคชาติไทยพัฒนา ภายหลังการยุบพรรคชาติไทย ใน การเลือกตั้ง พ.ศ. 2554 ได้รับเลือกตั้งเป็นสมาชิกสภาผู้แทนราษฎร จังหวัดพิจิตร และได้รับแต่งตั้งเป็นรัฐมนตรีช่วยว่าการกระทรวงพาณิชย์ ในรัฐบาลของนางสาวยิ่งลักษณ์ ชินวัตร นับเป็นรัฐมนตรีชายที่มีอายุน้อยที่สุดในคณะรัฐมนตรีคณะที่ 60 ของไทย ต่อมาในเดือนตุลาคม พ.ศ. 2555 ได้รับแต่งตั้งให้พ้นจากรัฐมนตรีช่วยว่าการกระทรวงพาณิชย์ ไปเป็นรัฐมนตรีช่วยว่าการกระทรวงเกษตรและสหกรณ์ วันที่ 7 พฤษภาคม พ.ศ. 2557 นายศิริวัฒน์ ขจรประศาสน์ ถูกศาลรัฐธรรมนูญตัดสินให้พ้นจากความเป็นรัฐมนตรี เนื่องจากมีส่วนเกี่ยวข้องในการโยกย้ายนายถวิล เปลี่ยนศรีจากตำแหน่งเลขาธิการ สภาความมั่นคงแห่งชาติ โดยขาดความชอบธรรม ในวันอาทิตย์ที่ 1 เมษายน พ.ศ. 2561 นาย อนุทิน ชาญวีรกูล หัวหน้า พรรคภูมิใจไทย ได้ออกมายืนยันว่านายศิริวัฒน์พร้อมทีมงานได้ย้ายมาสังกัดพรรคภูมิใจไทยเครื่องราชอิสริยาภรณ์เครื่องราชอิสริยาภรณ์. - พ.ศ. 2554 - เครื่องราชอิสริยาภรณ์อันเป็นที่เชิดชูยิ่งช้างเผือก ชั้นมหาปรมาภรณ์ช้างเผือก (ม.ป.ช.)</doc>
