<doc id="98945" url="https://th.wikipedia.org/wiki?curid=98945" title="เจนนิเฟอร์ อนิสตัน">เจนนิเฟอร์ อนิสตัน เจนนิเฟอร์ โจอันนา อนิสตัน (; เกิด 11 กุมภาพันธ์ พ.ศ. 2512) เป็นนักแสดง โปรดิวเซอร์ และนักธุรกิจชาวอเมริกัน เธอเป็นบุตรสาวของนักแสดง จอห์น อนิสตัน และนักแสดง แนนซี ดาว อนิสตันมีชื่อเสียงทั่วโลกจากบทบาท เรเชล กรีน ในละครซิตคอมเรื่อง เฟรนด์ส จากบทบาทนี้ทำให้เธอได้รับรางวัลเอมมี, รางวัลลูกโลกทองคำ และรางวัลสมาคมนักแสดงภาพยนตร์และโทรทัศน์ ตัวละครตัวนี้ได้รับความนิยมอย่างแพร่หลาย และกลายเป็นหนึ่งในตัวละครหญิงที่ยิ่งใหญ่ที่สุดบนโทรทัศน์ในสหรัฐอเมริกา อนิสตันได้รับการจารึกชื่ออยู่บนฮอลลีวูดวอล์กออฟเฟมในปี พ.ศ. 2555 จากการจัดอันดับของนิตยสารฟอบส์ เธอได้อันดับที่ 3 ในรายชื่อ "นักแสดงหญิงที่มีรายได้สูงที่สุดในฮอลลีวูด" ในปี พ.ศ. 2557 ด้วยรายได้ 31 ล้านดอลลาร์สหรัฐ หนังสือพิมพ์นิวยอร์กโพสต์ประเมินทรัพย์สินของอนิสตัน ว่ามีมูลค่าสุทธิอยู่ที่ประมาณ 150 ล้านดอลลาร์สหรัฐ นอกจากนี้เธอยังอยู่ในรายชื่อ "ผู้หญิงที่สวยที่สุดในโลก" ในปี พ.ศ. 2547 นิตยสารพีเพิล จัดให้เธอเป็น "ผู้หญิงที่สวยที่สุด" และได้รับการโหวตให้เป็น "ผู้หญิงที่เซ็กซี่ที่สุดอยู่ตลอดเวลา" ของนิตยสารเม็นส์เฮลต์ ประจำปี พ.ศ. 2554 เธอสมรสกับแบรด พิตต์ในวันที่ 29 กรกฏาคม พ.ศ. 2543 โดยจัดพิธีสมรสที่ชายหาดแมลิบู แต่ต่อมาในวันที่ 7 มกราคม พ.ศ. 2548 พวกเขาได้หย่าร้างกันหลังจากใช้ชีวิตคู่กัน 5 ปี ในปี พ.ศ. 2558 อนิสตันสมรสกับนักแสดง จัสติน เทอรู</doc>
