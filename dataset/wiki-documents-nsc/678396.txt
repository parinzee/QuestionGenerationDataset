<doc id="678396" url="https://th.wikipedia.org/wiki?curid=678396" title="แพนด้าฉินหลิ่ง">แพนด้าฉินหลิ่ง แพนด้าฉินหลิ่ง (; ; พินอิน: Qínlǐng dà xióngmāo; ) เป็นชนิดย่อยของแพนด้ายักษ์ (A. melanoleuca) ชนิดหนึ่ง แพนด้าฉินหลิ่ง ถูกค้นพบตั้งแต่ทศวรรษที่ 60 แต่ได้รับการยอมรับให้เป็นชนิดย่อยในปี ค.ศ. 2005 มีความแตกต่างจากแพนด้ายักษ์ทั่วไป (A. melanoleuca melanoleuca) คือ มีขนาดลำตัวเล็กกว่า มีกะโหลกเล็กกว่า และมีขนสีน้ำตาลอ่อน แต่มีฟันกรามขนาดใหญ่ อาศัยอยู่เฉพาะในเขตภูเขาสูง ในระดับความสูงประมาณ 1,300–3,000 เมตร (4,300–9,800 ฟุต) ของเทือกเขาฉิ่นหลิง ในมณฑลส่านซี ทางภาคเหนือของจีน คาดว่ามีปริมาณแพนด้าฉินหลิ่งในธรรมชาติราว 200–300 ตัว แพนด้าฉินหลิ่ง ตัวแรกในที่เลี้ยงมีชื่อว่า ตันตัน (丹丹) เป็นแพนด้าเพศเมีย ถูกพบเมื่อปี ค.ศ. 1985 ถูกเลี้ยงไว้ในสวนสัตว์ซีอาน และได้ถูกจับคู่ผสมพันธุ์กับแพนด้ายักษ์ทั่วไป มีลูกออกมาทั้ังหมด 3 ตัว ทุกตัวมีขนสีปกติหมด ในปี ค.ศ. 2000 ตันตัน ได้ตายลงจากโรคมะเร็ง โดยเชื่อว่าเหตุที่มีขนสีน้ำตาลอ่อนและมีลำตัวที่เล็กกว่าแพนด้ายักษ์ทั่วไป เนื่องจากผสมกันเองในสายเลือดใกล้ชิด ในพื้นที่จำกัด และอาจมีการเปลี่ยนแปลงได้อีกต่อไปในอนาคต</doc>
