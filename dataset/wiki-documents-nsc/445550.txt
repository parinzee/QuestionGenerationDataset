<doc id="445550" url="https://th.wikipedia.org/wiki?curid=445550" title="ตาร์ตู">ตาร์ตู ตาร์ตู (Tartu) เป็นเมืองใหญ่อันดับ 2 ของประเทศเอสโตเนีย ตรงกันข้ามกับเมืองหลวง กรุงทาลลินน์ ที่เป็นเมืองทางการเมืองและเศรษฐกิจของประเทศ ตาร์ตูถือว่าเป็นเมืองศูนย์กลางความรู้และวัฒนธรรม โดยเฉพาะมีมหาวิทยาลัยที่เก่าแก่ที่สุดของประเทศ เมืองตั้งอยู่ห่างจากกรุงทาลลินน์ทางทิศตะวันออกเฉียงใต้ 186 กม. เมืองตั้งอยู่บนฝั่งแม่น้ำเอมา ทางตะวันตกของทะเลสาบไปปัส จากเอกสารบันทึกในปี ค.ศ. 1030 ระบุการตั้งเมืองขึ้นเป็นปราสาทของยาโรสลาฟที่ 1 เจ้าชายแห่งเคียฟ เข้าร่วมเป็นสมาชิกของสันนิบาตฮันซา ตั้งแต่คริสต์ศตวรรษที่ 16 ถึงต้นคริสต์ศตวรรษที่ 18 โปแลนด์และสวีเดนได้ผลัดกันเข้าปกครองก่อนผนวกรวมเข้ากับประเทศรัสเซีย ใน ค.ศ. 1704 โดยซาร์ปีเตอร์มหาราช และในปี ค.ศ. 1918-1919 เป็นสมรภูมิสงครามกลางเมืองรัสเซีย ในช่วงสงครามโลกครั้งที่สอง เยอรมนีเข้ายึดครองและทำลายจนเสียหายมาก</doc>
