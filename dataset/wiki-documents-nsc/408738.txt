<doc id="408738" url="https://th.wikipedia.org/wiki?curid=408738" title="พลิกรหัสพิฆาตพยัคฆ์ร้าย 007">พลิกรหัสพิฆาตพยัคฆ์ร้าย 007 พลิกรหัสพิฆาตพยัคฆ์ร้าย 007 () เป็นภาพยนตร์แนวสายลับ ลำดับที่ 23 ในภาพยนตร์ชุดเจมส์ บอนด์, ผลิตโดย อีโอเอ็น โปรดักชันส์ และจัดจำหน่ายโดย เอ็มจีเอ็ม และ โซนี พิกเจอร์ เอ็นเตอร์เทนเมนต์ นำแสดงโดย แดเนียล เคร็ก รับบทเจมส์ บอนด์ เป็นครั้งที่สาม และคาเบียร์ บาร์เดน รับบท ราอูล ซิลวา ตัวร้ายหลักของเรื่อง ภาพยนตร์เรื่องนี้กำกับโดย แซม เมนเดส และเขียนบทโดย จอห์น โลแกน, เนียล เพอร์วิส และโรเบิร์ด เวด ภาพยนตร์เรื่องนี้ได้อะเดล นักร้องสาวชาวอังกฤษ มาขับร้องเพลง "สกายฟอล" ประกอบภาพยนตร์ โดยเผยแพร่เมื่อวันที่ 5 ตุลาคม 2012 ซึ่งตรงกับโอกาสครบรอบ 50 ปี พยัคฆ์ร้าย 007 ภาพยนตร์ในชุดตอนแรกออกฉายเรื่องย่อ เรื่องย่อ. ที่อิสตันบูล 2 สายลับ MI6 เจมส์ บอนด์ และอีฟ ได้รับภารกิจให้ตามยึดฮาร์ดไดรฟ์ที่บรรจุข้อมูลเกี่ยวกับสายลับ NATO ทุกคนที่แฝงตัวอยู่ในองค์กรก่อการร้ายทั่วโลกคืนมา ทั้งสองได้ไล่ตามพาทริซ นักฆ่าที่ขโมยฮาร์ดไดรฟ์ไป ในระหว่างที่สู้กันบนหลังคารถไฟ บอนด์ถูกยิงและตกลงไปสู่แม่น้ำเบื้องล่าง เมื่อไม่พบศพ บอนด์จึงตกอยู่ในสถานะ "หายสาบสูญ คาดว่าเสียชีวิตแล้ว" เมื่อภารกิจล้มเหลว M หัวหน้าหน่วยสืบราชการลับ MI6 ได้รับแรงกดดันให้ลาออก หลังจากพบปะกับแกเร็ธ มัลโลรี่ ประธานคณะกรรมการหน่วยข่าวกรองและความมั่นคง ก็เกิดเหตุระเบิดขึ้นที่ศูนย์บัญชาการของ MI6 คร่าชีวิตเจ้าหน้าที่ไป 8 นาย เหตุการณ์เริ่มส่อเค้ารุนแรงขึ้นเมื่อมีการเผยแพร่ข้อมูลในฮาร์ดไดรฟ์ และมีคำขู่ว่าจะเปิดเผยข้อมูลสายลับ 5 นาย ในทุกๆ สัปดาห์ บอนด์เดินทางกลับมายังลอนดอนเพื่อรับภารกิจ และใช้เศษกระสุนที่ถูกยิงที่ไหล่คราวทำภารกิจที่อิสตันบูล สืบหาพาทริซ และเดินทางตามไปยังเซี่ยงไฮ้ ต่อมา สายลับ NATO 3 นายถูกสังหารหลังตัวตนที่แท้จริงถูกเปิดเผย ที่เซี่ยงไฮ้ บอนด์สู้กับพาทริซอีกครั้ง แต่พาทริซพลัดตกจากอาคารก่อนบอนด์จะทันได้รู้ว่าใครเป็นนายจ้าง หลังตรวจดูกระเป๋าของพาทริซ บอนด์พบชิปแลกเงินของคาสิโนในมาเก๊า ที่นั่น บอนด์ได้พบกับเซเวอรีน และสอบถามเกี่ยวกับนายจ้างของเธอ แต่เซเวอรีนเตือนเขาถึงอันตรายที่จะตามมา บอนด์จึงให้สัญญาว่าเธอเป็นอิสระ หากพาเขาไปพบนายจ้าง ทั้งคู่ขึ้นเรือไปยังเกาะที่ถูกปล่อยร้าง ที่ซึ่งบอนด์ได้พบกับราอูล ซิลวา อดีตสายลับ MI6 ซิลวาฆ่าเซเวอรีน แต่ถูกบอนด์จับกุมด้วยอุปกรณ์ของ Q เมื่อกลับมายังศูนย์บัญชาการ MI6 แห่งใหม่ Q พยายามจะถอดรหัสแล็ปท็อปของซิลวา แต่กลับกลายเป็นการปลดระบบรักษาความปลอดภัยให้ซิลวาหลบหนี บอนด์ไล่ตามซิลวาที่ปลอมตัวเป็นตำรวจ มุ่งหน้าไปยังที่ประชุมที่มี M เข้าร่วมอยู่ เขาพยายามจะฆ่า M แต่ถูกขัดขวางเสียก่อนโดยอีฟ มัลโลรี่และบอนด์ ทำให้ต้องล่าถอยไปอีกครั้งหนึ่ง บอนด์ตัดสินใจพา M หนีไปยังคฤหาสน์สกายฟอลในสกอตแลนด์ ซึ่งเป็นบ้านของเขาในวัยเด็ก และให้ Q หาวิธีล่อให้ซิลวาตามไปที่นั่น บอนด์ M และคินเคด ผู้ดูแลคฤหาสน์ ได้ร่วมกันวางกับดักต่างๆ ไว้รับมือซิลวา แม้จะมีเพียงอาวุธเบาไม่กี่ชนิด แต่ทั้งสามก็สามารถป้องกันการโจมตีระลอกแรกได้สำเร็จ ในระลอกที่สอง ซิลวามาพร้อมกับเฮลิคอปเตอร์ บอนด์จึงให้คินเคดพา M หนีไปทางอุโมงค์ใต้ดิน ส่วนตนเองอยู่สู้กับซิลวาสักพักก่อนตัดสินใจระเบิดคฤหาสน์ทิ้ง ซิลวาตามคินเคดและ M ไปที่โบสถ์ และร้องขอให้ M ตายไปพร้อมๆ กับเขา บอนด์ซึ่งมาถึงทันเวลาจัดการกับซิลวา แต่ไม่ทันช่วยชีวิต M ซึ่งทนพิษบาดแผลไม่ไหว สิ้นใจในเวลาต่อมา หลังเหตุการณ์ทั้งหมดยุติ อีฟเข้ารับตำแหน่ง "มิสมันนีเพนนี" เลขานุการของ M ส่วนมัลโลรี่ได้รับตำแหน่ง M คนใหม่แทนนักแสดง นักแสดง. นักแสดงหลักในเรื่องนี้ได้รับเปิดเผยชื่อในงานแถลงข่าวที่โรงแรมโครินเธีย ในลอนดอน เมื่อวันที่ 3 พฤศจิกายน 2011 ซึ่งตรงกับวันที่ฌอน คอนเนอรีได้รับการประกาศให้รับบทเจมส์ บอนด์ คนแรกในภาพยนตร์ พยัคฆ์ร้าย 007 (Dr. No) เมื่อ 50 ปีที่แล้ว- แดเนี่ยล เคร็ก รับบท นาวาโทเจมส์ บอนด์ สายลับรหัส 007 - คาเบียร์ บาร์เดน รับบท ราอูล ซิลวา (ชื่อจริง ทิอาโก้ โรดริเกซ) ตัวร้ายหลักของเรื่อง เคยเป็นอดีตสายลับ MI6 แต่ต่อมากลายเป็นผู้ก่อการร้ายบนโลกไซเบอร์ เพื่อหาทางแก้แค้นคนที่เคยทรยศเขา - จูดี เดนช์ รับบท M หัวหน้าหน่วย MI6 - เรล์ฟ ไฟนส์ รับบท พันโทแกเร็ธ "เอ็ม" มัลโลรี่ ประธานคณะกรรมการหน่วยข่าวกรองและความมั่นคง (The Intelligence and Security Committee) เข้าควบคุมและดูแล MI6 หลังภารกิจที่อิสตันบูลล้มเหลวและภายหลังได้รับการแต่งตั้งเป็น "M" คนใหม่ - อัลเบิร์ต ฟินนี่ย์ รับบท คินเคด ผู้ดูแลคฤหาสน์สกายฟอล - นาโอมิ แฮร์ริส รับบท อีฟ มันนีเพนนี เจ้าหน้าที่ภาคสนาม อยู่ภายใต้บังคับบัญชาของมัลโลรี่ - โรรี่ คินเนียร์ รับบท บิล แทนเนอร์ ผู้ช่วย M - เบเรนีส มาร์โลห์ รับบท เซเวอรีน คนรักของซิลวา สาวบอนด์ - เฮเลน แมคโครรี รับบท แคลร์ โดวาร์ รัฐมนตรีอังกฤษ ทำหน้าที่สอบสวน M ในกรณีข้อมูลสายลับรั่วไหล - โอลา ราพาซ รับบท พาทริซ นักฆ่าชาวฝรั่งเศส ทำงานให้ซิลวา - เบ็น วิชชอว์ รับบท Q หัวหน้าฝ่ายวิจัยและพัฒนาของ MI6ผลตอบรับ ผลตอบรับ. ได้รับเสียงวิจารณ์ส่วนใหญ่ไปในทางบวก กวาดรายได้จาก box office มากกว่า 1,100 ล้านเหรียญสหรัฐฯ ทั่วโลก ส่งผลให้ในขณะนั้น พลิกรหัสพิฆาตพยัคฆ์ร้าย ติดอันดับภาพยนตร์ที่ทำรายได้สูงที่สุดในหลายสาขา เช่น- อันดับที่ 7 ของภาพยนตร์ที่ทำรายได้สูงที่สุดตลอดกาล - อันดับที่ 1 ของภาพยนตร์ที่ทำรายได้สูงที่สุดตลอดกาลในสหราชอาณาจักร - อันดับที่ 1 ของภาพยนตร์ที่ทำรายได้สูงที่สุดของภาพยนตร์ชุด เจมส์ บอนด์ - อันดับที่ 1 ของภาพยนตร์ที่ผลิตโดยโซนี พิคเจอส์ และ MGM ที่ทำรายได้สูงที่สุดจากทั่วโลก - อันดับที่ 2 ของภาพยนตร์ที่ทำรายได้สูงที่สุดในปี 2012รางวัล รางวัล. พลิกรหัสพิฆาตพยัคฆ์ร้าย ได้รับรางวัลชนะเลิศต่างๆ ประจำปี 2012 ดังนี้- รางวัลออสการ์ (Academy Award)- สาขาเพลงประกอบภาพยนตร์ยอดเยี่ยม (Skyfall) - สาขาลำดับเสียงยอดเยี่ยม (ร่วมกับ Zero Dark Thirty) - รางวัลบาฟต้า (British Academy Film Awards)- สาขาภาพยนตร์ยอดเยี่ยม - สาขาเพลงประกอบภาพยนตร์ยอดเยี่ยม (โทมัส นิวแมน) - Broadcast Film Critics Association Awards- สาขาภาพยนตร์แอ็คชั่นยอดเยี่ยม - สาขาเพลงประกอบยอดเยี่ยม (Skyfall) - สาขานักแสดงในภาพยนตร์แอ็คชั่นยอดเยี่ยม (แดเนียล เคร็ก) - Empire Awards- สาขาผู้กำกับภาพยนตร์ยอดเยี่ยม (แซม เมนเดส) - สาขาภาพยนตร์ยอดเยี่ยม - รางวัลลูกโลกทองคำ (Golden Globe Award)- สาขาเพลงประกอบภาพยนตร์ยอดเยี่ยม (Skyfall) - รางวัลแกรมมี (Grammy Awards) (ประจำปี 2014)- Best Score Soundtrack for Visual Media (โทมัส นิวแมน) - Best Song Written for Visual Media (Skyfall) - International Film Music Critics Association Awards (ประจำปี 2013)- Best Original Score for an Action/Adventure/Thriller Film (โทมัส นิวแมน) - Jupiter Award- Best International Movie (แซม เมนเดส) (ร่วมกับภาพยนตร์ Ted) - Los Angeles Film Critics Association Awards- สาขากำกับภาพยอดเยี่ยม (โรเจอร์ ดีกินส์) - Satellite Award- สาขานักแสดงสมทบชายยอดเยี่ยม (คาเบียร์ บาร์เดน) - Saturn Awards- Best Action or Adventure Film - Screen Actors Guild Award- Outstanding Performance by a Stunt Ensemble in a Motion Pictureเกร็ดเกร็ด. - เป็นภาพยนตร์เรื่องแรกในชุด ที่เข้าฉายในโรงภาพยนตร์ระบบ IMAX (แต่ไม่ได้ถ่ายทำด้วยกล้อง IMAX) - เป็นตอนที่ 2 ที่ฉากยิงเปิดเรื่องอยู่หลังภาพยนตร์จบ - เป็นครั้งแรกที่ผู้แสดงบท Q (เบ็น วิชชอว์) มีอายุน้อยกว่า เจมส์ บอนด์ - เป็นครั้งแรกที่ตัวร้ายหลัก "ราอูล ซิลวา" มีผมสีเดียวกับ "เจมส์ บอนด์" คือ สีบลอนด์ - คาเบียร์ บาร์เดนเป็นนักแสดงชาวสเปนคนแรกที่ได้รับบทตัวร้ายหลักในภาพยนตร์ชุดนี้ - แดเนียล เคร็กเป็นเจมส์ บอนด์ คนที่ 2 ที่ไว้เคราในภาคนี้ โดยคนแรกคือ เพียร์ซ บรอสแนน ใน ดาย อนัทเธอร์ เดย์ 007 พยัคฆ์ร้ายท้ามรณะ - มีสถิติของช่วงว่างเว้นระหว่างภาคโดยมีนักแสดงคนเดียวกันนานที่สุด คือ 4 ปี - เป็นตอนสุดท้ายที่จูดี้ เดนช์ได้รับบท เอ็ม และผู้รับบทคนใหม่คือ เรล์ฟ ไฟนส์</doc>
