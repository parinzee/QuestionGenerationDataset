<doc id="483839" url="https://th.wikipedia.org/wiki?curid=483839" title="ดาย ฮาร์ด 2 อึดเต็มพิกัด">ดาย ฮาร์ด 2 อึดเต็มพิกัด ดาย ฮาร์ด 2 อึดเต็มพิกัด ( บางครั้งใช้ว่า Die Hard 2: Die Harder) เป็นภาพยนตร์โลดโผน/ระทึกขวัญลำดับที่ 2 ในภาพยนตร์ชุด ดาย ฮาร์ด กำกับโดยเรนนี ฮาร์ลิน นำแสดงโดยบรูซ วิลลิสและบอนนี่ เบเดเลีย ที่กลับมารับบท จอห์น แมคเคลน และ ฮอลลี่ แมคเคลน ตามลำดับอีกครั้ง เขียนบทโดย สตีเฟ่น อี. เด ซูซ่า (ผู้ร่วมเขียนบท นรกระฟ้า ภาพยนตร์ในชุดดาย ฮาร์ดเรื่องแรกด้วย) และดั๊ก ริชาร์ดสัน เข้าฉายเมื่อปี ค.ศ. 1990เรื่องย่อ เรื่องย่อ. ในวันคริสต์มาสอีฟ หนึ่งปีหลังจากเหตุการณ์ที่อาคารนากาโตมิ จอห์น แมคเคลนไปรอรับฮอลลี ภรรยาของเขาที่ท่าอากาศยานนานาชาติวอชิงตันดัลเลส ขณะอยู่ที่บาร์ของท่าอากาศยาน แมคเคลนสังเกตเห็นชายสองคนถือกระเป๋าและหนึ่งในนั้นพกปืน จึงตามสองคนนั้นไปจนถึงส่วนเก็บสัมภาระ แมคเคลนยิงต่อสู้กับอีกฝ่ายและฆ่าชายหนึ่งในสองคนนั้น ส่วนอีกคนหนีไปได้ หลังตรวจสอบประวัติชายที่ถูกฆ่า พบว่าเป็นทหารรับจ้างซึ่งเชื่อว่าเสียชีวิตไปแล้ว แมคเคลนจึงนำเรื่องนี้ไปบอกสารวัตรลอเรนโซ ผู้บังคับการตำรวจท่าอากาศยาน แต่กลับถูกไล่ออกมา ผู้การสจ๊วต อดีตหน่วยรบพิเศษสหรัฐฯ และลูกน้องเข้ายึดโบสถ์ที่อยู่ใกล้ท่าอากาศยานและควบคุมระบบต่าง ๆ ของท่าอากาศยานทั้งหมด เขามีแผนจะช่วยเหลือนายพลเอสเปอรันซา จอมเผด็จการและนักค้ายาเสพติดที่ถูกส่งตัวมาดำเนินคดีในสหรัฐอเมริกา สจ๊วตขอเครื่องบินโบอิง 747 เพื่อใช้หลบหนีและเตือนท่าอากาศยานว่าอย่าพยายามแทรกแซง ในขณะเดียวกัน แมคเคลนรู้ว่าฮอลลีอยู่บนเครื่องบินลำหนึ่งที่บินวนอยู่เหนือกรุงวอชิงตัน ดี. ซี. และมีน้ำมันไม่พอที่จะบินไปลงที่อื่น แมคเคลนจึงร่วมมือกับมาร์วิน ภารโรงของท่าอากาศยาน เลสลี บาร์นส หัวหน้าฝ่ายคมนาคมของท่าอากาศยานนำกำลังหน่วยปฏิบัติการพิเศษไปที่ส่วนแอนเน็กซ์ สกายวอล์ก เพื่อกู้คืนระบบสื่อสารกับเครื่องบิน แต่ถูกลูกน้องของสจ๊วตลอบโจมตีจนหน่วยปฏิบัติการพิเศษถูกฆ่า แมคเคลนตามมาช่วยบาร์นสและฆ่าลูกน้องของสจ๊วต สจ๊วตจึงโต้กลับด้วยการทำให้เครื่องบินลำหนึ่งตก ทีมหน่วยรบพิเศษสหรัฐฯ นำโดยพันตรีแกรนต์ถูกเรียกให้เข้ามาปฏิบัติหน้าที่ ด้านแมคเคลนรู้ว่าเครื่องบินของเอสเปอรันซาลงจอดแล้วจากวิทยุสื่อสาร จึงรีบไปที่นั่น แมคเคลนไปถึงเครื่องบินของเอสเปอรันซาก่อน แต่ถูกสจ๊วตขังไว้ในเครื่องและโยนระเบิดใส่ แมคเคลนหนีออกมาได้โดยใช้ที่นั่งดีดตัว บาร์นสช่วยแมคเคลนหาตำแหน่งที่ตั้งของสจ๊วตและสั่งให้ทีมของแกรนต์บุกที่ตั้ง แมคเคลนตามลูกน้องของสจ๊วตไปแล้วใช้ปืนกลที่ยึดมาจากฝ่ายนั้นยิง แต่พบว่าเป็นกระสุนเปล่า เขาจึงตระหนักว่าแท้จริงแล้ว ลูกน้องของสจ๊วตและทีมของแกรนต์ทำงานร่วมกัน แมคเคลนเข้าไปพูดคุยกับลอเรนโซและสั่งให้รีบไปหยุดเครื่องบินของสจ๊วต โดยพิสูจน์เรื่องทั้งหมดด้วยการยิงปืนกลที่มีกระสุนเปล่า ขณะเดียวกัน ริชาร์ด ธอร์นเบิร์ก นักข่าวที่เคยเสนอข่าวครอบครัวแมคเคลนในเหตุการณ์ที่อาคารนากาโตมิและอยู่บนเครื่องบินลำเดียวกับฮอลลีโทรมารายงานข่าว ทำให้ผู้คนในท่าอากาศยานแตกตื่น ฮอลลีจึงใช้เครื่องช็อตไฟฟ้าช็อตเขาจนสลบ แมคเคลนขึ้นเฮลิคอปเตอร์ของนักข่าวและกระโดดลงที่ปีกเครื่องบินของสจ๊วต เขาใช้แจ็กเก็ตอุดที่ปีกเครื่องบินเพื่อไม่ให้เครื่องบินบินขึ้นได้ แกรนต์ออกมาสู้กับแมคเคลน แต่ถูกดูดเข้าไปในเครื่องยนต์ สจ๊วตตามออกมาสู้และถีบแมคเคลนจนตกเครื่องบิน แต่ก่อนตกเครื่องบิน แมคเคลนคว้าสลักถังน้ำมันไว้ ทำให้น้ำมันรั่วออกมา แมคเคลนใช้ไฟแช็กจุดไฟ ทำให้ไฟวิ่งลามไปติดที่ปีกเครื่องบินและระเบิดฆ่าทุกคนบนเครื่อง เครื่องบินที่ฮอลลีโดยสารลงจอดโดยใช้เปลวไฟบนทางวิ่ง ในที่สุดแมคเคลนและฮอลลีได้พบกันอีกครั้งนักแสดงนักแสดง. - บรูซ วิลลิส รับบท นักสืบจอห์น แมคเคลน - บอนนี เบเดเลีย รับบท ฮอลลี เจนเนโร-แมคเคลน - อาร์ต อีแวนส์ รับบท เลสลี บาร์นส หัวหน้าฝ่ายคมนาคมของท่าอากาศยาน - เดนนิส ฟรานซ์ รับบท สารวัตรคาร์ไมน์ ลอเรนโซ ผู้บังคับการตำรวจท่าอากาศยาน - เรจินัลด์ เวลจอห์นสัน รับบท อัล พาวเวลล์ ปรากฏตัวครั้งแรกในนรกระฟ้า - วิลเลียม อเทอร์ตัน รับบท ริชาร์ด ธอร์นเบิร์ก - ทอม โบเวอร์ รับบท มาร์วิน - ฟรังโก นีโร รับบท นายพล นายพลเอสเปอรันซา - วิลเลียม แซดเลอร์ รับบท ผู้การสจ๊วต - จอห์น เอมอส รับบท พันตรีแกรนต์</doc>
