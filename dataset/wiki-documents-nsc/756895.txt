<doc id="756895" url="https://th.wikipedia.org/wiki?curid=756895" title="25 (อัลบั้มอะเดล)">25 (อัลบั้มอะเดล) 25 เป็นสตูดิโออัลบั้มที่สามของนักร้องและนักแต่งเพลงชาวอังกฤษ อะเดล อัลบั้มออกจำหน่ายวันที่ 20 พฤศจิกายน ค.ศ. 2015 โดยสังกัดเอกซ์แอลเรคอร์ดิงส์ หลังจากสตูดิโออัลบั้มที่สอง 21 (2011) ที่ประสบความสำเร็จทั่วโลก อะเดลเคยคิดเลิกอาชีพดนตรีและหยุดความสำเร็จไว้เพียงเท่านี้ อย่างไรก็ตาม เธอตัดสินใจพักงานดนตรีและเลี้ยงดูลูกชายแทน ระหว่างพัก เธอทุกข์ใจเรื่องหมดแรงบันดาลใจในฐานะนักเขียน และกำหนดเวลาบันทึกเสียงอัลบั้มใหม่ แต่ยังกลัวว่าเธอไม่สามารถแต่งเพลงได้อีกแล้ว ใน ค.ศ. 2013 อะเดลประสบความสำเร็จล้นหลามและงานเพลงที่กลายเป็นอัลบั้ม 25 เริ่มมีขึ้น โดยช่วงการแต่งเพลงและบันทึกเสียงดำเนินไปตลอด ค.ศ. 2015 ชื่ออัลบั้มสะท้อนชีวิตและกรอบจิตใจของเธอขณะอายุ 25 ปี อัลบั้ม 25 เป็น "งานเพลงชดเชย" เนื้อหาในเนื้อเพลงแสดงถึง "การปรารถนาภาพในอดีตของเธอ" และ "ความเศร้าโศกสุดซึ้งตลอดเวลาที่ผ่านมา" ดังที่เธอให้สัมภาษณ์ในนิตยสารโรลลิงสโตน รวมถึงเนื้อหาเกี่ยวกับความเป็นแม่และความเสียดาย การผลิตอัลบั้ม 25 แตกต่างจากอัลบั้มก่อนหน้าโดยมีดนตรีอิเล็กทรอนิกส์และรูปแบบจังหวะที่สร้างสรรค์ขึ้น และมีคุณสมบัติอาร์แอนด์บีและออร์แกนในยุค 1980 ด้วย อะเดลร่วมงานกับโปรดิวเซอร์เพลงและนักแต่งเพลง พอล เอ็ปเวิร์ธ และไรอัน เท็ดเดอร์ เช่นเดียวกับอัลบั้ม 21 และได้ร่วมงานกับแมกซ์ มาร์ติน และเชลล์แบ็ก เกร็ก เคิร์สติน เดนเจอร์เมาส์ เดอะสมีซิงตันส์ แซมมวล ดิกซัน และโทไบอัส เจสโซ จูเนียร์ อัลบั้ม 25 ได้รับการตอบรับทั่วไปในด้านดีจากนักวิจารณ์ซึ่งยกย่องการร้องเพลงของอะเดล อัลบั้มประสบความสำเร็จโดยเปิดตัวที่อันดับที่หนึ่งในตลาด 25 แห่ง และทำลายสถิติยอดขายในสัปดาห์แรกในหลายประเทศ รวมถึงสหราชอาณาจักร และสหรัฐอเมริกา ในสหรัฐอเมริกา อัลบั้มขายได้ 3.38 ล้านอัลบั้มในสัปดาห์แรกที่ออกจำหน่าย เป็นอัลบั้มที่มียอดขายสัปดาห์เดียวสูงที่สุดตั้งแต่นีลเซนซาวด์สแกนเริ่มติดตามยอดขายงานเพลงเมื่อ ค.ศ. 1991 นักข่าวหนังสือพิมพ์จำนวนมากยกให้อัลบั้มที่มีอิทธิพลต่ออุตสาหกรรมดนตรีโดยกระตุ้นให้สาธารณชนกลับมาซื้อแผ่นอัลบั้มแทนการดาวน์โหลดหรือสตรีมมิง หลังออกจำหน่ายหนึ่งเดือน อัลบั้มขายได้มากกว่า 12 ล้านอัลบั้มทั่วโลก</doc>
