<doc id="372999" url="https://th.wikipedia.org/wiki?curid=372999" title="ศิรินทรา นิยากร">ศิรินทรา นิยากร ศิรินทรา นิยากร (10 มีนาคม พ.ศ. 2508 - ) เป็นนักร้องลูกทุ่งหญิงชาวไทย มีผลงานเพลงที่เป็นที่รู้จัก คือ รู้ว่าเขาหลอก และ จะขอก็รีบขอ ศิรินทราเกิดที่เขตบางเขน กรุงเทพมหานคร กรุงเทพมหานคร เป็นบุตรของนายสำราญและนางทองล้วน นิยากร จบการศึกษาระดับปริญญาตรี คณะบริหารธุรกิจ มหาวิทยาลัยรามคำแหง และปริญญาโท คณะบริหารธุรกิจการจัดการ มหาวิทยาลัยเกษตรศาสตร์ จนได้ชื่อว่าเป็นนักร้องลูกทุ่งหญิงมหาบัณฑิตคนแรกของไทย ศิรินทราเข้าสู่วงการเพลง โดยเริ่มจากการเข้าประกวดร้องเพลงขับร้อง 5 ภูมิภาค ของศูนย์ดนตรีวาทินี จนได้รับรางวัลชนะเลิศระดับประเทศในปี พ.ศ. 2524 ด้วยบทเพลงแนว ลูกกรุง "หยาดน้ำฝน หยดน้ำตา" ต่อมาบริษัท อโซน่า ค่ายเทปชื่อดังในสมัยนั้น ได้พาศิรินทราร้องเพลงบันทึกเสียง โดยมักเป็นผลงานเพลงลูกทุ่ง เพลงที่สร้างชื่อเสียงอย่างมาก ได้แก่ "รู้ว่าเขาหลอก" และ "จะขอก็รีบขอ" จากผลงานการแต่งของ กานท์ การุณวงศ์ จนมีชื่อเสียงเทียบเคียงกับ พุ่มพวง ดวงจันทร์ โดยได้รับรางวัลพระราชทานขับร้องเพลงดีเด่นจาก สมเด็จพระเทพรัตนราชสุดาฯ สยามบรมราชกุมารี ในงาน กึ่งศตวรรษเพลงลูกทุ่งไทย ปี พ.ศ. 2532 จากเพลง รู้ว่าเขาหลอก และ พ.ศ. 2534 จากเพลง จะขอก็รีบขอ และได้รับการขับร้องต่อโดยศิลปินอีกหลายท่านในภายหลัง ศิรินทรายังมีผลงานเพลงตามมาอีกมากมาย ทั้งในแนวสนุกและหวานซึ้ง เช่นหลงมนต์คนเอฟเอ็ม, น้องว่างทุกวัน, คิดฮอดอีสาน, สุดรักสุดบูชา, อยากฟังซ้ำ, กล่อมใจตัวเอง, คอยพี่, เหนือคำสาบาน, ผู้หญิงหลังไมค์ ฯลฯ และเคยได้ตั้งวงดนตรีลูกทุ่งของตัวเองด้วย ด้านการแสดง ศิรินทราเคยแสดง ภาพยนตร์ เรื่อง อยู่กับยาย ในปี พ.ศ. 2531 และ อ้อนรักแฟนเพลง ในปี พ.ศ. 2532 ซึ่งทั้งสองเรื่องแสดงคู่กับ ยอดรัก สลักใจ และยังได้แสดงละครโทรทัศน์เรื่อง ตะกายดาวทางช่อง 9 ในฐานะดารารับเชิญ และเรื่อง ถนนสายสุดท้าย ทางช่อง 7 ในปี พ.ศ. 2537 ผลงานแสดงในยุคหลัง ได้แก่ละครโทรทัศน์เรื่อง แผลเก่า ทางช่อง 3 และภาพยนตร์เรื่อง มนต์เพลงลูกทุ่ง เอฟ.เอ็ม. ในปี พ.ศ. 2545 ละคร นางแบบโคกกระโดน ทางช่อง 7 และละคร ราชินีลูกทุ่ง ทางช่อง 8 ในปี พ.ศ. 2555 และละคร หางเครื่อง ทางช่อง 7 ในปี พ.ศ. 2557 และละคร เพลงรักเพลงลำ ในปี พ.ศ. 2558 ทาง ช่อง 7 ละคร สาวน้อยคาเฟ่ ในปี พ.ศ. 2559 ทางช่อง พีพีทีวี และละคร ฉันทนาสามช่า ในปี พ.ศ. 2559 ทาง ช่อง 7 ละคร มือปืนพ่อลูกติด ในปี พ.ศ. 2560 ทาง ช่อง 7 และละคร ดาวจรัสฟ้า ในปี พ.ศ. 2561 ช่องวัน ปัจจุบันศิรินทรายังคงรับงานร้องเพลง มีผลงานเพลงบันทึกเสียงออกมาเรื่อยๆ และเป็นดีเจ คลื่น ลูกทุ่งมหานคร เอฟ.เอ็ม. 95 เมกกะเฮิร์ตซ์ รวมถึงเป็นพิธีกรทาง บลูสกายแชนแนล ในวันเสาร์-วันอาทิตย์</doc>
