<doc id="141442" url="https://th.wikipedia.org/wiki?curid=141442" title="เหตุเครื่องบินฝึกของกองทัพอากาศไทยตกที่จังหวัดสุพรรณบุรี พ.ศ. 2549">เหตุเครื่องบินฝึกของกองทัพอากาศไทยตกที่จังหวัดสุพรรณบุรี พ.ศ. 2549 เครื่องบินฝึกแบบที่ 16 (บฝ.๑๖) CT/4E ของโรงเรียนการบินกำแพงแสน กองบัญชาการยุทธทางอากาศ กองทัพอากาศไทย เกิดอุบัติเหตุชนอาคารพาณิชย์ ที่ตำบลโคกคราม ริมถนนสายสุพรรณบุรี-บางบัวทอง อำเภอบางปลาม้า จังหวัดสุพรรณบุรี มีผู้เสียชีวิต 1 คน คือ เรืออากาศเอกนาวิน ปิ่นประเสริฐ นักเรียนฝึกหัดบิน ที่กำลังเตรียมเป็นครูฝึกบิน เมื่อวันที่ 18 มกราคม พ.ศ. 2549 เวลา 10.00 น. อุบัติเหตุครั้งนี้เป็นข่าวใหญ่ เนื่องจากนายกรัฐมนตรีในขณะนั้น คือ พ.ต.ท.ทักษิณ ชินวัตร พร้อมด้วยคณะรัฐมนตรี กำลังจัดเรียลลิตี้โชว์เพื่อแก้ปัญหาความยากจนอยู่ที่ตำบลหนองบัว อำเภออาจสามารถ จังหวัดร้อยเอ็ด โดยมีการถ่ายทอดสดทางเคเบิลทีวียูบีซี ในระหว่างการรับประทานอาหารกลางวัน นายพรหมินทร์ เลิศสุริย์เดช เลขาธิการนายกรัฐมนตรี เข้ามารายงานเหตุการณ์ดังกล่าว นางสุดารัตน์ เกยุราพันธุ์ รัฐมนตรีว่าการกระทรวงเกษตรและสหกรณ์ ได้ถามขึ้นว่า "ทำไมถึงซ้ำตรงนั้นบ่อย" พ.ต.ท.ทักษิณ ชินวัตร ตอบว่า "มัวแต่มองป้ายบรรหาร-แจ่มใส เต็มไปหมด" และนางสุดารัตน์กล่าวเสริมว่า "มัวแต่ดูหอ หลงหอ" จากนั้นทุกคนบนโต๊ะอาหารได้พากันหัวเราะชอบใจ ภาพข่าวเหตุการณ์นี้ได้ถูกนำมาออกอากาศซ้ำในรายการคุยคุ้ยข่าวและเรื่องเล่าเช้านี้ โดยนายสรยุทธ สุทัศนะจินดา และถูกวิพากษ์โดยนายณัฐวุฒิ ประเสริฐสุวรรณ ส.ส.จังหวัดสุพรรณบุรี จากพรรคชาติไทย กรรมาธิการการทหาร สภาผู้แทนราษฎร ซึ่งบังเอิญอยู่ใกล้ชิดกับเหตุการณ์ และเป็นที่วิพากษ์วิจารณ์ถึงความเหมาะสมที่บุคคลระดับผู้นำรัฐบาล นำเรื่องความสูญเสียชีวิตนักบิน มาเป็นเรื่องตลกสองแง่สองง่ามในที่สาธารณะ แต่เรื่องนี้ได้สร้างความไม่พอใจอย่างมากแก่ พ.ต.ท.ทักษิณ ชินวัตร อย่างมาก และได้เรียกฉายานายสรยุทธ์ว่าเป็น "บ่าง" ภายหลังเหตุการณ์พูดโดยไม่ระวังนี้ นางสุดารัตน์ เกยุราพันธุ์ จึงได้ฉายาจากสื่อมวลชนว่า "หน่อยหลงหอ"</doc>
