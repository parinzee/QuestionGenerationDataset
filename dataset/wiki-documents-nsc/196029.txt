<doc id="196029" url="https://th.wikipedia.org/wiki?curid=196029" title="ธงชาติทรานส์นีสเตรีย">ธงชาติทรานส์นีสเตรีย ธงชาติทรานส์นีสเตรีย เป็นธงพื้นสีแดงรูปสี่เหลี่ยมผืนผ้า กว้าง 1 ส่วน ยาว 2 ส่วน มีแถบขนาดเล็กสีเขียวพาดผ่านที่กลางธงตามแนวนอน ที่มุมธงบนด้านคันธงมีรูปค้อนเคียวและดาวแดงตามแบบของธงชาติสหภาพโซเวียต เดิมธงชาติทรานส์นีสเตรียคือธงชาติของสาธารณรัฐสังคมนิยมโซเวียตมอลเดเวีย ต่อมาเมื่อสหภาพโซเวียตล่มสลายในปี พ.ศ. 2534 มอลเดเวียได้ประกาศเอกราชเป็นประเทศมอลโดวาและกำหนดใช้ธงของตนเองขึ้นใหม่ แต่ดินแดนทรานส์นีสเตรียบางส่วนไม่ยอมรับอำนาจของมอลโดวา จึงยังคงใช้ธงของมอลเดเวียในความปกครองของสหภาพโซเวียตเป็นสัญลักษณ์ต่อไปและได้รับความนิยมจากประชาชนในดินแดนแถบนี้ ภายหลังธงนี้จึงได้รับการรับรองเป็นธงชาติสำหรับดินแดนทรานส์นีสเตรียอย่างเป็นทางการในปี พ.ศ. 2543 สำหรับการใช้ธงนั้น ธงราชการของทรานส์นีสเตรียซึ่งมีรูปค้อนเคียวดาวแดงจะใช้สำหรับหน่วยงานของรัฐบาลเท่านั้น ส่วนเอกชนนั้นกฎหมายกำหนดให้ใช้ธงแบบไม่มีค้อนเคียวดาวแดงและไม่กำหนดขนาดสัดส่วน ซึ่งโดยทั่วไปนั้นนิยมใช้ธงสัดส่วน 1:2 อย่างไรก็ตามก็มีการใช้ธงนี้ในสัดส่วน 2:3 ด้วยเช่นกัน</doc>
