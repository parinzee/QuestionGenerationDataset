<doc id="584789" url="https://th.wikipedia.org/wiki?curid=584789" title="เจินเจิน บุญสูงเนิน">เจินเจิน บุญสูงเนิน ณัฐวรรธน์ บุญคีรินทร์ หรื1อชื่อในวงการว่า เจินเจิน บุญสูงเนิน เกิดวันที่ 2 มกราคม พ.ศ. 2500 เป็นนักร้องสาวประเภทสองชาวไทย มีชื่อเสียงจากผลงานอัลบัมชุด ฉันก็เป็นผู้หญิงคนหนึ่ง ในปี พ.ศ. 2533 จากเพลง ต้องสู้จึงจะชนะ และมีศักดิ์เป็นพี่ชายแท้ ๆ ของนักร้องหญิง นิตยา บุญสูงเนิน เจินเจินมีชื่อเดิมว่า ประเชิญ บุญสูงเนิน เกิดและเติบโตที่อำเภอสูงเนิน จังหวัดนครราชสีมา เป็นบุตรของ ร.ต.อุดม บุญสูงเนิน (ปัจจุบันอุปสมบทเป็น พระอุตตะโม จำพรรษา ณ วัดศิริพงษาวาส อำเภอจัตุรัส จังหวัดชัยภูมิ) และกำพร้าแม่ตั้งแต่เล็ก โดยสถานะของครอบครัวยากจนมาก ไม่มีกระทั่งรองเท้าสวมไปโรงเรียนเป็นเพียงคนเดียวในโรงเรียน จบการศึกษาชั้นมัธยมจากโรงเรียนราชสีมาวิทยาลัย และศึกษาต่อที่คณะศึกษาศาสตร์ มหาวิทยาลัยเชียงใหม่ ระหว่างศึกษาที่จังหวัดเชียงใหม่ ได้ทำงานเป็นนักร้องตามร้านอาหาร โดยแต่งกายเป็นหญิง ใช้ชื่อว่า เจิ๋นเจิ๋น แต่ต่อมาได้ผันเสียงเป็น เจินเจิน เพราะแขกต่างประเทศสามารถออกเสียงได้ง่ายกว่า เริ่มมีชื่อเสียงจากการเข้าประกวดร้องเพลงเคพีเอ็น อวอร์ด ของสยามกลการ ประจำปี พ.ศ. 2527 (รุ่นเดียวกับธงไชย แมคอินไตย์) ได้รับรางวัลนักร้องดีเด่นร่วมกับผู้เข้าประกวดคนอื่นอีก 3 คน รวมทั้งธงไชยด้วย จากนั้นในปี พ.ศ. 2533 ขณะที่ร้องเพลงจีน เหมยฮัว อยู่ในห้องอาหารของโรงแรมลิโด สะพานควาย ได้พบกับนายวิศาล เลาแก้วหนู เจ้าของบริษัทเลปโส้สตูดิโอ ที่ต้องการนักร้องคนแรกของบริษัท เป็นที่ชื่นชอบของนายวิศาล จึงได้เข้าไปพูดคุยกับ พรพจน์ อันทนัย นักแต่งเพลงที่มีชื่อเสียงถึง 3 วัน ติดต่อกัน ถึงเรื่องราวชีวิตในอดีต จึงกลายมาเป็นอัลบั้มชุดแรก ฉันก็เป็นผู้หญิงคนหนึ่ง ซึ่งมีทั้งหมด 10 เพลง ซึ่งเขียนมาจากชีวิตจริงของเจินเจินทั้งหมด ประสบความสำเร็จเป็นอย่างยิ่ง จากนั้นก็ได้มีอัลบั้มชุดอื่นออกตามมาอีก ได้แก่- ผีเสื้อราตรี - ข้าคือคนไทย - เพลงประกอบละครเพลง ที่ปลายฝัน ... นั้นเพื่อเธอ (พ.ศ. 2543) - ใจเธอดำยิ่งกว่ากาแฟ (พ.ศ. 2554) หลังจากประสบความสำเร็จมีชื่อเสียงแล้ว เจินเจินได้เดินทางไปใช้ชีวิตอยู่ในประเทศสหรัฐอเมริกาตั้งแต่ปี พ.ศ. 2545 ด้วยการเป็นหุ้นส่วนร้านอาหารที่นั่นจากการชักชวนของเพื่อน แต่ปรากฏว่าถูกหลอกเป็นเงินหุ้นส่วนจำนวนหลายล้านหลังจากทำไปได้เพียง 8 วันเท่านั้น แม้จะชนะคดี แต่ก็ไม่ได้เงินคืน เนื่องจากหาตัวผู้กระทำผิดไม่เจอ จึงต้องเดินสายร้องเพลงไปในหลายที่ รวมระยะเวลาที่ใช้ชีวิตอยู่ที่สหรัฐอเมริกานานถึง 14 ปี (และได้รู้จักกับ ประจักษ์ นาสารี คนรักปัจจุบัน ซึ่งเป็นนักร้องเช่นกัน จากการเดินสายร้องเพลงด้วยกัน) จากนั้นได้ออกอัลบั้มร่วมกับนักร้องลาวที่ประเทศลาวจำนวน 6 ชุด และระหว่างช่วงปี 2557 - 2558 เจินเจินได้ออกซิงเกิ้ลใหม่รวม 4 เพลง คือ "ถ้าคิดถึงเธอมากกว่านี้" "ต้องทำกันสองคน" "ดีใจได้รักเธอ" "รู้สึกดีที่คิดถึง" ปัจจุบัน เจินเจิน บุญสูงเนิน มีกิจการร้านขายซาลาเปาและเกี๊ยวกุ้งในชื่อ เจินเจินซาลาเปาเกี๊ยวกุ้ง ที่ซอยโชคชัยร่วมมิตร วิภาวดีรังสิต 16 แยก 25 ในวันอาทิตย์ จะหยุดกิจการหนึ่งวันเพื่อปฏิบัติธรรมที่วัดพระธรรมกายSingleSingle. - 1.ถ้าคิดถึงเธอมากกว่านี้ - 2.ดีใจที่ได้รักเธอ - 3.รู้สึกดีที่คิดถึง - 4.ต้องทำกันสองคน - 5.กุหลาบขาว - 6.ลองรักฉันหน่อยได้ไหม</doc>
