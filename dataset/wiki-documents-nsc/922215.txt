<doc id="922215" url="https://th.wikipedia.org/wiki?curid=922215" title="เมืองชล จีระพันธ์">เมืองชล จีระพันธ์ เมืองชล จีระพันธ์ อดีตยอดมวยไทยแห่งจังหวัดชลบุรี,อดีตเจ้าของค่ายมวยศิษย์สุชล,อดีตสารวัตรกำนันรวมถึงเป็นอดีตโปรโมเตอร์ศึกจ้าวเมืองชล เมืองชลเกิดที่ จังหวัดชลบุรี เมื่อ พ.ศ. 2489 มีชื่อจริงว่า จรวย คชชา แต่ในปัจจุบันได้เปลี่ยนชื่อเป็น ธนา คชชา เริ่มต้นเส้นทางการเป็นนักมวยจากการไปหัดมวยที่ค่ายจีระพันธ์ของคุณ สาลี่ จีระพันธ์ โดยคุณสาลี่นอกจากมีค่ายมวยจีระพันธ์แล้วยังมีค่ายมวยในเครืออีกหนึ่งค่ายคือค่ายสาครพิทักษ์ซึ่งมียอดมวยไทยระดับตำนานประดับค่ายคือ สีชัง สาครพิทักษ์ และ บุเรงนอง สาครพิทักษ์ โดยก่อนที่เมืองชลจะได้เข้ามาเป็นนักมวยในสีเสื้อค่ายจีระพันธ์เขาเคยไปสมัครเป็นนักมวยในค่าย ฮ.มหาชัย ของ โกเฮง อ่าวถาวรบุตร อดีตโปรโมเตอร์ศึกศิริมงคลผู้ล่วงลับซึ่งมียอดนักมวยไทยประดับบารมีค่ายคือ วีระชัย ฮ.มหาชัย และ อรชุนน้อย ฮ.มหาชัย เจ้าของฉายา ขวัญใจคนจน แต่โกเฮงได้ปฏิเสธเนื่องจากเมืองชลตัวเล็กเกินไป เมืองชลเคยชกกับยอดมวยไทยในยุคนั้นมากมายอาทิ เนตร ศักดิ์ณรงค์ , นรสิงห์ อิสรภาพ และ เด่นธรณี เมืองสุรินทร์ รวมถึง วิสันต์ ไกรเกรียงยุค ยอดมวยจากชลบุรีเช่นกันก่อนที่เมืองชลจะตัดสินใจประกาศแขวนนวมเมื่อ พ.ศ. 2518 ขณะมีอายุเพียง 29 ปี หลังจากแขวนนวมเมืองชลได้ผันตัวมาทำธุรกิจหลายอย่างจนร่ำรวยฐานะมีอันจะกินรวมถึงเป็นสารวัตรกำนันแต่เมืองชลก็ยังไม่ทิ้งวงการมวยด้วยการเปิดค่ายมวยส่งมวยเข้ามาชกในเวทีใหญ่ ๆ ในกรุงเทพและยังได้เป็นโปรโมเตอร์ศึกจ้าวเมืองชลแห่ง เวทีมวยราชดำเนิน ชีวิตในปัจจุบันเมืองชลได้หันมาเปิดธุรกิจร้านขายยาเล็ก ๆ ชื่อ สุภาเภสัช โดยในวันที่ 19–31 ตุลาคม พ.ศ. 2559 ได้แจกข้าวขาหมูฟรีที่หน้าร้านขายยาของตนเองเพื่อถวายความอาลัยแด่ พระบาทสมเด็จพระปรมินทรมหาภูมิพลอดุลยเดช ด้านชีวิตครอบครัวเมืองชลสมรสกับคุณ แสงเดือน คชชา มีบุตรธิดารวม 3 คนเป็นบุตรสาว 2 คนและบุตรชาย 1 คน</doc>
