<doc id="291880" url="https://th.wikipedia.org/wiki?curid=291880" title="อาเกิลตัน">อาเกิลตัน อาเกิลตัน () เป็นสถานที่ซึ่งเคยปรากฏในกูเกิล แมปส์และกูเกิล เอิร์ธ ตำแหน่งของอาเกิลตันนั้นอยู่ใกล้กับถนน เอ 59 เมืองออตัน แลนคาไชร์ตะวันตก ในอังกฤษ แต่จริงๆ แล้วตำแหน่งนั้นเป็นเพียงทุ่งโล่งเท่านั้น ข้อมูลของกูเกิลได้รับการนำไปใช้โดยผู้ให้บริการข้อมูลออนไลน์จำนวนมาก และอาเกิลตันก็ถูกระบุถึงว่าเป็นสถานที่จริงๆ ในเขตรหัสไปรษณีย์แอล 39 ชื่ออาเกิลตันจึงปรากฏถึงในรายชื่อต่างๆ บ่อยครั้ง แต่แท้จริงแล้ว บุคคลหรือบริการที่ระบุว่าอยู่ที่อาเกิลตันนั้นตั้งอยู่ ณ ที่อื่นในเขตรหัสไปรษณีย์แอล 39 ไมค์ นอแลน ผู้ดูแลเว็บเซอร์วิสของมหาวิทยาลัยเอดจ์ฮิลล์ซึ่งอยู่ใกล้บริเวณนั้น ได้สังเกตเห็นความผิดพลาดนี้และเขียนถึงในบล็อกเป็นครั้งแรกเมื่อวันที่ 9 กันยายน พ.ศ. 2551 ต่อมา รอย เบย์ฟิลด์ ซึ่งเป็นเพื่อนของนอแลนได้ลองเดินสำรวจในบริเวณที่ระบุว่าเป็นอาเกิลตัน ก่อนจะเขียนลงในบล็อกของตนว่าพื้นที่นั้นดู "ธรรมดาเหมือนหลอกกัน" ("deceptively normal") และสื่อมวลชนท้องถิ่นก็ได้หยิบเรื่องของอาเกิลตันขึ้นมาเป็นประเด็น ในช่วงปลายปี พ.ศ. 2552 เรื่องของอาเกิลตันได้รับความสนใจในวงกว้างและเป็นหัวข้อที่มีผู้สนใจอย่างมากในทวิตเตอร์ ปัจจุบันมีโดเมน เนม argleton.com ซึ่งมีข้อความว่า "พวกนั้นพูดบ้าอะไรกัน? เราชาวเมืองอาเกิลตันมีอยู่จริง ที่นี่ไงเล่า!" และ argleton-village.co.uk ซึ่งเป็นเว็บไซต์ล้อเลียนที่ระบุถึงประวัติศาสตร์ บุคคลที่มีชื่อเสียง และเหตุการณ์ปัจจุบันในเมืองสมมุติแห่งนี้ นอกจากนั้นยังมีเว็บไซต์ซึ่งขายของที่ระลึก เช่น เสื้อยืด ของอาเกิลตันคำอธิบาย คำอธิบาย. มีทฤษฏีว่าอาเกิลตันนั้นอยู่บนแผนที่เพื่อใช้เป็นหลักฐานในการจับผู้ที่ละเมิดลิขสิทธิ์ คำว่า เกิล ใน อาเกิลตัน นั้นเป็นไปได้ว่ามาจากคำว่าเกิลในกูเกิล และชื่อ Argleton ก็สามารถสลับอักษรได้ว่า Not Large และ Not Real G โดยตัวอักษรจีหมายถึงกูเกิล บ้างก็เชื่อว่าอาเกิลตันนั้นเป็นเพียงการสะกดผิดของชื่อเมืองออตัน () แต่ทั้งสองชื่อต่างก็ปรากฏบนแผนที่เหมือนกัน ศาสตราจารย์แดนนี ดอร์ลิง ประธานสมาคมนักทำแผนที่เชื่อว่าอาเกิลตันเป็นเพียงข้อผิดพลาดธรรมดาเท่านั้น ไม่ได้มีจุดประสงค์ใดแอบแฝง โฆษกของกูเกิลกล่าวว่า "แม้ข้อมูลส่วนใหญ่จะถูกต้อง มันก็ยังมีข้อผิดพลาดอยู่บ้าง" และสนับสนุนให้ผู้ใช้รายงานความผิดพลาดที่พบไปให้ผู้มอบข้อมูล ข้อมูลของกูเกิล แมปส์นั้นมาจากเทเล แอตลาสในประเทศเนเธอร์แลนด์ ซึ่งไม่สามารถอธิบายได้ว่าความผิดพลาดนี้อยู่ในฐานข้อมูลของตนได้อย่างไร และกล่าวว่าจะนำชื่ออาเกิลตันออกจากแผนที่ ตั้งแต่วันที่ 30 เดือนมกราคม พ.ศ. 2553 เป็นต้นมา อาเกิลตันก็หายไปจากกูเกิล แมปส์และกูเกิล เอิร์ธ แต่ยังคงค้นหาได้</doc>
