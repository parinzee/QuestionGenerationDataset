<doc id="816670" url="https://th.wikipedia.org/wiki?curid=816670" title="โคลิน เทรวอร์โรว์">โคลิน เทรวอร์โรว์ โคลิน ที. เทรวอร์โรว์ (; เกิด 13 กันยายน ค.ศ. 1976) เป็นผู้กำกับภาพยนตร์และนักเขียนบทชาวอเมริกัน เกิดที่เมืองซานฟรานซิสโกและโตที่เมืองโอ๊กแลนด์ มีบิดาเป็นนักดนตรีวงคันทรีร็อก ส่วนมารดาเป็นช่างภาพ ในวัยเด็ก เทรวอร์โรว์เคยร้องคอรัสให้กับคณะอุปรากรซานฟรานซิสโก เมื่อเป็นวัยรุ่น เขาได้รับรางวัลจากเทศกาลภาพยนตร์มิลล์วัลเลย์และเทศกาลภาพยนตร์เยาวชนซานฟรานซิสโก เทรวอร์โรว์เรียนจบโรงเรียนมัธยมปีดมองต์และโรงเรียนศิลปะทิสช์ มหาวิทยาลัยนิวยอร์ก ในปี ค.ศ. 2002 เทร์วอร์โรว์กำกับภาพยนตร์สั้นเรื่องแรกชื่อ Home Base และภาพยนตร์สารคดี Reality Show ในปี ค.ศ. 2004 นอกจากนี้เขายังทำหน้าที่ผู้เขียนบท โดยในปี ค.ศ. 2008 เทรวอร์โรว์ร่วมงานกับเดเรก คอนนอลลี ซึ่งรู้จักกันมาตั้งแต่เขายังเป็นนักศึกษามหาวิทยาลัย ในปี ค.ศ. 2012 เทรวอร์โรว์กำกับภาพยนตร์เรื่อง Safety Not Guaranteed ซึ่งคอนนอลลีเป็นผู้เขียนเรื่อง ภาพยนตร์เรื่องนี้ได้รับการตอบรับในทางที่ดีและได้รับหลายรางวัล เทรวอร์โรว์และคอนนอลลีร่วมงานอีกครั้งใน จูราสสิค เวิลด์ ภาพยนตร์ลำดับที่ 4 ในชุด จูราสสิค พาร์ค และมีแผนจะเขียนบทร่วมกันในภาคต่อของภาพยนตร์เรื่องนี้ ในปี ค.ศ. 2015 มีการประกาศว่าเทรวอร์โรว์จะเป็นผู้กำกับ Star Wars: Episode IX (ค.ศ. 2019) โดยเขียนบทร่วมกับคอนนอลลี แต่ต่อมาในเดือนกันยายน ค.ศ. 2017 เทรวอร์โรว์ถอนตัวจากการเป็นผู้กำกับภาพยนตร์เรื่องนี้เนื่องจาก "ความคิดเห็นไม่ตรงกัน" และเจ.เจ. แอบรัมส์จะมาทำหน้าที่ผู้กำกับแทน โดยจะร่วมเขียนบทกับคริส เทอร์ริโอ ปัจจุบัน เทรวอร์โรว์อาศัยอยู่กับครอบครัวที่รัฐเวอร์มอนต์ สหรัฐอเมริกาผลงานภาพยนตร์</doc>
