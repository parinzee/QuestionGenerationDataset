<doc id="310572" url="https://th.wikipedia.org/wiki?curid=310572" title="จอห์น คอนสตาเบิล">จอห์น คอนสตาเบิล จอห์น คอนสตาเบิล () (11 กรกฎาคม ค.ศ. 1776 - 31 มีนาคม ค.ศ. 1837) เป็นจิตรกรชาวอังกฤษของยุคจินตนิยมของคริสต์ศตวรรษที่ 18 และ 19 ผู้มีชื่อเสียงจากเขียนจิตรกรรมภูมิทัศน์ของบริเวณเดแดมเวลซึ่งเป็นบริเวณที่มีทิวทัศน์งดงามที่ตั้งอยู่ระหว่างเอสเซ็กซ์-ซัฟโฟล์ค ที่ปัจจุบันเรียกว่า “Constable Country” ด้วยทั้งใจรัก คอนสตาเบิลเขียนถึงจอห์น ฟิชเชอร์ผู้เป็นเพื่อนในปี ค.ศ. 1821 ว่า “ผมควรจะเขียนที่ที่เป็นของผมได้อย่างงดงามที่สุด... การเขียนภาพก็เป็นวิธีหนึ่งในการบรรยายความรู้สึก” งานเขียนชิ้นเอกของคอนสตาเบิลก็ได้แก่ “เดแดมเวล” ที่เขียนในปี ค.ศ. 1802 และ “เดอะเฮย์เวน” ที่เขียนในปี ค.ศ. 1821 แม้ว่าในปัจจุบันภาพเขียนของคอนสตาเบิลจะได้รับความนิยม และ เป็นงานที่มีราคาสูงในบรรดาศิลปะอังกฤษ แต่ในขณะที่มีชีวิตอยู่ก็มิได้ประสบความสำเร็จทางการเงินเท่าใดนักและไม่ได้เป็นสมาชิกของสถาบันจนกระทั่งได้รับเลือกให้เป็นสมาชิกของราชสถาบันศิลปะเมื่ออายุได้ 52 ปี และขายภาพในฝรั่งเศสได้มากกว่าในอังกฤษ</doc>
