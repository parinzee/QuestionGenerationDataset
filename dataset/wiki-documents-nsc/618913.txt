<doc id="618913" url="https://th.wikipedia.org/wiki?curid=618913" title="หม่อมเจ้าเฉลิมศรีจันทรทัต จันทรทัต">หม่อมเจ้าเฉลิมศรีจันทรทัต จันทรทัต หม่อมเจ้าเฉลิมศรีจันทรทัต จันทรทัต (17 ตุลาคม พ.ศ. 2438 - 26 สิงหาคม พ.ศ. 2507) เป็นพระโอรสในพระเจ้าบรมวงศ์เธอ พระองค์เจ้าจันทรทัตจุฑาธาร กรมหมื่นวิวิธวรรณปรีชากับหม่อมราชวงศ์แข จันทรทัต และเป็นพระนัดดาในพระบาทสมเด็จพระจอมเกล้าเจ้าอยู่หัวพระประวัติ พระประวัติ. หม่อมเจ้าเฉลิมศรีจันทรทัต จันทรทัต ประสูติเมื่อ 17 ตุลาคม พ.ศ. 2438 ทรงมีพระเชษฐภคินีร่วมพระมารดา 3 พระองค์ คือ- หม่อมเจ้าทัตจันทร์จำรูญ จันทรทัต (พ.ศ. 2428-2485) - หม่อมเจ้าวิบูลย์จันทรา จันทรทัต (พ.ศ. 2429-2473) - หม่อมเจ้าประภาจันทรี จันทรทัต (พ.ศ. 2437-2455) และมีพระอนุชาและพระขนิษฐภคินีต่างมารดา 4 พระองค์- หม่อมเจ้าจันทรศิริปริวัตร จันทรทัต (พ.ศ. 2445-2511) - หม่อมเจ้าอุรคินทร์ จันทรทัต (พ.ศ. 2456-2511) - หม่อมเจ้าศศวินทุวิศาล จันทรทัต (พ.ศ. 2460-2527) - หม่อมเจ้าโสมกานดา จันทรทัต (พ.ศ. 2461-2553) เมื่อยังทรงพระเยาวน์นั้น พระบิดาทรงโปรดมากด้วยเป็นพระโอรสองค์แรก เมื่อเจริญพระชันษาได้เข้าศึกษาที่โรงเรียนราชวิทยาลัย ซึ่งขณะนั้นตั้งอยู่ที่ถนนบำรุงเมือง เมื่อโรงเรียนราชวิทยาลัยย้ายไปตั้งที่จังหวัดนนทบุรี หม่อมเจ้าเฉลิมศรีจันทรทัตก็ทรงลาออกแล้วเข้าศึกษาต่อที่โรงเรียนเทพศิรินทร์เมื่อพ.ศ. 2454จนจบชั้นของโรงเรียน และเข้าศึกษาต่อที่โรงเรีนกฎหมายของกระทรวงยุติธรรม ขณะเดียวกันก็ทรงรับราชการในกระทรวงเกษตราธิการ ต่อมาย้ายไปรับราชการที่แผนกปรึกษากระทรวงพานิชย์และคมนาคม จนถึงสมัยเศรษฐกิจตกต่ำ รัฐบาลต้องปรับปรุงตัดข้าราชการออกเพื่อให้งบประมาณเข้าสู่ดุลยภาพ หม่อมเจ้าเฉลิมศรีจันทรทัตก็ต้องออกจากราชการในคราวนั้น และประทับอยู่ที่วังมหาชัยตลอดมา ในระหว่างที่ไม่ได้ทรงทำราชการอยู่นี่เองก็ทรงใช้เวลาในการศึกษาตำราโหราศาสตร์ และทรงมีความรู้ความเชี่ยวชาญจนได้รับตำแหน่งนายกสมาคมโหรแห่งประเทศไทย ดำรงตำแหน่งระหว่าง พ.ศ. 2491 – 2492 นอกจากนี้หม่อมเจ้าเฉลิมศรีจันทรทัต ยังเคยดำรงตำแหน่งสมาชิกวุฒิสภา ในวุฒิสภาไทย ชุดที่ 2 ดำรงตำแหน่งระหว่างวันที่ 18 พฤศจิกายน พ.ศ. 2490 ถึง 29 พฤศจิกายน พ.ศ. 2494 หม่อมเจ้าเฉลิมศรีจันทรทัต จันทรทัต สิ้นชีพิตักษัยเมื่อ 26 สิงหาคม พ.ศ. 2507 ชนมายุ 69 ปี พระราชทานเพลิงพระศพ ณ วัดมกุฏกษัตริยาราม วันที่ 18 มกราคม พ.ศ. 2508</doc>
