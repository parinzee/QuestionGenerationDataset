<doc id="736212" url="https://th.wikipedia.org/wiki?curid=736212" title="ไกรฤกษ์ นานา">ไกรฤกษ์ นานา ไกรฤกษ์ นานา (เกิด 24 เมษายน พ.ศ. 2500 -) เป็นนักวิชาการอิสระ นักประวัติศาสตร์ นักโบราณคดี นักเขียน คอลัมนิสต์ประจำคอลัมน์ศิลปะวัฒนธรรมของมติชน ไกรฤกษ์มีความเชี่ยวชาญด้านประวัติศาสตร์ยุโรป ประวัติผู้นำยุโรป นโยบายการเมืองระหว่างประเทศ พงศาวดารกรุงรัตนโกสินทร์ โดยเฉพาะในยุคสมัยจักรวรรดินิยมต่อราชอาณาจักรสยามและประเทศเพื่อนบ้าน ในรัชกาลที่ 4-8 ก่อนหน้าที่ไกรฤกษ์จะมาทำงานเป็นนักเขียนและนักวิชาการอิสระ เขาเคยทำงานเป็นผู้จัดการแผนกทัวร์ยุโรปบริษัท เอ็มดีทัวร์ แอนด์ ทราแวล เป็นเวลาหลายปี ทำให้มีความเชี่ยวชาญทางประวัติศาสตร์ยุโรปโดยเฉพาะประเทศฝรั่งเศสและประเทศอังกฤษ ไกรฤกษ์จึงได้เริ่มศึกษาและค้นคว้าหาหลักฐานเอกสารเก่าของสยามและบันทึกของฝรั่งเศสต่อสยามในยุคสมัยจักรวรรดินิยม รัชกาลที่ 4-8 และได้แต่งหนังสือหลายเล่มที่ได้ใช้ประสบการณ์และหลักฐานทั้งภาษาอังกฤษ ฝรั่งเศส รวมถึงภาพเก่าที่หาดูได้ยากจากการรวบรวมไว้ตลอดระยะเวลารวม 30 ปี มาตีพิมพ์สู่สาธารณะที่รู้กันดีเช่น "พระมหากษัตริย์โลกไม่ลืม" เป็นต้นประวัติ ประวัติ. ไกรฤกษ์ นานา เกิดเมื่อวันที่ 24 เมษายน พ.ศ. 2500 ที่กรุงเทพมหานคร เป็นหลานของบุตรคนที่ 13 รุ่นที่ 4 ทายาทตระกูลนานา จบการศึกษาระดับชั้นมูลจนถึง ม.ศ.4 จากโรงเรียนอัสสัมชัญ เลขประจำตัว 22856 (AC 2516) แล้วศึกษาต่อยังคณะการจัดการการท่องเที่ยว (Travel & Tourism Management) จาก ประเทศอังกฤษ (เกียรตินิยม) จนได้รับประกาศนียบัตรวิชาชีพการท่องเที่ยว และศึกษาปริญญาโทจากคณะเศรษฐศาสตร์ มหาวิทยาลัยรามคำแหง (เกียรตินิยมอันดับ 2) ภายหลังจบการศึกษาได้ไปทำงานกับบริษัท เอ็ม. ดี. ทัวร์ แอนด์ ทราแวล ตั้งแต่ปี พ.ศ. 2523 เป็นระยะเวลากว่า 20 ปี โดยเขาถือว่าเป็นหนึ่งในผู้บุกเบิกแผนกทัวร์ยุโรปคนแรกของบริษัท ซึ่งในสมัยนั้นมีเพียง 2 บริษัทเท่านั้น ไกรฤกษ์มีความสนใจในวิชาประวัติศาสตร์มาตั้งแต่ครั้นเรียนอยู่ที่โรงเรียนอัสสัมชัญ โดยได้รับแรงบันดาลใจมากจากหนังสือดรุณศึกษาของภราดา ฟ. ฮีแลร์ เมื่อได้มาทำงานด้านการท่องเที่ยวในยุโรป เขาจึงได้เริ่มค้นคว้า ศึกษาและเริ่มสะสมเอกสารโบราณเกี่ยวกับประเทศสยามตั้งแต่ปี พ.ศ. 2525 ทำให้ในเวลาต่อมาได้ออกมาทำงานเป็นนักวิชาการอิสระ และคอมลัมนิสต์ของมติชน ไกรฤกษ์ได้แต่งหนังสือเล่มแรกคือ "พระพุทธเจ้าหลวงในโลกตะวันตก" เมื่อปี พ.ศ. 2546 และยังคงมีผลงานต่อเนื่องในนิตยสารศิลปวัฒนธรรมและศิลปวัฒนธรรมฉบับพิเศษผลงานตีพิมพ์ผลงานตีพิมพ์. - หน้าหนึ่งในสยาม ประวัติศาสตร์เชิงวิเคราะห์ - ค้นหารัตนโกสินทร์ สิ่งที่เรารู้อาจไม่ใช่ทั้งหมด - เบื้องหลังสัญญาเบาริ่งและประวัติภาคพิสดารของ Sir John Bowring - ไขปริศนาประเด็นอำพราง ในประวัติศาสตร์ไทย - ค้นหารัตนโกสินทร์ 2: เทิดพระเกียรติ 100 ปี วันสวรรคตรัชกาลที่ 5 - ค้นหารัตนโกสินทร์ 4 สิ่งที่เรารู้ อาจไม่ใช่ทั้งหมด - 500 ปีสายสัมพันธ์ไทย-โปรตุเกส - การเมืองนอกพงศาวดารรัชกาลที่ 5 (เสด็จประพาสยุโรป) - สยามที่ไม่ทันได้เห็น (พิมพ์กระดาษอาร์ตมัน 4 สี) - พระมหากษัตริย์โลกไม่ลืม เล่ม 1 - พระมหากษัตริย์โลกไม่ลืม เล่ม 2 - สยามกู้อิสรภาพตนเอง - กรณีประชวรจนถึงสวรรรคตและพระราชหัตถเลขาฉบับสุดท้ายในรัชกาลที่ 5 - ปิยมหาราชานุสรณ์ (ปกแข็งปกอ่อน) - ร้อยภาพ ร้อยแผ่นดิน ร้อยปีแห่งวันสวรรคต สมเด็จพระปิยมหาราช : King Chulalongkorn's Centenary Memorial (ปกแข็ง) - พระพุทธเจ้าหลวงในโลกตะวันตก</doc>
