<doc id="520900" url="https://th.wikipedia.org/wiki?curid=520900" title="สนมหลี่ (ซ่งเจินจง)">สนมหลี่ (ซ่งเจินจง) สนมหลี่ (; ; ค.ศ. 987–ค.ศ. 1032) เป็นสนมในพระเจ้าเจินจงแห่งราชวงศ์ซ่งเหนือ และเป็นพระมารดาพระเจ้าเหรินจงผู้เสวยราชย์เป็นรัชกาลต่อมา แต่พระเจ้าเหรินจงทรงเข้าพระทัยว่า สนมหลิวเป็นพระราชมารดาของพระองค์มาตลอด ครั้นเมื่อสนมหลี่ถึงแก่พระชนม์แล้ว จึงทรงทราบความจริง และสถาปนาสนมหลี่เป็น พระพันปีจางอี้ (章懿皇太后 Zhāngyì Huángtàihòu; Empress Dowager Zhangyi)ในประวัติศาสตร์ ในประวัติศาสตร์. สนมหลี่มาจากครอบครัวตระกูลหลี่ ประสูติในเมืองหางโจว ต่อมา ได้เข้าวังเป็นคนรับใช้ของสนมหลิว พระสนมของพระเจ้าเจินจง พระเจ้าเจินจงเสด็จมาพบนางหลี่เข้า ก็พอพระราชหฤทัย จึงได้ทรงร่วมประเวณีกับนาง นางหลี่ให้กำเนิดพระโอรสและพระธิดาอย่างละองค์ แต่พระธิดาสิ้นพระชนม์ตั้งแต่ประสูติ ส่วนพระโอรสนั้น สนมหลิวทรงอ้างเป็นผู้ให้ประสูติกาล เป็นเหตุให้สนมหลิวได้รับเลื่อนขึ้นเป็นพระมเหสี พระโอรสนั้นภายหลังได้เสวยราชย์เป็นพระเจ้าเหรินจง กระนั้น นางหลี่ก็ยังไม่เปิดเผยความจริง ขณะที่พระนางหลิวได้เลื่อนเป็นพระพันปี และได้ทรงปฏิบัติหน้าที่เป็นผู้สำเร็จราชการแทนพระเจ้าเหรินจงเป็นเวลาเก้าปีตั้งแต่ ค.ศ. 1022–1031 ครั้น ค.ศ. 1032 นางหลี่ป่วยหนัก และได้รับพระราชทานตำแหน่ง "สนมเอก" (宸妃 chénfēi; chamber consort) ในฐานะที่เป็นพระสนมในรัชกาลก่อน แต่ไม่ช้า สนมหลี่ก็สิ้นพระชนม์ หนึ่งปีต่อมา พระพันปีหลิวสิ้นพระชนม์ตาม เจ้า ยฺเหวียนหยั่น (赵元俨 Zhào Yuányǎn) หรืออ๋องแปด จึงเสด็จมาทรงเปิดเผยความจริงทั้งปวง และทรงตั้งข้อสังเกตด้วยว่า สนมหลี่อาจถูกพระพันปีหลิวลอบปลงพระชนม์ พระเจ้าเหรินจงทั้งตกพระราชหฤทัยและเสียพระราชหฤทัย เสด็จไปยังฮวงซุ้ยสนมหลี่ และโปรดให้สร้างพระที่นั่งปัญญาภิรมย์ (景灵宫 Jǐnglíng Gōng; Bright Spirit Palace) ขึ้นเพื่อไว้อาลัยให้แก่สนมหลี่ ทั้งมีพระราชโองการให้สถาปนาสนมหลี่ พระมารดาที่แท้จริง ขึ้นเป็นพระพันปีพระนามว่า "จางอี้" อย่างไรก็ดี เนื่องจากปรากฏว่า พระพันปีหลิวได้ทรงจัดการพระศพสนมหลี่ในฐานะที่เป็นคนรับใช้ของพระนางโดยสมควรตามเกียรติยศ พระเจ้าเหรินจงจึงไม่ทรงเชื่อเรื่องที่พระนางสังหารสนมหลี่ในวรรณกรรม ในวรรณกรรม. ในสมัยราชวงศ์หยวน มีการนำเรื่องราวข้างต้นไปแต่งเป็นบทละครชื่อ จินฉุ่ยเฉียวเฉินหลินเป้าจฺวังเหอ (金水橋陳琳抱妝盒 Jīnshuǐ Qiáo Chén Lín Bào Zhuāng Hé) แปลว่า "เฉิน หลิน ถือกล่องข้ามสะพานนทีทอง" (Chen Lin Carrying the Box at Gold Water Bridge) ความว่า สนมหลี่ให้ประสูติกาลพระโอรส สนมหลิวริษยา จึงให้ขันทีกัว ไหฺว (郭槐 Guō Huái) สั่งนางกำนัลโค่ว จู (寇珠 Kòu Zhū) เอาซากแมวป่าถลกหนังมาสับเปลี่ยนพระโอรส แล้วนำพระโอรสไปฆ่าหมกสะพานนทีทอง (金水橋 Jīnshuǐ Qiáo; Golden Water Bridge) แต่โค่ว จู จงรักภักดี ไม่กล้าฆ่าพระโอรส ขณะนั้น พระเจ้าเจินจงรับสั่งให้ขันทีเฉิน หลิน (陳琳 Chén Lín) นำผลไม้ไปพระราชทานแก่อ๋องแปด พระอนุชา เนื่องในโอกาสวันสมภพของอ๋องแปด เฉิน หลิน ถือกล่องผลไม้เดินมาพบโค่ว จู เข้า และทราบเรื่องทั้งปวง จึงช่วยกันเอาผลไม้ออก เอาพระโอรสใส่กล่อง แล้วเฉิน หลิน นำออกไปมอบให้อ๋องแปดเลี้ยงดู เวลานั้น สนมหลี่ต้องพระราชอาญาให้ขังไว้ในตำหนักเย็น เพราะทรงเชื่อว่า นางคลอดปิศาจแมวป่า ส่วนสนมหลิวก็ให้กำเนิดพระโอรสในเวลาถัดมา จึงได้เลื่อนขึ้นเป็นพระมเหสี แต่เพราะบาปกรรมของนาง พระโอรสนั้นจึงพระชันษาสั้น พระเจ้าเจินจงก็ไร้พระโอรสอีก อ๋องแปดจึงส่งพระโอรสที่ตนได้อภิบาลไว้เข้ามาเป็นรัชทายาท เพื่อมิให้ขาดสายพระโลหิต รัชทายาทนั้นต่อมาได้เสวยราชย์เป็นพระเจ้าเหรินจง ครั้งนั้น พระนางหลิวทูลยุยงให้พระเจ้าเจินจงรับสั่งประหารสนมหลี่เสีย ก็โปรดให้ตามนั้น แต่ชาวตำหนักเย็นมีใจเมตตาแก่สนมหลี่ ขันทีอฺวี๋ จง (余忠 Yú Zhōng) เสนอตัวเข้าตายแทน ทั้งได้ความช่วยเหลือของขันทีฉิน เฟิง (秦风 Qín Fēng) สนมหลี่จึงหลบหนีจากพระราชวังต้องห้ามออกมาสู่โลกภายนอก แต่ก็ต้องตกระกำลำบาก ทั้งมีพระหทัยคิดถึงพระโอรสกันแสงไม่เว้นวันจนพระเนตรมืดบอด กว่ายี่สิบปีให้หลัง ข้าหลวงเปา เจิ่ง (包拯 Bāo Zhěng) รับพระราชโองการไปตรวจสอบการแจกจ่ายเสบียงของผัง อฺวี้ (龐昱 Páng Yù) และกลับเมืองหลวงโดยผ่านมาตำบลนั้น สนมหลี่จึงเข้าร้องทุกข์ นำไปสู่การสืบสวนสอบสวนและตัดสินลงโทษในคดีแมวป่าสับเปลี่ยนพระโอรส สนมหลี่จึงได้กลับคืนสู่ฐานะเดิม ทั้งได้การยอมรับจากพระเจ้าเหรินจง พระราชโอรส และได้เลื่อนขึ้นเป็นพระพันปีในที่สุด ละครเรื่องนี้ได้รับความนิยมอย่างยิ่งยวดและต่อมาก็ได้รับการดัดแปลงเพิ่มเติมเนื้อหาหลายต่อหลายครั้ง ฉบับที่มีชื่อเสียงที่สุดปรากฏในวรรณกรรมสมัยราชวงศ์หมิงเรื่อง เปาเล่งถูกงอั้น (包龍圖公案 Bāo Lóngtú Gōng'àn) และ เจ็ดผู้กล้าห้าผู้ทรงธรรม (七俠五義 Qī Xiá Wǔ Yì) ตลอดจนมีการทำเป็นสื่อสมัยใหม่ทั้งภาพยนตร์และละครโทรทัศน์หลายครั้ง</doc>
