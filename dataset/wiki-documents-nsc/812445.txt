<doc id="812445" url="https://th.wikipedia.org/wiki?curid=812445" title="ฟาริสี">ฟาริสี ฟาริสี เป็นขบวนการทางสังคมและการเมืองในศาสนายูดาห์สมัยพระวิหารที่สอง หลังจากกรุงเยรูซาเลมถูกทหารโรมันยึดครองในปี ค.ศ. 70 วิถีของชาวฟาริสีได้กลายเป็นพื้นฐานของศาสนายูดาห์แบบรับบีในเวลาต่อมา ชาวฟาริสีมีปัญหาขัดแย้งในเรื่องสังคมและศาสนากับชาวสะดูสีมายาวนาน และรุนแรงขึ้นในสมัยที่จักรวรรดิโรมันเข้าครอบครอง ในด้านวัฒนธรรมชาวฟาริสีต่อต้านวัฒนธรรมกรีก จึงขัดแย้งกับชาวสะดูสีที่เป็นฝ่ายสนับสนุน โยเซพุสคาดคะเนว่าก่อนที่พระวิหารที่สองจะถูกทำลาย มีฟาริสีอยู่ราว 6 พันคน และอ้างว่าได้รับการอุปถัมภ์อย่างดีจากสามัญชน ต่างจากชาวสะดูสีที่เป็นพวกชนชั้นสูง นอกจากนี้ชาวฟาริสียังอ้างว่าตนมีอำนาจหน้าที่แท้จริงในการวินิจฉัยตีความกฎหมายยิว ชาวฟาริสีเชื่อเรื่องทูตสวรรค์ วันสิ้นโลก เมสสิยาห์เชื้อสายดาวิด และเชื่อว่าผู้ชอบธรรมจะมีชีวิตนิรันดร์ในสวรรค์ ส่วนคนบาปจะถูกลงโทษนิรันดร์ในนรก นอกจากนี้คัมภีร์พันธสัญญาใหม่ยังกล่าวถึงความขัดแย้งระหว่างชาวฟาริสีกับยอห์นผู้ให้บัพติศมาและพระเยซู แต่ฟาริสีที่เป็นมิตรกับคริสตชนก็มี เช่น กามาลิเอล และเปาโลอัครทูตซึ่งเคยเบียดเบียนคริสตชนมาก่อน</doc>
