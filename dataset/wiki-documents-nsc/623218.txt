<doc id="623218" url="https://th.wikipedia.org/wiki?curid=623218" title="พิมบงกช จันทร์แก้ว">พิมบงกช จันทร์แก้วประวัติ ประวัติ. พิมบงกช จันทร์แก้ว มีชื่อตามหนังสือเดินทางสหรัฐ ซึ่งเป็นสัญชาติเกิดว่า แอลลิสัน แซนซัม เธอเกิดและเติบโตในลอสแอนเจลิส รัฐแคลิฟอร์เนีย เป็นบุตรของปนัดดา จันทร์แก้ว มารดาชาวไทย กับบิดาชาวเยอรมัน มีน้องสาวชื่อ แอชลีย์ เธอสำเร็จการศึกษาระดับมัธยมศึกษาตอนปลายจากโรงเรียนมัธยมอีเกิลร็อกในลอสแอนเจลิส และระดับปริญญาตรี คณะธุรกิจนานาชาติ วิทยาลัยเมืองแพซาเดนา (Pasadena City College)ชีวิตส่วนตัว ชีวิตส่วนตัว. แม้พิมบงกชเป็นลูกครึ่งที่มีเชื้อสายตะวันตกจากบิดา แต่เธอกลับมานิสัยค่อนข้างขี้อาย ทั้งยังชอบทานอาหารมังสวิรัติ เธอฟังภาษาไทยรู้เรื่อง และพอพูดภาษาไทยได้บ้าง เธอกล่าวว่า "ก็คือเกิดโตที่ลอสแอนเจลิส เรียนที่นั่น แต่ฟังภาษาไทยรู้เรื่อง พูดก็พอได้แต่ไม่ชอบพูด ขี้อายมาก ไม่ติดเที่ยว อยู่บ้านตลอด โนแอลกอฮอล์ ไม่ดื่มเหล้าไม่อะไรทั้งสิ้น..." เธอมีงานอดิเรกคืออ่านหนังสือ เล่นกีตาร์ และเล่นเกม ส่วนกีฬาที่เธอชอบคือบาสเกตบอล วิ่ง และการปีนเขา หลังสิ้นการประกวดมิสยูนิเวิร์สไทยแลนด์ ได้มีการเผยแพร่ภาพของพิมบงกชกับชายคนหนึ่งในเว็บไซต์พันทิพในกระทู้ "ช็อค ! ภาพหลุดสาวลูกครึ่งหน้าคล้ายแอลลี่ (รอง1 MUT) นัวผู้ชาย" อันมีภาพลักษณะจูบกัน แต่ภาพทั้งหมดก็ไม่ถึงขั้นนัวเนียดังที่กล่าว ในเรื่องนี้ ปนัดดา จันทร์แก้ว มารดาของเธอจึงออกมาชี้แจงโดยการโพสต์ข้อความลงบนหน้าเพจของพิมบงกช ใจความว่า พิมบงกชเคยคบหากับชายคนหนึ่งที่ชื่อฟีแล่มเมื่อครั้งอยู่ในสหรัฐอเมริกาจริง แต่อยู่ในสายตาของพ่อแม่มาโดยตลอด ภายหลังได้ห่างกันและเป็นเพื่อนดีที่ต่อกัน ทั้งกล่าวถึงการกอดหรือจูบในวัฒนธรรมฝรั่งก็ถือเป็นเรื่องปกติ และเธอได้กล่าวขอโทษที่เลี้ยงลูกให้ซึมซับวัฒนธรรมตะวันตกมากเกินไป ก่อนหน้านี้ปนัดดา เคยให้สัมภาษณ์ว่า "[พิมบงกช]...มีแค่เพื่อนสนิท ยังไม่มีแฟน"การประกวด การประกวด. พิมบงกชมีความใฝ่ฝันที่จะเป็นนางงาม โดยมีภรณ์ทิพย์ นาคหิรัญกนก นางงามจักรวาลปี 1988 เป็นบุคคลต้นแบบของเธอ เมื่อครั้งที่เธอยังพำนักอยู่ในสหรัฐอเมริกา พิมบงกชได้เข้าร่วมการประกวดนางงามของชุมชนไทยในลอสแอนเจลิส พิมบงกชใช้ชื่อในการประกวดครั้งนั้นว่า "กนกรัตน์ จันทร์แก้ว" ได้รับรางวัลดังนี้- ชนะเลิศประกวดนางนพมาศปี 2010 วัดไทยลอสแอนเจลิส - ชนะเลิศเทพีสงกรานต์ปี 2011 วัดไทยลอสแอนเจลิส รับถ้วยพระราชทานจากสมเด็จพระเทพรัตนราชสุดาฯ สยามบรมราชกุมารี - รองอันดับหนึ่งการประกวดมิสไทยนิวเยียร์ยูเอสเอปี 2011 (Miss Thai New Year USA 2011) - ชนะเลิศการประกวดมิสไทยนิวเยียร์ยูเอสเอปี 2012 (Miss Thai New Year USA 2012) รับถ้วยพระราชทานจากสมเด็จพระเทพรัตนราชสุดาฯ สยามบรมราชกุมารีมิสยูนิเวิร์สไทยแลนด์ มิสยูนิเวิร์สไทยแลนด์. หลังจากที่ประกวดประขันนางงามจากชุมชนไทยในลอสแอนเจลิสมาแล้ว เธอใฝ่ฝันที่จะเข้ามาประกวดนางงามในประเทศไทยสักครั้งหนึ่งในชีวิต เธอจึงหยุดเรียนแล้วเข้ามาในประเทศไทยตั้งแต่เดือนสิงหาคม พ.ศ. 2556 เพื่อเตรียมตัว ระหว่างนี้พิมบงกชเรียนภาษาไทยเพิ่มเติมเพื่อลบข้อด้อยของเธอ รวมทั้งอาสาสอนภาษาอังกฤษกับเด็ก ๆ เพื่อแลกกับความเข้าใจในภาษาไทยให้มากขึ้น เธอได้สมัครและเข้าประกวดเช่นเดียวกับผู้แข่งขันจากทั่วประเทศ 372 คน และได้แข่งขันจนจบ ระหว่างร่วมประกวด เพื่อน ๆ ผู้เข้าประกวดได้ตั้งฉายาให้เธอว่า "ช้างดาว" เธอได้รับรางวัลมิสคัลเลอร์ฟูล และติดในรอบสามคนสุดท้าย มีการประกาศว่าเธอได้ตำแหน่งรองมิสยูนิเวิร์สไทยแลนด์ไปอย่างค้านสายตาผู้ชม โดยผู้ที่ได้ตำแหน่งชนะเลิศและรับมงกุฎคือ เวฬุรีย์ ดิษยบุตร ท่ามกลางเสียงตะโกนเรียกชื่อ "แอลลี่ แอลลี่" ภายในพารากอนฮอลที่เป็นที่จัดการประกวดแต่เสียงดังกล่าวถูกดูดออกไปเมื่อเทปออกอากาศ พิมบงกชร่ำไห้กลางเวที และหลังสิ้นการประกวดพิมบงกชได้กลับมาร่ำไห้ต่ออีกที่บ้าน ทั้งนี้พิมบงกช ได้ออกมาสัมภาษณ์ว่าที่เธอร้องไห้นั้นเพราะดีใจที่มีคนชื่มชมและเป็นกำลังใจให้เธอ เธอไม่ข้องใจในผลการประกวดและเคารพในการตัดสินของกรรมการ ทว่าวันที่ 9 มิถุนายนปีเดียวกันนั้น เวฬุรีย์ ดิษยบุตร มิสยูนิเวิร์สไทยแลนด์ 2014 ได้ประกาศสละตำแหน่ง ด้วยเหตุนี้พิมบงกช จึงได้ทำหน้าที่เป็นตัวแทนของไทยในการเข้าประกวดมิสยูนิเวิร์สประจำปี 2014 ณ เมืองโดรัล ไมอามี ประเทศสหรัฐอเมริกานางงามจักรวาล นางงามจักรวาล. พิมบงกชได้เข้าประกวดนางงามจักรวาล ในระหว่างนั้นเธอก็มีพัฒนาการที่รวดเร็ว โดยได้รับการคัดเลือกจากดอนัลด์ ทรัมป์ เจ้าของลิขสิทธิ์กองประกวด เลือกให้เธอเป็นหนึ่งในสามนางงามที่ออกมาแสดงมงกุฎแบบใหม่ของนางงามจักรวาล ทั้งนี้นายทรัมป์ได้รีทวิต ข้อความที่ว่าพิมบงกชเป็นหนึ่งในห้าหญิงงามที่จะแข่งขันในรอบสุดท้าย แต่ที่สุด พิมบงกชก็ตกรอบ 15 คนสุดท้าย โดยเปาลีนา เบกา (Paulina Vega) จากนางงามจากโคลัมเบียได้ตำแหน่งนางงามจักรวาลไปครอง</doc>
