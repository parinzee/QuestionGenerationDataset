<doc id="227726" url="https://th.wikipedia.org/wiki?curid=227726" title="คฤหาสน์ สัมผัสผวา">คฤหาสน์ สัมผัสผวา คฤหาสน์ สัมผัสผวา (; ) ภาพยนตร์สยองขวัญในปี ค.ศ. 2001 นำแสดงโดย นิโคล คิดแมน บทภาพยนตร์และกำกับการแสดงโดยอาเลคันโดร อาเมนาบาร์เนื้อเรื่อง เนื้อเรื่อง. เกาะชาเนล ที่ตั้งอยู่ระหว่างประเทศอังกฤษกับฝรั่งเศส ในปี ค.ศ. 1945 ในช่วงสงครามโลกครั้งที่ 2 มีคฤหาสน์ทรงวิคตอเรียนเก่าแก่หลังใหญ่อยู่หลังหนึ่ง เจ้าของคฤหาสน์เป็นหญิงสาวชื่อ เกรซ (นิโคล คิดแมน) เธออาศัยอยู่ที่นี่พร้อมกับ แอนน์ (อลิคิน่า มานน์) ลูกสาว และ นิโคลัส (เจมส์ เบนท์ลี่ย์) ลูกชาย ตามลำพัง โดยที่ ชาร์ลส์ (คริสโตเฟอร์ แอคเคลสตัน) สามีของเธอไปรบในสงครามนานกว่าปีแล้วและไม่มีข่าวคราวใด ๆ ส่งมา วันหนึ่ง หมอกลงจัด มีคนแปลกหน้า 3 คนมาขอสมัครทำงานบ้านที่นี่ โดยอ้างว่ามาตามประกาศในหนังสือพิมพ์ เกรซรับเอาไว้ และบอกกล่าวถึงจุดต่าง ๆ ในบ้าน โดยเฉพาะต้องปิดหน้าต่างและม่านให้มืดสนิทที่สุดเมื่อลูก ๆ ของเธอทั้ง 2 จะผ่านห้องต่าง ๆ เพราะทั้งคู่เป็นโรคแพ้แสงแดดอย่างรุนแรง ดังนั้นแสงสว่างในบ้านจะมีได้ก็จากตะเกียงเท่านั้น เกรซเป็นแม่ที่เข้มงวดและเคร่งครัดมากกับลูก ๆ และทุกอย่างภายในบ้าน แต่ตัวเธอเองไม่ได้ติดต่อกับโลกภายนอกมานานแล้ว แม้จะออกไปแต่ก็ไม่ได้เพราะหมอกลงจัด ต่อมาไม่นาน ได้เกิดเรื่องประหลาดขึ้นภายในบ้าน เช่น เปียโนบรรเลงโดยไม่มีคนเล่น, ประตูหรือผ้าม่านเปิดปิดได้เอง, มีเสียงคนแปลก ๆ บนชั้นบนของบ้าน หรือแม้แต่แอนน์และนิโคลัส อ้างว่า เห็นคนอื่นปรากฏตัวในบ้านด้วย เกรซพยายามที่จะไม่เชื่อและคาดคั้นเอากับคนรับใช้ทั้ง 3 เพราะเธอเพิ่งนึกได้ว่าที่แท้แล้วเธอไม่ได้ลงประกาศใด ๆ ในหนังสือพิมพ์ แต่หนึ่งในนั้น (ฟิออนนูล่า ฟลานาแกน) กลับไม่รู้สึกรู้สาอะไรและบอกว่า พวกตนเคยมาทำงานที่นี่ครั้งหนึ่งเมื่อนานมาแล้ว ก่อนที่เกรซและลูก ๆ จะรู้ความจริงที่น่าหวาดผวาจากคนรับใช้เหล่านี้เบื้องหลังและคำวิจารณ์ เบื้องหลังและคำวิจารณ์. The Others เป็นภาพยนตร์จากการกำกับและเขียนบทโดย อเลฮานโดร อเมนาบาร์ ผู้กำกับหนุ่มชาวสเปนอายุเพียง 29 ปี ผู้ซึ่งมีชื่อเสียงโด่งดังมาจากภาพยนตร์อิสระก่อนหน้านั้น เมื่อเข้าฉายได้รับเสียงวิจารณ์ไปในทางที่ดีว่า เป็นภาพยนตร์ที่มีบรรยายกาศน่าหวาดผวา และบทหักมุมตอนจบทำได้เฉียบ แต่ เอ็ม. ไนท์ ชยามาลาน ผู้กำกับและเขียนบทเรื่อง The Sixth Sense ภาพยนตร์ผีในแบบเดียวกันที่โด่งดังก่อนหน้านี้ ได้ออกมาแสดงความเห็นว่า อเมนาบาร์เลียนแบบตน ทั้งการเขียนบท การสร้างบรรยายกาศของเรื่อง รวมทั้งแสดงเองด้วยในฐานะตัวประกอบ ซึ่งอเมนาบาร์ได้ปรากฏตัวในเรื่อง ด้วยการแสดงเป็นศพในรูปถ่ายใบเก่าในบ้าน ภาพยนตร์ประสบความสำเร็จอย่างมาก โดยได้รางวัลโกยาถึง 8 รางวัล จากการเสนอชื่อถึง 15 รางวัล รวมทั้งได้รางวัลภาพยนตร์ยอดเยี่ยมและรางวัลผู้กำกับยอดเยี่ยมด้วย และทำเงินได้มากมายจากหลายประเทศที่เข้าฉาย</doc>
