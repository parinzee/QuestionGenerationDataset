<doc id="390615" url="https://th.wikipedia.org/wiki?curid=390615" title="เซฟวิ่ง ไพรเวท ไรอัน ฝ่าสมรภูมินรก">เซฟวิ่ง ไพรเวท ไรอัน ฝ่าสมรภูมินรก เซฟวิ่ง ไพรเวท ไรอัน ฝ่าสมรภูมินรก () เป็นภาพยนตร์สัญชาติอเมริกันออกฉายในกลางปี ค.ศ. 1998 นำแสดงโดย ทอม แฮงค์, เอ็ดเวิร์ด เบิร์นส์, ทอม ไซส์มอร์, แบร์รี่ เป็ปเปอร์, วิน ดีเซล, จิโอวานนี่ ริบิซี่, อดัม โกลด์เบิร์ก, แมตต์ เดม่อน และ เจเรมี เดวีส์ กำกับการแสดงโดย สตีเวน สปีลเบิร์กเนื้อเรื่อง เนื้อเรื่อง. สงครามโลกครั้งที่สอง หลังการบุกหาดโอมาฮ่าเมื่อวันที่ 6 มิถุนายน ค.ศ. 1944 แล้ว กองทัพอเมริกันประสบความสูญเสียเป็นอย่างมาก ทหารหลายคนบาดเจ็บ พิการ และล้มตาย ร้อยเอก จอห์น มิลเลอร์ (ทอม แฮงค์) ผู้นำกองทหารกองหนึ่ง ก็พบกับความสูญเสียของผู้ใต้บังคับบัญชาในครั้งนี้ด้วย แต่ในยุทธการยกพลขึ้นบกครั้งนี้ของสัมพันธมิตร นำมาซึ่งความสูญเสียของบุตรชาย 3 คนแห่งตระกูลไรอัน ซึ่งกองทัพสหรัฐได้ส่งจดหมายแสดงความเสียใจมาแก่คุณนายไรอัน แต่ทว่า ในการพิมพ์จดหมายนั้น เสมียนผู้พิมพ์พบถึงความสูญเสียของตระกูลไรอันแล้ว 3 คน ซึ่งยังเหลือเพียงบุตรชายคนสุดท้อง คือ พลทหาร เจมส์ ไรอัน (แมตต์ เดม่อน) ที่ตกอยู่ในแนวข้าศึกโดยไม่ทราบชะตากรรม จึงได้รายงานต่อผู้บังคับบัญชา (เดนนิส ฟารีนา) ซึ่งได้ตัดสินใจให้พาพลทหารไรอันกลับบ้านมาอย่างปลอดภัย ภารกิจนำพลทหารไรอันกลับบ้านจึงตกแก่กองกำลังของร้อยเอกมิลเลอร์ ซึ่งมีผู้ใต้บังคับบัญชา 7 คน โดยที่แต่ละคนไม่เข้าใจว่า ทำไมต้องเสี่ยงชีวิตคนส่วนใหญ่เพื่อชีวิตคน ๆ เดียวด้วย โดยที่ระหว่างทางพวกเขาต้องประสบกับความสูญเสียเป็นอย่างมาก ซึ่งในท้ายที่สุด หลายคนได้เสียชีวิตรวมทั้งร้อยเอกมิลเลอร์ด้วย แต่ก่อนตาย เขาได้บอกแก่ไรอันว่า ใช้ชีวิตให้คุ้มค่า ซึ่งไรอันได้จดจำและสำนึกในบุญคุณของมิลเลอร์ไปตลอดตัวละครตัวละคร. - ทอม แฮงค์...ร้อยเอก จอห์น มิลเลอร์ เป็นผู้นำกองทหารในภารกิจนี้ มีประวัติที่ไม่เปิดเผยโดยบอกแก่ผู้ใต้บังคับบัญชาว่า เคยเป็นครูสอนคณิตศาสตร์และโค้ชบาสเก็ตบอลในโรงเรียนมัธยม มีมือที่สั่นเทา ซึ่งเป็นบาดแผลทางจิตใจจากสงครามมานาน - ทอม ไซส์มอร์...จ่าสิบเอก ไมค์ โฮวาทท์ เป็นรองผู้นำกองทหาร - เอ็ดเวิร์ด เบิร์นส์...พลทหาร ริชาร์ด ไรเบน พลทหารในกอง - แบร์รี่ เป็ปเปอร์...พลทหาร แดเนียล แจ็คสัน เป็นพลแม่นปืน - จิโอวานนี่ ริบิซี่...พลทหาร เออร์วิน วาร์ด เป็นพลทหารพยาบาล - เจเรมี เดวีส์...พลทหารสื่อสาร ทิโมธี อับฮัม พลทหารสื่อสารที่เข้าร่วมภารกิจนี้ เป็นคนนอกกอง ปฏิบัติหน้าที่เป็นล่าม มีความหวาดกลัวและตื่นตระหนกตลอด เพราะไม่เคยผ่านสงครามมาก่อน - วิน ดีเซล...พลทหาร เอ็ดเวิร์ด คาปาร์โซ่ พลทหารประจำกองเชื้อสายอิตาเลียน เสียชีวิตจากการช่วยเหลือเด็กผู้หญิงคนหนึ่ง - อดัม โกลด์เบิร์ก...พลทหาร สแตนลีย์ "ฟิช" มาลลิช พลทหารประจำกอง เชื้อสายยิว - แมตต์ เดม่อน...พลทหาร เจมส์ ฟรานซิส ไรอัน พลทหารที่เป็นเป้าหมายของภารกิจนี้ ผู้ตกอยู่ในแนวข้าศึก - เดนนิส ฟารีนา...พันเอก วอลเตอร์ แอนเดอร์สัน ผู้บังคับบัญชาผู้ออกคำสั่งให้ปฏิบัติภารกิจนำพลทหารไรอันกลับบ้าน - ฮาร์ฟ เพรสเนลล์...พลเอก จอร์จ ซี.มาร์แชลล์ ผู้บังคับบัญชาสูงสุดของกองทัพสหรัฐ - แฮร์ริสัน ยัง...เจมส์ ฟรานซิส ไรอัน เป็นพลทหารไรอันในวัยชราเบื้องหลังและความสำเร็จ เบื้องหลังและความสำเร็จ. Saving Private Ryan เป็นภาพยนตร์ฟอร์มใหญ่และได้รับการจับตาเป็นอย่างมากในปี ค.ศ. 1998 อีกทั้งเป็นภาพยนตร์ที่ทำรายได้สูงสุดประจำปีนั้นด้วย โดยมีเนื้อหาเกี่ยวกับความสูญเสียของกำลังทหารและชีวิตผู้คนในช่วงสงครามโลกครั้งที่สอง แสดงให้เห็นถึงความโหดร้ายของสงคราม โดยเฉพาะอย่างยิ่ง ในฉากเปิดเรื่องที่ยาวกว่า 10 นาที ที่เป็นการบุกหาดโอมาฮ่า ที่ได้รับการกล่าวขานว่าเป็นสมรภูมิที่สูญเสียที่สุดของกองทัพสหรัฐอเมริกา ได้รับคำวิจารณ์ว่าทำได้เสมือนจริงอย่างมาก และหลายคนได้นำไปเปรียบเทียบกับภาพยนตร์แนวเดียวกันในอดีต อย่าง The Longest Day ในปี ค.ศ. 1962 เมื่อเข้าฉายแล้ว ได้รับการจับตาอย่างยิ่งว่าจะคว้ารางวัลได้หลายรางวัล ทั้ง รางวัลออสการ์หรือรางวัลลูกโลกทองคำ รวมทั้ง รางวัลอื่น ๆ ด้วย ซึ่งภาพยนตร์ก็คว้าได้หลายรางวัลด้วยกัน โดยเฉพาะการแสดงที่โดดเด่นอย่างมากของ ทอม แฮงค์ และเจเรมี เดวีส์ ที่รับบทเป็นพลทหารอับฮัม ที่ตื่นตระหนกตลอดเวลา เป็นเหมือนลูกไล่และจุดอ่อนของกองกำลัง ซึ่งในระหว่างที่เข้าฉายนั้น ก็มีภาพยนตร์ในแนวเดียวกัน คือ The Thin Red Line ของทเวนตี้ เซนจูรี ฟอกซ์ เข้าฉายในเวลาเดียวกัน เสมือนเป็นคู่แข่งและคู่เปรียบเทียบ ในรางวัลออสการ์มีชื่อเข้าชิงมากถึง 11 รางวัล ประกอบไปด้วย รางวัลใหญ่ ๆ ด้วยกัน เช่น ภาพยนตร์ยอดเยี่ยม, ผู้กำกับยอดเยี่ยม, นักแสดงนำชายยอดเยี่ยม, บันทึกภาพยอดเยี่ยม, บทภาพยนตร์ดั้งเดิมยอดเยี่ยม, บันทึกเสียงยอดเยี่ยม เป็นต้น ซึ่งส่วนใหญ่ก็สามารถคว้ามาได้ ยกเว้น สาขาภาพยนตร์ยอดเยี่ยมที่พลาดให้แก่ Shakespeare in Love ภาพยนตร์สัญชาติอังกฤษ</doc>
