<doc id="422879" url="https://th.wikipedia.org/wiki?curid=422879" title="นิวต์ กิงริช">นิวต์ กิงริช นิวตัน ลีรอย "นิวต์" กิงริช () มีชื่อเมื่อเกิดว่า นิวตัน ลีรอย แมคเฟียร์สัน (, เกิด 17 มิถุนายน พ.ศ. 2486) เป็นนักการเมือง นักประพันธ์และที่ปรึกษาการเมืองชาวอเมริกัน ผู้ดำรงตำแหน่งประธานสภาผู้แทนราษฎรสหรัฐอเมริกาคนที่ 58 ตั้งแต่ พ.ศ. 2538 ถึง 2542 เขาเป็นผู้แทนเขตเลือกตั้งผู้แทนราษฎรที่ 6 ของรัฐจอร์เจียพรรครีพับลิกัน นับแต่ พ.ศ. 2522 กระทั่งลาออกจากตำแหน่งใน พ.ศ. 2542 เขาเป็นผู้สมัครสำหรับการเสนอชื่อรับเลือกตั้งประธานาธิบดีของพรรครีพับลิกันใน พ.ศ. 2555 กิงริชเกิดในรัฐเพนซิลเวเนียตอนกลางใต้ มีมารดาเป็นวัยรุ่น เขาในวัยทารกถูกเลี้ยงดูโดยพ่อเลี้ยง ผู้มีอาชีพทหาร เนื่องจากอาชีพของพ่อเลี้ยง กิงริชจึงอาศัยอยู่ในหลายรัฐในวัยเยาว์ เขาเข้าศึกษาในโรงเรียนมัธยมในโคลัมบัส รัฐจอร์เจีย กิงริชเข้าศึกษาต่อในมหาวิทยาลัยเอมโมรีและสำเร็จการศึกษาระดับปริญญาเอกจากมหาวิทยาลัยทูเลน ในคริสต์ทศวรรษ 1970 เขาสอนประวัติศาสตร์และภูมิศาสตร์ที่วิทยาลัยจอร์เจียตะวันตก ระหว่างช่วงนี้ เขารณรงค์รับสมัครเลือกตั้งสมาชิกสภาผู้แทนราษฎรหลายครั้ง กระทั่งชนะการเลือกตั้งในเดือนพฤศจิกายน พ.ศ. 2521 เขาเป็นผู้คุมเสียงในสภา (whip) เสียงข้างน้อยนับแต่ พ.ศ. 2532 ถึง 2538 กิงริชเป็นผู้เขียนร่วมและหัวแรงหลักในการเขียน "Contract with America" และอยู่ในแถวหน้าของความสำเร็จของพรรครีพับลิกันในการเลือกตั้งสมาชิกสภาผู้แทนราษฎร พ.ศ. 2537 ใน พ.ศ. 2538 นิตยสารไทม์จัดให้เขาเป็น "บุคคลแห่งปี" สำหรับบทบาทในการยุติการควบคุมเสียงข้างมากในสภานาน 40 ปีของพรรคเดโมแครต ระหว่างที่เป็นประธานสภาฯ สภาฯ ได้อนุมัติการปฏิรูปสวัสดิการ ผ่านการลดภาษีกำไรส่วนทุนใน พ.ศ. 2540 และใน พ.ศ. 2541 ผ่านงบประมาณสมดุลครั้งแรกนับแต่ พ.ศ. 2512 ระหว่างครองตำแหน่งประธานสภาฯ ความนิยมของเขาภายในสภาค่อย ๆ ลดลงเพราะเขาถูกมองว่าเป็นสายล่อฟ้าสำหรับข้อโต้เถียง เขาถูกลงโทษโดยสภาผู้แทนราษฎรในเดือนมกราคม พ.ศ. 2540 สำหรับการกล่าวหาทางจริยธรรม แม้มีการหลีกเลี่ยงการไต่สวนเต็มรูปแบบ หลังทำผลงานได้เลวแก่พรรครีพับลิกันในการเลือกตั้งสมาชิกสภาผู้แทนราษฎรใน พ.ศ. 2541 กิงริชจึงลาออกจากสภาฯ เมื่อวันที่ 5 พฤศจิกายน พ.ศ. 2541 ภายใต้แรงกดดันจากสมาชิกร่วมพรรค นับแต่ลาออกจากสภาฯ กิงริชยังมีส่วนร่วมในการโต้วาทีนโยบายสาธารณะโดยทำงานเป็นที่ปรึกษาการเมือง เขาก่อตั้งและเป็นประธานถังความคิดนโยบายหลายแห่ง รวมทั้ง American Solutions for Winning the Future และ Center for Health Transformation เขาเขียนหรือร่วมเขียนหนังสือ 23 เล่ม ในเดือนพฤษภาคม พ.ศ. 2554 เขาประกาศเจตนารมณ์ในการเข้าเสนอชื่อเป็นตัวแทนพรรครีพับลิกันในการลงสมัครชิงตำแหน่งประธานาธิบดีสหรัฐอเมริกา</doc>
