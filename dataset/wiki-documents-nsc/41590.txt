<doc id="41590" url="https://th.wikipedia.org/wiki?curid=41590" title="คุณพุ่ม เจนเซน">คุณพุ่ม เจนเซน ว่าที่นายหมวดตรี ร้อยตำรวจตรี คุณพุ่ม เจนเซน (นามเดิม: ภูมิ เจนเซน; 16 สิงหาคม พ.ศ. 2526 — 26 ธันวาคม พ.ศ. 2547) เป็นพระโอรสคนเดียวในทูลกระหม่อมหญิงอุบลรัตนราชกัญญา สิริวัฒนาพรรณวดี กับปีเตอร์ เจนเซนและยังเป็นพระภาคิไนยในสมเด็จพระเจ้าอยู่หัวมหาวชิราลงกรณ บดินทรเทพยวรางกูร มีพี่น้องคือคุณพลอยไพลิน และคุณสิริกิติยา เจนเซน คุณพุ่ม เจนเซนถึงแก่อนิจกรรมจากกรณีพิบัติภัยเมื่อวันที่ 26 ธันวาคม พ.ศ. 2547 สิริอายุได้ 21 ปีจากเหตุการณ์คลื่นสึนามิเนื่องจากเกิดแผ่นดินไหวในมหาสมุทรอินเดีย พ.ศ. 2547ประวัติ ประวัติ. คุณพุ่ม เจนเซน มีนามเดิมว่า ภูมิ เจนเซน [อ่านว่า พู-มิ] เกิดเมื่อวันที่ 16 สิงหาคม พ.ศ. 2526 ณ โรงพยาบาลในเมืองแซนดีเอโก ประเทศสหรัฐอเมริกา เป็นพระโอรสในทูลกระหม่อมหญิงอุบลรัตนราชกัญญา สิริวัฒนาพรรณวดี กับนายปีเตอร์ แลดด์ เจนเซน มีพี่น้องร่วมพระมารดา-บิดา คือคุณพลอยไพลิน และคุณสิริกิติยา เจนเซน ภายหลังพระบาทสมเด็จพระปรมินทรมหาภูมิพลอดุลยเดชได้พระราชทานนามใหม่ว่า "พุ่ม" คุณพุ่ม เจนเซนเกิดและเติบโตในแซนดีเอโก รัฐแคลิฟอร์เนีย สหรัฐอเมริกา เมื่อแรกเกิดคุณพุ่ม เจนเซน มีน้ำหนัก 8 ปอนด์ 16 ออนซ์ แข็งแรงและปกติ ก่อนที่จะเริ่มมีอาการของโรคออทิซึมเมื่อมีอายุได้ 18 เดือน คุณพุ่ม เจนเซนได้เข้าศึกษาระดับมัธยมศึกษาในโรงเรียนมัธยมทอร์รีย์ไพนส์ (Torrey Pines High School) เช่นเดียวกับคุณสิริกิติยา เจนเซน น้องสาว จนสำเร็จการศึกษา ภายหลังบิดาและพระมารดาได้หย่าร้างกันในปี พ.ศ. 2541 แต่คุณพุ่มต้องอยู่ในซานดีเอโกต่อจนมีอายุครบ 18 ปีถือว่าบรรลุนิติภาวะจึงจะสามารถกลับมารักษาภายในประเทศไทยได้ เนื่องจากปัญหาการหย่าร้างของบิดาและพระมารดา ที่สุดทูลกระหม่อมหญิงอุบลรัตนราชกัญญา สิริวัฒนาพรรณวดีได้เสด็จนิวัตกลับประเทศไทยในช่วงเดือนกรกฎาคมพ.ศ. 2544พร้อมด้วยคุณพุ่ม เจนเซน ส่วนคุณพลอยไพลิน เจนเซนยังศึกษาในกรุงลอนดอน สหราชอาณาจักร ส่วนคุณสิริกิติยา เจนเซนได้เข้าศึกษาต่อในมหาวิทยาลัยแคลิฟอร์เนียริเวอร์ไซด์ โดยพำนักอยู่ร่วมกับบิดา หลังจากกลับมายังประเทศไทย คุณพุ่ม เจนเซนจึงศึกษาต่อในโปรแกรมพิเศษออทิสติก ที่โรงเรียนสาธิตแห่งมหาวิทยาลัยเกษตรศาสตร์ อินเตอร์เนชั่นแนลโปรแกรม และโปรแกรมวิทยาศาสตร์กีฬา คณะศึกษาศาสตร์มหาวิทยาลัยเกษตรศาสตร์ คุณพุ่ม เจนเซน มีความสามารถพิเศษในการนับคำนวณตัวเลขปฏิทิน เพียงแค่บอกวันที่ เดือน ปีเกิด คุณพุ่มสามารถบอกได้ทันทีว่า บุคคลนั้นเกิดวันอะไร และได้รับประกาศนียบัตรทองคำจากพิพิธภัณฑ์ริบลีส์ ในฐานะคนไทยคนแรกที่มีความสามารถดังกล่าว นอกจากนี้คุณพุ่มยังมีความสามารถทางด้านการเล่นกีฬา โดยเฉพาะการเล่นเจ็ตสกี ด้วยเหตุที่คุณพุ่ม เจนเซนป่วยเป็นโรคออทิซึม ทำให้ทูลกระหม่อมหญิงอุบลรัตนราชกัญญา สิริวัฒนาพรรณวดี ทรงสนพระทัยที่จะปฏิบัติพระกรณียกิจช่วยเหลือผู้ป่วยออทิซึมกับโรงพยาบาลยุวประสาทไวทโยปถัมภ์ และมหาวิทยาลัยเกษตรศาสตร์ พร้อมทั้งได้จัดตั้งวิทยาลัยชุมชนเพื่อเพิ่มศักยภาพผู้ป่วยออทิซึมยศทางทหาร ยศทางทหาร. วันที่ 10 กุมภาพันธ์ พ.ศ. 2547 คุณพุ่ม เจนเซน ได้รับมอบบัตรประจำตัวและเครื่องหมายของกองอาสารักษาดินแดนติดยศว่าที่นายหมวดตรี ซึ่งในพิธีรับมอบครั้งนั้น คุณพุ่มกล่าวว่า ภาคภูมิใจที่ได้มาเป็นทหาร ซึ่งเป็นสิ่งที่ชอบและทูลกระหม่อมแม่มีรับสั่งแสดงความยินดี พร้อมชมเชยว่าเก่งมาก ซึ่งต่อไปถ้ามีโอกาสจะช่วยเหลืองานด้านสังคม การขี่ม้าร่วมขบวนสวนสนามในวาระสำคัญๆ นอกจากนี้ นอกจากติดยศว่าที่นายหมวดตรีแล้ว คุณพุ่มยังติดยศ ร.ต.ต.อีกด้วย เนื่องจากเป็นตำรวจม้า สังกัดกองบังคับการสายตรวจและปฏิบัติการพิเศษถึงแก่อนิจกรรม ถึงแก่อนิจกรรม. คุณพุ่ม เจนเซน ถึงแก่อนิจกรรมเมื่อวันที่ 26 ธันวาคม พ.ศ. 2547 สิริอายุ 21 ปี ในเหตุการณ์คลื่นสึนามิ เนื่องจากแผ่นดินไหวในมหาสมุทรอินเดีย ขณะที่เล่นเจ็ตสกีอยู่ที่ชายหาดโรงแรมมันดะเลย์รีสอร์ต บ้านเขาหลัก อำเภอตะกั่วป่า จังหวัดพังงา โดยได้พบศพเมื่อวันที่ 27 ธันวาคม ข้างแท็งก์น้ำหลังโรงแรมลาฟลอร่า ตำบลคึกคัก อำเภอตะกั่วป่า จังหวัดพังงา ห่างจากสถานที่ที่คุณพุ่มเล่นเจ็ตสกี 100 เมตร เหตุการณ์ครั้งนี้ทำให้องครักษ์ 4 คน และมนุษย์กบที่ถวายการอารักขาหายไป 2 คน ในส่วนพระองค์ทูลกระหม่อมหญิงอุบลรัตนราชกัญญา สิริวัฒนาพรรณวดีทรงปลอดภัยดี ส่วนคุณสิริกิติยา เจนเซนนั้นบาดเจ็บที่ขา เมื่อเวลา 19.00 นาฬิกา เครื่องบินพระที่นั่งที่สมเด็จพระเจ้าอยู่หัวมหาวชิราลงกรณ บดินทรเทพยวรางกูร เมื่อครั้งดำรงพระอิสริยยศสมเด็จพระบรมโอรสาธิราชฯ สยามมกุฎราชกุมารทรงขับ เดินทางมาถึงท่าอากาศยาน บน.6 จากนั้นในเวลา 19.45 นาฬิกา ขบวนรถพระที่นั่งที่สมเด็จพระบรมโอรสาธิราชฯ สยามมกุฎราชกุมารที่ฉลองพระองค์นักบินทรงขับรถพระที่นั่งนำทูลกระหม่อมหญิงอุบลรัตนราชกัญญาฯ และคุณสิริกิติยา เจนเซนพระธิดาคนเล็ก นำขบวนรถยนต์พระที่นั่งสมเด็จพระเทพรัตนราชสุดาฯ สยามบรมราชกุมารีและพระบรมวงศานุวงศ์ รถพยาบาลหลวง หมายเลขทะเบียน รยล. 839 นำศพคุณพุ่มเข้ามาทางประตูวิเศษไชยศรีมายังศาลาสหทัยสมาคมพระบรมมหาราชวัง พระบาทสมเด็จพระปรมินทรมหาภูมิพลอดุลยเดชทรงพระกรุณาโปรดเกล้าฯ ให้มีการบำเพ็ญกุศลและการสวดพระอภิธรรมศพเป็นเวลา 50 วัน ณศาลาสหทัยสมาคมในพระบรมมหาราชวังเป็นกรณีพิเศษเพื่อสะดวกในการบำเพ็ญพระกุศลในทูลกระหม่อมหญิงอุบลรัตน์และพระราชทานโกศราชวงศ์เป็นกรณีพิเศษในฐานะพระราชนัดดาอีกด้วย ซึ่งมีพระบรมวงศานุวงศ์ได้ทรงบำเพ็ญพระราชกุศลพระราชทานศพคุณพุ่ม เจนเซน โดยตลอดจนถึงวันพระราชทานเพลิงศพ วันที่ 30 เมษายน พ.ศ. 2548 พระบาทสมเด็จพระปรมินทรมหาภูมิพลอดุลยเดช และสมเด็จพระนางเจ้าสิริกิติ์ พระบรมราชินีนาถ เสด็จพระราชดำเนินพร้อมด้วยสมเด็จพระบรมโอรสาธิราช เจ้าฟ้ามหาวชิราลงกรณ สยามมกุฎราชกุมาร , สมเด็จพระเทพรัตนราชสุดาฯ สยามบรมราชกุมารี, สมเด็จพระเจ้าลูกเธอ เจ้าฟ้าจุฬาภรณวลัยลักษณ์ อัครราชกุมารี, สมเด็จพระเจ้าพี่นางเธอ เจ้าฟ้ากัลยาณิวัฒนา กรมหลวงนราธิวาสราชนครินทร์, ทูลกระหม่อมหญิงอุบลรัตนราชกัญญา สิริวัฒนาพรรณวดี, พระเจ้าวรวงศ์เธอ พระองค์เจ้าโสมสวลี พระวรราชาทินัดดามาตุ, พระเจ้าหลานเธอ พระองค์เจ้าพัชรกิติยาภา, พระเจ้าหลานเธอ พระองค์เจ้าสิริภาจุฑาภรณ์, หม่อมเจ้าสิริวัณวรี มหิดล, คุณพลอยไพลิน และคุณสิริกิติยา เจนเซน ไปในการพระราชทานเพลิงศพคุณพุ่ม เจนเซน ณ เมรุหลวงหน้าพลับพลาอิสริยาภรณ์วัดเทพศิรินทราวาสเครื่องราชอิสริยาภรณ์เครื่องราชอิสริยาภรณ์. - เหรียญรัตนาภรณ์ รัชกาลที่ 9 ชั้นที่ 1สิ่งอันเนื่องด้วยนามสิ่งอันเนื่องด้วยนาม. - อาคารบ้านคุณพุ่ม โรงพยาบาลวชิระภูเก็ต จังหวัดภูเก็ต - เรือตำรวจน้ำ ต.814 (เรือคุณพุ่ม) - วัดคุณพุ่ม อำเภอบึงนาราง จังหวัดพิจิตร - ศาลาการเปรียญคุณพุ่ม วัดคุณพุ่ม อำเภอบึงนาราง จังหวัดพิจิตร - วิหารคุณพุ่ม วัดคุณพุ่ม อำเภอบึงนาราง จังหวัดพิจิตร - เรือนปฏิบัติธรรม คุณพุ่ม เจนเซ่น วัดพระยาสุเรนทร์ เขตคลองสามวา กรุงเทพมหานคร - อาคารคุณพุ่มเพื่อการปฏิบัติธรรมและพัฒนาเยาวชน วัดทุ่งบ่อแป้น อำเภอห้างฉัตร จังหวัดลำปาง - อาคารคุณพุ่ม วัดเขาพรหมสวรรค์ จังหวัดสระบุรี - ห้องประชุมคุณพุ่ม อาคารอุบลรัตนราชกัญญา โรงพยาบาลสวนปรุง จังหวัดเชียงใหม่ - ศูนย์ศึกษาและพัฒนาการจัดการศึกษาพิเศษ "คุณพุ่ม" มหาวิทยาลัยเกษตรศาสตร์ - มูลนิธิคุณพุ่ม ในทูลกระหม่อมหญิงอุบลรัตนราชกัญญา สิริวัฒนาพรรณวดีลำดับสาแหรก</doc>
