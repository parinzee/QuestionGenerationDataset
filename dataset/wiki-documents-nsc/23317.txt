<doc id="23317" url="https://th.wikipedia.org/wiki?curid=23317" title="กลุ่มรัสเซล">กลุ่มรัสเซล กลุ่มรัสเซล () เป็นกลุ่มมหาวิทยาลัยที่ประกอบด้วยมหาวิทยาลัยวิจัยขนาดใหญ่ในสหราชอาณาจักร 18 มหาวิทยาลัยจากสมาชิก 19 แห่ง ติด 20 อันดับแรกของประเทศในด้านงบวิจัย กลุ่มรัสเซลมีมหาวิทยาลัยอันดับต้น ๆ ของสหราชอาณาจักรอยู่เป็นจำนวนมาก ผู้คนมักเปรียบเทียบกลุ่มรัสเซลของสหราชอาณาจักรกับ ไอวีลีก ซึ่งเป็นกลุ่มสถาบันอุดมศึกษาชั้นนำของสหรัฐอเมริกา ซึ่งเป็นการเปรียบเทียบที่ไม่ค่อยจะสมเหตุผลเท่าไรนัก เนื่องจากสถาบันอุดมศึกษาชั้นนำในสหรัฐอเมริกานั้น ส่วนใหญ่ได้รับการสนับสนุนจากเอกชน (ยกเว้นมหาวิทยาลัยคอร์เนลล์ที่มีบางสาขาได้รับการสนับสนุนจากรัฐ) จึงไม่มีความจำเป็นต้องจัดตั้งกลุ่มล็อบบี้วิ่งเต้น อย่างมหาวิทยาลัยในสหราชอาณาจักรซึ่งทุกแห่งรับงบประมาณรัฐ (ยกเว้นเพียงแห่งเดียวคือ มหาวิทยาลัยบักกิงแฮม ที่เป็นมหาวิทยาลัยเอกชนเต็มรูปแบบ) จุดประสงค์ของกลุ่มรัสเซลคือ เป็นกระบอกเสียงของสมาชิก (โดยเฉพาะการวิ่งเต้นล็อบบี้รัฐบาลและรัฐสภา) และจัดทำรายงานเพื่อสนับสนุนข้อเรียกร้องต่าง ๆ ประเด็นสนใจของกลุ่มได้แก่ ความต้องการเป็นผู้นำในการวิจัยของสหราชอาณาจักร เพิ่มรายรับให้มากที่สุด ดึงพนักงานและนักเรียนที่ดีที่สุด ลดการแทรกแซงจากรัฐบาล และใช้ประโยชน์จากความร่วมมือระหว่างมหาวิทยาลัยให้มากที่สุดงบวิจัย งบวิจัย. กลุ่มรัสเซลเรียกตนเองว่าเป็น 'กลุ่มของมหาวิทยาลัยวิจัยขนาดใหญ่ 24 แห่ง' และก็ดูเหมือนคำกล่าวนี้จะเป็นจริงในแง่ของงบวิจัยที่สถาบันสมาชิกแต่ละแห่งได้รับ ในแง่ของงบวิจัยในปี ค.ศ. 1998/9, มหาวิทยาลัย 17 แห่งแรกเป็นสมาชิกของกลุ่มรัสเซล มีมหาวิทยาลัยคาร์ดิฟฟ์อยู่ในอันดับที่ 19. โดยมีมหาวิทยาลัยนอกกลุ่มรัสเซล คือ มหาวิทยาลัยเลสเตอร์อยู่ที่ 18 และ ควีนแมรี่ อยู่ที่ 20. ในภาพรวมทั้งหมด กลุ่มรัสเซลได้งบมากกว่า 60% ของงบวิจัยของสถาบันอุดมศึกษาทั้งสหราชอาณาจักร. สำหรับ LSE ถึงแม้จะเป็นมหาวิทยาลัยชั้นยอด แต่ก็มีขนาดเล็กมากเมื่อเทียบกับสมาชิกอื่น ๆ และติดเพียงอันดับที่ 37 เป็นเพียงสมาชิกแห่งเดียวที่ไม่ติด 20 อันดับแรก อย่างไรก็ตาม LSE ไม่ได้เปิดสอนด้านวิทยาศาสตร์ เทคโนโลยี และการแพทย์ โดยด้านสังคมศาสตร์แล้ว LSE ได้รับงบวิจัยมากกว่าสถาบันด้านสังคมศาสตร์อื่น ๆ และจากการจัดอันดับโดยรัฐบาล LSE ก็มักจะติด 2 หรือ 3 อันดับแรกเสมอ ๆ ในด้านคุณภาพ ในปี ค.ศ. 2004/5 ในแคว้นอังกฤษ สมาชิกกลุ่มรัสเซล ได้รับงบ 65% จากงบวิจัยทั้งหมดจาก Higher Education Funding Council for England (HEFCE) โดยในจำนวนนี้ กลุ่มสามเหลี่ยมทองคำ (The Golden Triangle ได้แก่ ออกซ์ฟอร์ด, เคมบริดจ์, และ ราชวิทยาลัยแห่งลอนดอน + UCL + LSE + อิมพีเรียลคอลเลจ) ได้รับมากกว่า 40%. ในแคว้นเวลส์ คาร์ดิฟฟ์ได้รับงบ 49% ของงบวิจัยทั้งแคว้น และในแคว้นสก็อตแลนด์ กลาสโกว์และเอดินบะระรวมกันได้งบมากกว่า 50% ของงบวิจัยทั้งแคว้น. โดยถ้านำตัวเลขเหล่านี้มาเปรียบเทียบแล้ว 20 อันดับแรกทั่วทั้งสหราชอาณาจักรจะเป็นกลุ่มรัสเซล ควรสังเกตด้วยว่า งบวิจัยนั้นขึ้นอยู่กับปัจจัยหลายอย่างนอกเหนือจากคุณภาพงานวิจัย โดยเฉพาะขนาดของสถาบันและสาขาวิชา (ตัวอย่างเช่น ด้านวิทยาศาสตร์ เทคโนโลยี และการแพทย์มักจะได้รับงบมากกว่า)</doc>
