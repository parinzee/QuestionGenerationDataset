<doc id="507355" url="https://th.wikipedia.org/wiki?curid=507355" title="ชิเลียนแอนตาร์กติกเทร์ริทอรี">ชิเลียนแอนตาร์กติกเทร์ริทอรี ชิเลียนแอนตาร์กติกเทร์ริทอรี () หรือ เตร์รีโตรีโอชีเลโนอันตาร์ตีโก () เป็นดินแดนในทวีปแอนตาร์กติกาที่ประเทศชิลีอ้างสิทธิ์ครอบครอง แต่ไม่ได้รับการยอมรับจากนานาชาติ ชิเลียนแอนตาร์กติกเทร์ริทอรีมีอาณาเขตนับตั้งแต่ละติจูด 53° ตะวันตก ถึง 90° ตะวันตก และจากขั้วโลกใต้ถึงลองจิจูด 60° ใต้ โดยมีบางส่วนทับซ้อนกับเขตที่อาร์เจนตินาและสหราชอาณาจักรอ้างสิทธิ์ ชิเลียนแอนตาร์กติกเทร์ริทอรีมีพื้นที่ 1,250,000 ตารางกิโลเมตร และมีประชากร 130 คน การบริหารปกครองดินแดนนี้ขึ้นอยู่กับเทศบาลกาโบเดออร์โนส () บนแผ่นดินใหญ่ของทวีปอเมริกาใต้ ในระบบการบริหารดินแดนของชิลีนั้น "อันตาร์ตีกา" () เป็นชื่อของเทศบาลที่มีท้องที่ครอบคลุมชิเลียนแอนตาร์กติกเทร์ริทอรีทั้งหมด แต่เทศบาลอันตาร์ตีกานั้นต้องอยู่ภายใต้การบริหารจัดการจากเทศบาลกาโบเดออร์โนสซึ่งมีศูนย์กลางการปกครองอยู่ที่ปวยร์โตวีเลียนส์ และขึ้นอยู่กับจังหวัดอันตาร์ตีกาชีเลนา () ซึ่งเป็นส่วนหนึ่งของแคว้นมากายาเนส-อันตาร์ตีกาชีเลนาอีกทอดหนึ่ง เทศบาลอันตาร์ตีกาได้รับการจัดตั้งขึ้นเมื่อวันที่ 11 กรกฎาคม ค.ศ. 1961 โดยขึ้นกับจังหวัดมากายาเนส () จนถึงปี ค.ศ. 1975 จังหวัดอันตาร์ตีกาชีเลนาก็ได้รับการจัดตั้งขึ้น ทำให้อำนาจการบริหารชิเลียนแอนตาร์กติกเทร์ริทอรี (หรือเทศบาลอันตาร์ตีกา) ย้ายมาอยู่ที่เมืองปวยร์โตวีเลียนส์ เมืองหลวงของจังหวัดอันตาร์ตีกาชีเลนาแทน</doc>
