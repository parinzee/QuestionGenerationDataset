<doc id="321675" url="https://th.wikipedia.org/wiki?curid=321675" title="เอลเลน ดีเจนเนอริส">เอลเลน ดีเจนเนอริส เอลเลน ลี ดีเจนเนอริส () เกิดเมื่อวันที่ 26 มกราคม ค.ศ. 1958 เป็นนักแสดงตลกแนวสแตนด์-อัปคอเมดี พิธีกรรายการโทรทัศน์ และนักแสดง ชาวอเมริกัน เธอเป็นพิธีกรรายการทอล์กโชว์รายการ The Ellen DeGeneres Show และยังเป็นหนึ่งในคณะกรรมการในรายการ อเมริกันไอดอล ซึ่งเข้าร่วมรายการในฤดูกาลที่ 9 เธอยังเป็นพิธีกรในงานแจกรางวัลออสการ์และไพรม์ไทม์เอมมี ในฐานะนักแสดง เธอแสดงใน Mr. Wrong, และปรากฏตัวใน EDtv และ The Love Letter และพากย์เสียงเป็นดอรี ในภาพยนตร์แอนิเมชันของค่ายดิสนีย์-พิกซาร์ เรื่อง Finding Nemo ที่เธอได้รับรางวัลแซตเทิร์น ในสาขานักแสดงสมทบหญิงยอดเยี่ยม ถือเป็นครั้งแรกและครั้งเดียวที่ นักพากย์เสียงได้รับรางวัลแซตเทิร์นในสาขานี้ เธอยังแสดงในซิตคอมทางโทรทัศน์ 2 เรื่อง คือ Ellen จากปี 1994 ถึง 1998 และ The Ellen Show จากปี 2001 ถึง 2002 และในปี ค.ศ. 1997 ในช่วงฤดูกาลที่ 4 ของ Ellen เธอออกมาเปิดเผยต่อสาธารณชนว่าเธอเป็นเลสเบี้ยนในรายการ The Oprah Winfrey Show เธอได้รับรางวัลเอมมี 12 รางวัลและอีกหลายรางวัลในสถาบันอื่นและเธอยังทำงานด้านการกุศลอีกหลายโครงการอีกด้วย</doc>
