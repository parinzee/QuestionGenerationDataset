<doc id="157644" url="https://th.wikipedia.org/wiki?curid=157644" title="พระเจ้าเฮนรีที่ 6 แห่งอังกฤษ">พระเจ้าเฮนรีที่ 6 แห่งอังกฤษ สมเด็จพระเจ้าเฮนรีที่ 6 แห่งอังกฤษ () (6 ธันวาคม ค.ศ. 1421 – 21 พฤษภาคม ค.ศ. 1471) เป็นพระเจ้าแผ่นดินราชวงศ์แลงคาสเตอร์ของราชอาณาจักรอังกฤษและฝรั่งเศส สมเด็จพระเจ้าเฮนรีที่ 6 แห่งอังกฤษ เสด็จพระราชสมภพเมื่อวันที่ 6 ธันวาคม ค.ศ. 1421 ที่พระราชวังวินด์เซอร์ ลอนดอน อังกฤษ เป็นพระราชโอรสของสมเด็จพระเจ้าเฮนรีที่ 5 แห่งอังกฤษ และ สมเด็จพระราชินีแคทเธอรินแห่งวาลัวส์ ทรงเสกสมรสกับมาร์กาเร็ตแห่งอองชู และทรงราชย์ระหว่างวันที่ 31 สิงหาคม ค.ศ. 1422 ถึงวันที่ 4 มีนาคม ค.ศ. 1461 และระหว่างวันที่ 30 ตุลาคม ค.ศ. 1470 ถึงวันที่ 11 เมษายน ค.ศ. 1471 พระเจ้าเฮนรีถูกปลงพระชนม์เมื่อวันที่ 21 พฤษภาคม ค.ศ. 1471 ที่หอคอยแห่งลอนดอน อังกฤษพระเจ้าแผ่นดินสมัยต้น พระเจ้าแผ่นดินสมัยต้น. พระเจ้าเฮนรีที่ 6 ได้รับราชสมบัติจากหลังจากที่พระราชบิดาสมเด็จพระเจ้าเฮนรีที่ 5 แห่งอังกฤษเสด็จสวรรคตเมื่อวันที่ 31 สิงหาคม ค.ศ. 1422 เมื่อมีพระชนมายุได้เพียง 9 เดือน แม้ว่าพระชนนีพระราชินีแคทเธอรีนจะมีพระชนมายุเพียง 20 พรรษาแต่ก็มิได้รับความไว้วางใจให้ดูแลเลี้ยงดูเฮนรีเนื่องด้วยเป็นพระราชธิดาของสมเด็จพระเจ้าชาร์ลส์ที่ 6 แห่งฝรั่งเศส เมื่อวันที่ 28 กันยายน ค.ศ. 1423 กลุ่มขุนนางทำพิธีสาบานเพื่อแสดงความจงรักภักดีต่อพระองค์ และเรียกประชุมรัฐสภาในนามของพระองค์ เพื่อก่อตั้งสภาผู้สำเร็จราชการแผ่นดิน ฮัมฟรีย์ ดยุคแห่งกลอสเตอร์ พระราชโอรสองค์เล็กของพระเจ้าเฮนรีที่ 4และพระปิตุลาของพระเจ้าเฮนรีที่ 6 ได้รับแต่งตั้งให้เป็น “ผู้พิทักษ์และป้องกันราชอาณาจักรและคริสต์ศาสนจักร” (Protector and Defender of the Realm and the Church) จนกว่าจะทรงบรรลุนิติภาวะ แต่เป็นตำแหน่งที่สภาสามารถยุบเลิกได้ตามต้องการ หน้าที่จำกัดแต่เพียงรักษาความสงบและเรียกหรือยุบรัฐสภา อึกผู้หนี่งที่มีตำแหน่งในสภาคือบาทหลวงเฮนรี โบฟอร์ท พระปิตุลาห่างๆ และจอห์น ดยุคแห่งเบดฟอร์ด (พระราชโอรสองค์โตของพระเจ้าเฮนรีที่ 4) ผู้เป็นผู้สำเร็จราชการอาวุโส ได้รับแต่งตั้งให้เป็นผู้สำเร็จราชการแห่งฝรั่งเศส (มีหน้าที่รับผิดชอบในการดำเนินการสงครามที่ยังไม่สิ้นสุด) และทำหน้าที่แทนดยุคแห่งกลอสเตอร์ในฐานะผู้สำเร็จราชการแห่งอังกฤษเมื่ออยู่ภายในประเทศ ตั้งแต่ปี ค.ศ. 1428 ริชาร์ด โบแชมพ์ เอิร์ลแห่งวอริคเป็นผู้ถวายพระอักษร พ่อของริชาร์ด โบแชมพ์เป็นสมาชิกของกลุ่มที่เรียกตนเองว่า “Lords Appellant” ผู้เป็นปฏิปักษ์ต่อการปกครองของพระเจ้าริชาร์ดที่ 2 ผู้อื่นที่มีอิทธิพลต่อเฮนรีก็ได่แก่ เฮนรี โบฟอร์ท และต่อมาวิลเลียมแห่งโพล ดยุคแห่งซัฟโฟล์คที่ 1 เฮนรีทรงเห็นด้วยกับนโยบายการรักษาสันติสุขในฝรั่งเศส พระอนุชาต่างพระบิดาสองพระองค์ของเฮนรี เอ็ดมันด์ ทิวดอร์ และ แจสเปอร์ ทิวดอร์ผู้เป็นโอรสของพระชนนีกับโอเว็น ทิวดอร์ ได้รับตำแหน่งเป็นเอิร์ล เอ็ดมันด์ ทิวดอร์เป็นพ่อของเฮนรี ทิวดอร์ผู้ต่อมาขึ้นครองราชย์เป็นพระเจ้าเฮนรีที่ 7 พระเจ้าเฮนรีได้เข้าพิธีราชาภิเศกเป็นพระเจ้าแผ่นดินอังกฤษ ที่แอบบีเวสต์มินสเตอร์ เมื่อวันที่ 6 พฤศจิกายน ค.ศ. 1429เมื่อพระชนมายุได้ 8 พรรษา และ พระเจ้าแผ่นดินฝรั่งเศสที่มหาวิหารนอเทรอดามแห่งปารีส เมื่อวันที่16 ธันวาคม ค.ศ. 1431 แต่ก็มิได้ทรงปกครองแผ่นดินจนกระทั่งประกาศว่าทรงบรรลุนิติภาวะในปี ค.ศ. 1437 ปึเดียวกับที่พระราชชนนีสิ้นพระชนม์ ส่วนพระปิตุลาผู้มีอิทธิพลในระยะต้นของรัชสมัยของพระองค์ในฐานะผู้สำเร็จราชการแทนพระองค์ จอห์น ดยุคแห่งเบดฟอร์ดเสียชีวิตเมื่อปี ค.ศ. 1435 และ ฮัมฟรีย์ ดยุคแห่งกลอสเตอร์ เมื่อปี ค.ศ. 1447 ก่อนที่จะถูกกล่าวหาว่าเป็นกบฏ</doc>
