<doc id="115728" url="https://th.wikipedia.org/wiki?curid=115728" title="วิรดา นิราพาธพงศ์พร">วิรดา นิราพาธพงศ์พร วิรดา นิราพาธพงศ์พร ชื่อเล่น อุ๋ย (เกิด 21 เมษายน พ.ศ. 2525) นักกอล์ฟอาชีพหญิงชาวไทย วิรดา เป็นบุตรของ นพ.อภิชาติ และ พญ.สุปราณี นิราพาธพงศ์พร เดินทางไปศึกษาที่ออสเตรเลียตั้งแต่อายุ 14 ปี และย้ายไปอยู่สหรัฐอเมริกาคนเดียวตั้งแต่อายุ 15 ปี ได้ทุนเรียนกอล์ฟที่สถาบัน David Leadbetter และทุนศึกษาต่อที่มหาวิทยาลัยดุ๊ก จบการศึกษาด้านจิตวิทยา เคยชนะเลิศ United States Women's Amateur Golf Championship เมื่อ พ.ศ. 2546 และได้รับการโหวตให้เป็นนักกอล์ฟสมัครเล่นหญิงยอดเยี่ยม Nancy Lopez Award ในปี พ.ศ. 2547 วิรดา เริ่มเล่นอาชีพเมื่อปลายปี พ.ศ. 2547 หลังจากคุณพ่อของเธอเสียชีวิตเมื่อเดือนเมษายน พ.ศ. 2548 เธอนำความเศร้าเสียใจ มาเป็นความมุ่งมั่นในการแข่งขัน จนได้รางวัลชนะเลิศรายการแรกที่ Jalapeno Futures Golf Classic ในปลายเดือนนั้น และชนะเลิศรายการที่สอง ที่ CIGNA Chip in For A Cure Connecticut Futures Golf Classic ในเดือนกรกฎาคม พ.ศ. 2548 สองเดือนถัดมา วิรดาได้รับคัดเลือกให้ร่วมเล่นใน แอลพีจีเอทัวร์ ในปี พ.ศ. 2549 ปัจจุบันอาศัยอยู่ที่เมืองออร์แลนโด รัฐฟลอริดา สหรัฐอเมริกา</doc>
