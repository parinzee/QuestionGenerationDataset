<doc id="625176" url="https://th.wikipedia.org/wiki?curid=625176" title="ปลาใบไม้กายอานา">ปลาใบไม้กายอานา ปลาใบไม้กายอานา () หรือ ปลาใบไม้โชมบวร์ค (; ) ปลาน้ำจืดขนาดเล็กชนิดหนึ่ง อยู่ในวงศ์ปลาใบไม้อเมริกาใต้ (Polycentridae) จัดเป็นปลาเพียงชนิดเดียวเท่านั้นที่อยู่ในสกุลนี้ (Polycentrus มาจากคำว่า poly = มาก บวกกับภาษากรีก Κέντρον; kentron = หนาม) เดิมเคยจัดเป็นปลาเพียงชนิดเดียวในสกุล Polycentrus แต่ปัจจุบันได้มีการประกาศออกเป็นชนิดใหม่อีกชนิดหนึ่งเมื่อปี ค.ศ. 2014 จัดเป็นปลาขนาดเล็ก ความยาวเต็มที่ไม่เกิน 5.5 เซนติเมตร ตัวผู้มีสีดำกำมะหยี่พร้อมกับสีเขียวขุ่น และมีจุดมีสีเงิน ขณะที่ปลาตัวเมียจะมีสีน้ำตาลเข้ม ซึ่งทั้งหมดเป็นสีที่กลมกลืนไปกับสภาพแวดล้อม เป็นปลาที่พบกระจายพันธุ์ทั้งในสภาพน้ำที่ขุ่นและใสทางตอนเหนือของทวีปอเมริกาใต้ จนถึงตรินิแดด ปลาใบไม้กายอานา นิยมเลี้ยงเป็นปลาสวยงาม เนื่องจากเป็นปลาขนาดเล็กจึงสามารถเลี้ยงได้ในสถานที่เลี้ยงขนาดเล็ก ในสถานที่เลี้ยงควรจัดให้เป็นซอกหลีบหรือถ้ำ เนื่องจากเป็นปลาที่กินเหยื่อเป็นอาหาร ด้วยวิธีการซุ่ม โดยจะลอยนิ่งอยู่ตามดงพืชน้ำจนได้จังหวะจึงฮุบเหยื่อขนาดที่พอจะกลืนลงไปได้ ในที่เลี้ยงอาจฝึกให้กินอาหารอย่าง กุ้งฝอย, ชิ้นปลาขนาดเล็ก, หนอนแดง และสามารถฝึกที่จะให้กินอาหารปลาสำเร็จรูปได้ การวางไข่ในที่เลี้ยงยังทำได้ยาก โดยปลาจะวางไข่ในถ้ำครั้งละหลายร้อยฟอง ไข่ใช้เวลาฟักเป็นตัวประมาณ 3-4 วัน โดยที่ปลาตัวผู้จะเป็นฝ่ายดูแลและเฝ้าจนกระทั่งฟักเป็นตัวอ่อน ในช่วงนี้ควรแยกปลาตัวเมียออก</doc>
