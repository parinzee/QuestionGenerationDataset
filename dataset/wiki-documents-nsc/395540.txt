<doc id="395540" url="https://th.wikipedia.org/wiki?curid=395540" title="คณะกรรมการวอร์เรน">คณะกรรมการวอร์เรน คณะกรรมการประธานาธิบดีว่าด้วยการลอบสังหารประธานาธิบดีเคนเนดี () หรือชื่ออย่างไม่เป็นทางการว่า คณะกรรมการวอร์เรน () จัดตั้งขึ้นเมื่อวันที่ 29 พฤศจิกายน ค.ศ. 1963 โดย ลินดอน บี. จอห์นสัน เพื่อสอบสวนเหตุการณ์การลอบสังหารประธานาธิบดีแห่งสหรัฐอเมริกา จอห์น เอฟ. เคนเนดี เมื่อวันที่ 22 พฤศจิกายน ค.ศ. 1963 รายงานฉบับสุดท้ายหนา 888 หน้า ถูกเสนอต่อประธานาธิบดีจอห์นสันเมื่อวันที่ 24 กันยายน ค.ศ. 1964 และถูกเผยแพร่ต่อสาธารณะในอีกสามวันให้หลัง รายงานดังกล่าวสรุปว่า ลี ฮาร์วีย์ ออสวอลด์ เป็นผู้ลงมือเพียงลำพังในการสังหารเคนเนดี และทำให้ผู้ว่าการรัฐเท็กซัส จอห์น คอนแนลลี ได้รับบาดเจ็บ และแจ็ก รูบี ลงมือเพียงลำพังในการฆาตกรรมออสวอลด์ ผลวินิจฉัยของคณะกรรมการมีการโต้แย้งกันมานับแต่นั้น และมีการศึกษาในภายหลังทั้งที่เห็นด้วยและคัดค้าน คณะกรรมการดังกล่าวได้ชื่อวอร์เรน อันเป็นชื่อไม่เป็นทางการ มาจากประธานคณะกรรมการ ประธานศาลสูงสุดเอิร์ล วอร์เรน ตามบทสำเนาการสนทนาทางโทรศัพท์ประธานาธิบดีของจอห์นสัน เจ้าหน้าที่ข้ารัฐการคนสำคัญบางคนคัดค้านการจัดตั้งคณะกรรมการดังกล่าว และสมาชิกคณะกรรมการหลายคนเข้าร่วมด้วยความไม่เต็มใจอย่างยิ่ง หนึ่งในเหตุผลหลักคือ คณะกรรมการดังกล่าวท้ายที่สุดแล้วจะทำให้เกิดข้อโต้เถียงมากยิ่งขึ้นกว่ามติเห็นพ้อง และสิ่งที่เกรงกันนั้นก็กลายเป็นจริง รายงานของคณะกรรมการได้รับการตีพิมพ์ที่บริษัทจัดพิมพ์หนังสือ ดับเบิลเดย์ ซึ่งตั้งอยู่ในสมิทเบิร์ก รัฐแมริแลนด์</doc>
