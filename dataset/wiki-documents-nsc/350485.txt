<doc id="350485" url="https://th.wikipedia.org/wiki?curid=350485" title="ไฟป่าบนภูเขาคาร์เมล พ.ศ. 2553">ไฟป่าบนภูเขาคาร์เมล พ.ศ. 2553 ไฟป่าบนภูเขาคาร์เมล พ.ศ. 2553 เป็นเหตุไฟป่าที่ทำให้มีผู้เสียชีวิตมากที่สุดในประวัติศาสตร์อิสราเอล พื้นที่ขนาดใหญ่ทางตอนเหนือของอิสราเอลปกคลุมด้วยป่าเมดิเตอร์เรเนียน ระหว่างวันที่ 2-5 ธันวาคม พ.ศ. 2553 ไฟป่าเริ่มขึ้นเมื่อเวลาราว 11.00 น. ตามเวลาท้องถิ่น ของวันที่ 2 ธันวาคม บนภูเขาคาร์เมล ห่างจากไฮฟาไปทางใต้ทางตอนเหนือของอิสราเอล กล่าวกันว่าสาเหตุเกิดมาจากการเผากองขยะผิดกฎหมาย เหตุดังกล่าวได้ทำให้มีผู้เสียชีวิตอย่างน้อย 43 คน ส่วนใหญ่เป็นนักเรียนนายร้อยตำรวจกรมราชทัณฑ์อิสราเอล หัวหน้าตำรวจเขตไฮฟาก็ได้รับบาดเจ็บสาหัสจากไฟป่าด้วยเช่นกัน มีประชาชนมากกว่า 17,000 คนได้รับการอพยพ ในหลายหมู่บ้านใกล้เคียงกับบริเวณเกิดเพลิงไหม้ คาดการณ์ว่าไฟป่าเกิดจากกิจกรรมของมนุษย์ใกล้กับเมืองอีสปิยา เมื่อวันที่ 6 ธันวาคม เด็กชายวัย 14 ปีคนหนึ่งได้ให้การกับตำรวจว่า เขาได้เป็นต้นเหตุของเพลิงโดยไม่เจตนาจากถ่านชิชา แต่บิดาของเด็กคนดังกล่าวได้แย้งว่ามีพยานพบเห็นบุตรชายของเขาในโรงเรียน ณ เวลาที่เกิดเหตุ และไม่สามารถเริ่มการลุกไหม้ได้ เหตุไฟป่าดังกล่าวก่อให้เกิดการลอบวางเพลิงหลายแห่งทั่วอิสราเอลและเวสต์แบงก์ การโจมตีเหล่านั้นซึ่งสร้างความสับสนถึงต้นเหตุของไฟป่าบนภูเขาคาร์เมล ถูกดับจนหมดภายในเวลาไม่กี่ชั่วโมงหลังจากไฟเริ่มลุกไหม้ แรงจูงใจสำหรับการก่อเหตุยังไม่เป็นที่ทราบในปัจจุบัน แต่หนังสือพิมพ์เดอะเยรูซาเล็มโพสต์ได้มีบทบรรณาธิการซึ่งอธิบายว่าเหตุดังกล่าวเป็นฝีมือของกลุ่มก่อการร้ายชาวอาหรับอิสราเอล นับเป็นการยกระดับความพยายามลอบวางเพลิงที่มีขึ้นเฉลี่ยสองครั้งต่อวันตลอดสิบสองเดือนที่ผ่านมา เจ้าหน้าที่รัฐบาล รวมไปถึงนายกรัฐมนตรี เบนจามิน เนทันยาฮู และรัฐมนตรีว่าการกระทรวงการต่างประเทศ อาวิกดอร์ ลีเบอร์แมน ได้เรียกร้องให้ประเทศอื่นช่วยสนับสนุนความพยายามดับไฟป่านี้ และกองทัพอิสราเอลเองก็ได้ระดมพลเพื่อจุดประสงค์เดียวกัน ไฟป่าดับลงเมื่อวันที่ 5 ธันวาคม พ.ศ. 2553 หลังจากโหมกระหน่ำตลอด 4 วันที่ผ่านมาสาเหตุ สาเหตุ. อิสราเอลได้กำลังประสบกับสภาพอากาศฤดูใบไม้ร่วงที่อบอุ่นและแห้งผิดปกติ เดิมได้มีการพิจารณาว่าไฟป่าเกิดจากการเผากองขยะผิดกฎหมายและได้ลุกลามไปเนื่องจากสภาพอากาศที่แห้งและลมแรง นายกเทศมนตรีไฮฟา โยนา ยาแฮฟ กล่าวว่าได้ทราบปัญหาแล้วและเป็นสิ่งที่ "ขึ้นอยู่กับเวลาเท่านั้นว่าภัยพิบัติจะเกิดขึ้นเมื่อใด" ในภายหลัง ตำรวจได้เสนอแนะว่าไฟป่าได้เกิดจากกองไฟซึ่งจุดขึ้นโดยผู้อยู่อาศัยในท้องถิ่นและไม่ได้รับการดับอย่างเหมาะสมทันเวลา สมาชิกสภาผู้แทนราษฎร ยาคอฟ คัทซ์และอายูบ คารา เช่นเดียวกับคนอื่น ๆ ได้พิจารณาว่าไฟดังกล่าวเกิดขึ้นจากการลอบวางเพลิงและเป็น "พฤตการณ์ก่อการร้าย" ผู้สื่อข่าวช่อง 2 ได้รายงานว่าไฟป่าเกิดขึ้นในสามจุดที่อยู่ห่างกัน อันเป็นสัญญาณว่าเป็นสิ่งที่น่าจะเกิดขึ้นจากการลอบวางเพลิง อย่างไรก็ตาม ในวันรุ่งขึ้น ตำรวจอิสราเอลได้แย้งคำกล่าวอ้างดังกล่าวอย่างเป็นทางการ โดยกล่าวว่าไฟป่าบนภูเขาคาร์เมลเกิดขึ้นเพียงที่เดียวเท่านั้น ซึ่งอาจเกิดขึ้นโดยอุบัติเหตุหรือการลอบวางเพลิงก็เป็นได้ ตำรวจได้เข้าจับกุมชายสองคนเนื่องจากต้องสงสัยว่าโยนโมโลตอฟค็อกเทลเข้าไปในป่าบนยอดเขาคาร์เมล แต่ได้รับการปล่อยตัวเนื่องจากแสดงให้เห็นว่าพวกเขาไม่มีความเกี่ยวข้องกับไฟป่าเลยความสูญเสีย ความสูญเสีย. เหตุไฟป่าทำให้มีผู้เสียชีวิตอย่างน้อย 42 คน ในจำนวนนี้ 36 คนเป็นนักเรียนนายร้อยหลักสูตรเจ้าหน้าที่เรือนจำและนายทหารผู้บังคับบัญชา ผู้ซึ่งกำลังอพยพผู้ต้องขังจากเรือนจำเพื่อหนีไฟป่า นายตำรวจอาวุโส 3 นาย ตลอดจนนักผจญเพลิงและอาสาสมัครผจญเพลิงวัย 16 ปี ได้เสียชีวิตด้วยเช่นกัน วันที่ 4 ธันวาคม มีการประกาศว่าเหยื่อทั้งหมดได้รับการชันสูตรแล้วความเสียหายต่อสิ่งแวดล้อมและทรัพย์สิน ความเสียหายต่อสิ่งแวดล้อมและทรัพย์สิน. ไฟป่าดังกล่าวได้ก่อให้เกิดความเสียหายในวงกว้างต่อทรัพย์สินและต่อระบบนิเวศ ในช่วงแรกไฟป่าได้โหมกระพืออย่างรวดเร็วเนื่องจากลม และตัดขาดสายส่งไฟฟ้าของบ้านเรือนที่อยู่ใกล้เคียง ป่าถูกทำลายไปอย่างน้อย 40,000 ดูนัม อมรี โบน ผู้อำนวยการกองทุนแห่งชาติยิวภาคเหนือ ประมาณการว่ามีต้นไม้ถูกเพลิงไหม้ไปกว่า 1.5 ล้านต้น อย่างไรก็ตาม มีการรายงานในเวลาต่อมาว่ามีต้นไม้ถูกเพลิงไหม้เพิ่มอีก 4 ล้านต้น เจ้าหน้าที่ทางการระบุว่าอาจต้องใช้เวลามากกว่าสิบปีในการฟื้นฟูสภาพพื้นที่</doc>
