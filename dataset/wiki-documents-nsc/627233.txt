<doc id="627233" url="https://th.wikipedia.org/wiki?curid=627233" title="เกาะน้อย (กรุงเทพมหานคร)">เกาะน้อย (กรุงเทพมหานคร) เกาะน้อย เป็นเกาะขนาดเล็กเกาะหนึ่งกลางแม่น้ำเจ้าพระยา ด้านหน้าวัดอรุณราชวรารามราชวรมหาวิหาร บนเกาะมีเก๋งจีนขนาดน้อยหลังหนึ่ง และมีต้นอินทผลัมสองหรือสามต้นขึ้นอยู่ มีภาพเพียงไม่กี่ชิ้นที่แสดงความมีตัวตนของเกาะน้อย ภาพหนึ่งที่มีชื่อเสียงคือ "ภาพเงาต้นไม้" ผลงานของฟรานซิศจิตร หรือหลวงอัคนีนฤมิตร (จิตร จิตราคนี) ที่ถ่ายเมื่อปี พ.ศ. 2407 นอกจากนี้เกาะน้อยยังปรากฏใน "นิราศยี่สาร" ของ ก.ศ.ร. กุหลาบ (กุหลาบ ตฤษณานนท์) ที่แต่งเมื่อปี พ.ศ. 2422 เมื่อล่องเรือผ่านหน้าวัดอรุณราชวรารามเพื่อไปไหว้พระที่เขายี่สาร ถูกตีพิมพ์ในหนังสือพิมพ์สยามไสมยของหมอสมิธ เมื่อปี พ.ศ. 2427 ความว่า มีความหมายโดยรวมว่า บริเวณสะพานท่าเรือจ้างมีรูปปั้นจระเข้หินสองตัวอยู่ใกล้กับร่องน้ำที่คั่นระหว่างแผ่นดินใหญ่กับเกาะขนาดน้อยเกาะหนึ่ง รอบเกาะมีเขื่อนคั่นไว้โดยรอบ ปลูกต้นอินทผลัมและมีเก๋งไว้นั่งรับลม จากการศึกษาค้นคว้าของเอนก นาวิกมูล พบว่าเกาะน้อยถูกขุดลอกไปโดยกองทัพเรือ เนื่องจากกองทัพเรือตั้งอยู่พระราชวังเดิมข้างวัดอรุณราชวรารามนั่นเอง เกาะน้อยจึงกีดขวางการกลับลำของเรือ แต่ขุดลอกไปเมื่อไหร่นั้นไม่เป็นที่ปรากฏ</doc>
