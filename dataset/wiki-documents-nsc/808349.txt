<doc id="808349" url="https://th.wikipedia.org/wiki?curid=808349" title="ช้างเผือก เกียรติทรงฤทธิ์">ช้างเผือก เกียรติทรงฤทธิ์ ช้างเผือก เกียรติทรงฤทธิ์ อดีตนักมวยไทยและนักมวยคิกบ็อกซิ่งและเค-วันชาวไทย เป็นนักมวยถนัดซ้าย มีชื่อจริงว่า สมชาย รอบแคว้น เกิดเมื่อวันที่ 13 ตุลาคม พ.ศ. 2509 ที่อำเภอประโคนชัย จังหวัดบุรีรัมย์ ช้างเผือกฝึกมวยตั้งแต่เด็กกับพ่อ และขึ้นชกครั้งแรกเมื่ออายุได้ 14 ปี หลังจากเข้าอยู่กับค่ายเกียรติทรงฤทธิ์ในกรุงเทพมหานคร โดยเริ่มจากรุ่นเล็กน้ำหนักไม่เกิน 108 ปอนด์ หรือไลท์ฟลายเวท ที่เวทีราชดำเนิน ต่อมาเมื่อเขยิบขึ้นสู่รุ่นใหญ่ นักมวยรุ่นใหญ่ไม่ได้รับความนิยมในประเทศไทย ช้างเผือกจึงผันตัวเองเดินทางไปชกยังต่างประเทศ โดยถือว่าเป็นนักมวยไทยคนแรกที่ได้ขึ้นชกในรูปแบบเค-วัน ที่ในหลายประเทศ เช่น ลาสเวกัส, ญี่ปุ่น, ออสเตรเลีย, เนเธอร์แลนด์ โดยได้ชกกับนักมวยเค-วัน หรือคิกบ็อกซิ่งที่มีชื่อเสียงหลายคน เช่น ร็อบ กามัน, ปีเตอร์ สมิธ, แบรนโก คิเคติก, ไทอิ คิน, แอนดี ฮัก, เออร์เนสโต ฮูสต์, ริก รูฟัส โดยเฉพาะอย่างยิ่งกับการชกกับรูฟัส ซึ่งขณะนั้นเป็นนักมวยคิกบ็อกซิ่งที่ไม่เคยแพ้ใคร ที่ประเทศญี่ปุ่น ช้างเผือกถูกหมัดของรูฟัสกรามหักตั้งแต่ยกแรก แต่ยังอดทนสู้มาจนถึงยกที่ 4 ก็ชนะน็อกไปได้ด้วยการเตะเจาะยางที่ข้อเท้ารูฟัส ซึ่งครั้งนี้ได้สร้างชื่อเสียงให้กับช้างเผือกเป็นที่เลื่องลือไปทั่ว นอกจากนี้แล้ว เมื่อครั้งเข้ารับการเกณฑ์ทหาร ช้างเผือกยังเคยเข้าแข่งขันมวยสากลสมัครเล่นของการแข่งขันกีฬาภายในกองทัพบกด้วย ในรุ่นมิดเดิลเวท (160 ปอนด์) ได้รับเสื้อสามารถ เมื่อปี พ.ศ. 2533 สังกัดกองทัพภาคที่ 2 (ทภ.๒) ชีวิตครอบครัว ช้างเผือกมีบุตรชาย 2 คน หลังแขวนนวมแล้วได้ทำงานเป็นเทรนเนอร์มวยไทยที่พัทยา หลานชายคนหนึ่งของช้างเผือก คือ ก้องศักด์ ศิษย์บุญมี หรือ ก้องศักดิ์ พี.เค.แสนชัยมวยไทยยิม ก็เป็นนักมวยไทยในยุคปัจจุบัน และยังมีนักมวยที่ใช้ชื่อคล้ายคลึงกัน คือ ช้างเผือกเล็ก เกียรติทรงฤทธิ์และช้างศึก เกียรติทรงฤทธิ์ ที่ชกอยู่ในยุคปัจจุบัน อีกทั้งช้างเผือกยังเป็นต้นแบบของฉ่ำอุรา ตัวละครนักมวยไทยในการ์ตูนญี่ปุ่นเรื่อง ถึงจะเห่ยแต่ก็สู้นะเฟ้ย โดยฮะโมะริ ทะกะชิ</doc>
