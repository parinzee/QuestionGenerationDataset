<doc id="778083" url="https://th.wikipedia.org/wiki?curid=778083" title="อาชญากลปล้นโลก 2">อาชญากลปล้นโลก 2 อาชญากลปล้นโลก 2 () เป็นภาพยนตร์แนวระทึกขวัญ/จารกรรม กำกับโดยจอน เอ็ม. ชู เขียนบทโดยเอ็ด โซโลมอน นำแสดงโดยเจสซี ไอเซนเบิร์ก, มาร์ก รัฟฟาโล, วูดดี ฮาร์เรลสัน, เดฟ แฟรนโก, ไมเคิล เคนและมอร์แกน ฟรีแมน ภาพยนตร์เรื่องนี้เป็นภาคต่อจาก อาชญากลปล้นโลก ปี 2013เรื่องย่อ เรื่องย่อ. หนึ่งปีหลังจากหลอกเจ้าหน้าที่ FBI และชนะใจผู้ชมด้วยมายากล จตุรอาชาที่เหลืออยู่ 3 คนได้แก่ แดเนียล แอตลาส, เมอร์ริต แมคคินนีย์และแจ็ก ไวลเดอร์หลบซ่อนตัวเพื่อรอคำสั่งต่อไปจาก "เนตรภาคี" สมาคมนักมายากลโบราณที่ทั้งสามเข้าร่วม ต่อมาดีแลน โรดส์ ผู้ดูแลทั้งสามคนเสนอภารกิจใหม่ในการเปิดโปงโอเวน เคส นักธุรกิจผู้ฉ้อฉลที่แอบติดตั้งซอฟต์แวร์ขโมยข้อมูลของผู้ใช้งาน โรดส์ยังให้ลูลา เมย์เข้าร่วมทีมจตุรอาชาแทนที่เฮนลีย์ รีฟส์ที่ลาออกไป จตุรอาชาลอบเข้าไปในงานเปิดตัวสินค้าของเคส โดยมีเจ้าหน้าที่ FBI ตามมาที่งาน ในระหว่างที่จตุรอาชากำลังจะเปิดโปงเคส กลับมีบุคคลลึกลับเข้ามาขัดขวางแล้วเปิดโปงว่าไวลเดอร์ที่เชื่อว่าเสียชีวิตจากอุบัติเหตุรถคว่ำเมื่อปีก่อนยังมีชีวิตอยู่ และเปิดโปงว่าโรดส์ซึ่งเป็นเจ้าหน้าที่ FBI ที่จริงแล้วเป็นพวกกับจตุรอาชา โรดส์และจตุรอาชาแยกกันหนี แต่จตุรอาชาถูกคนของเชส แมคคินนีย์ พี่ชายฝาแฝดของเมอร์ริตจับตัวไปมาเก๊าเพื่อพบกับวอลเตอร์ มาบรี อัจฉริยะด้านเทคโนโลยีที่แกล้งตายหลังถูกเคสยึดบริษัทของตนเองไป มาบรีสั่งให้จตุรอาชาเข้าไปขโมยชิปที่เคสพัฒนาขึ้น ซึ่งชิปนี้สามารถเจาะเข้าอุปกรณ์คอมพิวเตอร์ทุกชนิดได้ โดยชิปดังกล่าวถูกเก็บอยู่ในห้องนิรภัยความปลอดภัยสูง แอตลาสตอบตกลง จตุรอาชาไปที่ร้านขายอุปกรณ์มายากลของหลี่ ด้านโรดส์ที่กำลังจนมุมยอมร่วมมือกับแทดเดียส แบรดลีย์ อดีตนักมายากลที่ถูกโรดส์จับเข้าคุกเพราะเขาเชื่อว่าเป็นสาเหตุที่ทำให้ไลโอเนล ชไรค์ พ่อของเขาต้องเสียชีวิต ทั้งคู่ไปที่มาเก๊าเพื่อสอบถามข้อมูลจากหลี่ จตุรอาชาลอบเข้าไปในห้องนิรภัยและขโมยชิปออกมาได้สำเร็จ แอตลาสรับหน้าที่นำชิปไปให้มาบรีแต่ถูกโรดส์ขัดขวาง แอตลาสหนีไปได้ ส่วนโรดส์ถูกจับตัวไปที่เรือยอชต์ที่อาร์เธอร์ เทสส์เลอร์รออยู่ เทสส์เลอร์เป็นนายธนาคารที่ถูกโรดส์ขโมยเงินไปหลังไม่รับผิดชอบต่อการตายของพ่อของเขา โรดส์รู้ความจริงว่ามาบรีเป็นลูกนอกสมรสของเทสส์เลอร์ เขาถูกจับใส่ตู้นิรภัยและทิ้งลงน้ำเพื่อให้ตายเหมือนพ่อของเขา แต่จตุรอาชาตามมาช่วยทัน ภายหลังพบว่าชิปที่มาบรีได้ไปเป็นของปลอม จตุรอาชาแสดงกลในลอนดอนช่วงวันสิ้นปีเพื่อล่อเทสส์เลอร์และมาบรีออกมา ทั้งสองเชื่อว่าจตุรอาชายังมีชิปจริงอยู่และพบว่าโรดส์ยังไม่ตาย จึงวางแผนจับตัวจตุรอาชาและโรดส์ขึ้นเครื่องบินส่วนตัว เมื่อมาบรีได้ชิปที่จตุรอาชาขโมยมา เชสจับจตุรอาชาและโรดส์โยนลงจากเครื่องบินที่บินอยู่ แต่มีการเฉลยว่าความจริงเครื่องบินไม่ได้บินขึ้น แต่ใช้อุปกรณ์ต่าง ๆ ในการตบตา เหตุการณ์ทั้งหมดบนเครื่องถูกแพร่ภาพให้ผู้ชมทั่วโลกเห็น เทสส์เลอร์ มาบรีและเชสถูก FBI จับกุม ส่วนโรดส์นำชิปไปให้เจ้าหน้าที่ออสตินก่อนจะหลบหนีไป ต่อมาจตุรอาชาและโรดส์ไปที่ที่ประชุมของเนตรภาคี และพบว่าหลี่และแบรดลีย์เป็นหนึ่งในสมาชิกของเนตรภาคี แบรดลีย์บอกกับโรดส์ว่าความจริงตนเป็นเพื่อนรักกับชไรค์ แต่แสดงตนว่าเป็นคู่แข่งกันเพราะเป็นส่วนหนึ่งของการแสดง แบรดลีย์ยังบอกว่าจตุรอาชาผ่านการทดสอบแล้ว ภาพยนตร์จบลงเมื่อจตุรอาชาและโรดส์เข้าไปในห้องโถงที่มีความลับของเนตรภาคีซ่อนอยู่นักแสดงนักแสดง. - เจสซี ไอเซนเบิร์ก รับบท เจ. แดเนียล "แดนนี" แอตลาส - มาร์ก รัฟฟาโล รับบท ดีแลน โรดส์ - วูดดี ฮาร์เรลสัน รับบท เมอร์ริต แมคคินนีย์/เชส แมคคินนีย์ - เดฟ แฟรนโก รับบท แจ็ก ไวลเดอร์ - แดเนียล แรดคลิฟฟ์ รับบท วอลเตอร์ มาบรี - ลิซซี แคปแลน รับบท ลูลา เมย์ - เจย์ โจว รับบท หลี่ - ซานา ลาแทน รับบท เจ้าหน้าที่นาตาลี ออสติน - ไมเคิล เคน รับบท อาร์เธอร์ เทสส์เลอร์ - มอร์แกน ฟรีแมน รับบท แทดเดียส แบรดลีย์ - เดวิด วอร์ชอฟสกี รับบท เจ้าหน้าที่โคแวน - เฮนรี ลอยด์-ฮิวส์ รับบท อัลเลน สก็อตต์-แฟรงค์ - เบน แลมบ์ รับบท โอเวน เคสการผลิต การผลิต. หลัง อาชญากลปล้นโลก ทำรายได้ได้ดีในบ็อกซ์ออฟฟิศ ในเดือนกรกฎาคม 2013 จอน เฟลไทเมอร์ ประธานบริหารไลออนเกตยืนยันว่าจะมีการสร้างภาคต่อโดยจะเริ่มถ่ายทำในปี 2014 ต่อมาในเดือนกันยายน 2014 มีการยืนยันว่าจอน เอ็ม. ชูจะทำหน้าที่กำกับแทนหลุยส์ เลเทอร์เรียร์ที่กำกับภาคก่อนหน้าและมีกำหนดฉายวันที่ 10 มิถุนายน 2016 เดือนต่อมา ไมเคิล เคนให้สัมภาษณ์ว่าแดเนียล แรดคลิฟฟ์จะร่วมแสดงในภาพยนตร์ด้วย โดยรับบทเป็นลูกชายของเขาและจะเริ่มถ่ายทำในเดือนธันวาคมที่ลอนดอน ในเดือนเดียวกัน มีข่าวว่าอายลา ฟิชเชอร์จะไม่ได้กลับมารับบทเดิมเนื่องจากตั้งครรภ์และลิซซี แคปแลนจะรับบทเป็นลูลา สมาชิกใหม่ของจตุรอาชา ในช่วงแรกภาพยนตร์เรื่องนี้ใช้ชื่อว่า Now You See Me: Now You Don't แต่ต่อมาในเดือนพฤศจิกายน 2014 ชื่อภาพยนตร์เปลี่ยนเป็น Now You See Me: The Second Act ก่อนจะใช้ชื่ออย่างเป็นทางการว่า Now You See Me 2การถ่ายทำ การถ่ายทำ. ในเดือนพฤศจิกายน 2014 มาร์ก รัฟฟาโล นักแสดงนำได้เปิดเผยในเฟซบุ๊กว่าการถ่ายทำเริ่มต้นแล้ว มีการถ่ายทำในลอนดอน ต่อมาในเดือนมีนาคม 2015 มีการถ่ายทำที่มาเก๊าการตอบรับในประเทศไทย การตอบรับในประเทศไทย. อาชญากลปล้นโลก 2 ทำรายได้เปิดตัวในประเทศไทย 12.16 ล้านบาท ระหว่างวันที่ 7–13 กรกฎาคม 2016 ภาพยนตร์เรื่องนี้ทำรายได้ 106.42 ล้านบาทภาคต่อ ภาคต่อ. ในเดือนพฤษภาคม 2015 จอน เฟลไทเมอร์ ประธานบริหารไลออนเกตประกาศว่าเริ่มวางแผนพัฒนา อาชญากลปล้นโลก 3 ขั้นต้นแล้ว โดยจะได้อายลา ฟิชเชอร์กลับมารับบทเดิม ร่วมด้วยเบเนดิกต์ คัมเบอร์แบตช์ แต่ในเดือนกุมภาพันธ์ 2017 มีรายงานว่าอายลา ฟิชเชอร์จะไม่กลับมารับบทเดิมในภาคที่ 3 ในเดือนกรกฎาคม 2016 เดอะฮอลลีวูดรีพอร์เตอร์รายงานว่าไลออนเกตมีแผนจะสร้างภาคแยกของ Now You See Me 2 โดยมีโจว เจี๋ยหลุนเป็นนักแสดงนำ</doc>
