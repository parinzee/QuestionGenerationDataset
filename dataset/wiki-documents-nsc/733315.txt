<doc id="733315" url="https://th.wikipedia.org/wiki?curid=733315" title="แอนสท์ รัสกา">แอนสท์ รัสกา แอนสท์ เอากุสต์ ฟรีดริช รัสกา (; 25 ธันวาคม ค.ศ. 1906 – 27 พฤษภาคม ค.ศ. 1988) เป็นนักฟิสิกส์ชาวเยอรมัน เกิดที่เมืองไฮเดลแบร์ก และเรียนที่มหาวิทยาลัยเทคโนโลยีแห่งมิวนิก หลังเข้าทำงานที่มหาวิทยาลัยเทคนิคแห่งเบอร์ลิน รัสกาได้ตั้งข้อสังเกตว่ากล้องจุลทรรศน์ที่ใช้อิเล็กตรอนจะให้รายละเอียดของภาพมากกว่าชนิดที่ใช้แสง เขาและมักซ์ นอลล์จึงได้ร่วมกันสร้างกล้องจุลทรรศน์อิเล็กตรอนขึ้น ต่อมารัสกาได้ร่วมงานกับบริษัทซีเมนส์ ซึ่งมีส่วนในการพัฒนากล้องจุลทรรศน์อิเล็กตรอนในเชิงพาณิชย์ ในปี ค.ศ. 1955 เขาดำรงตำแหน่งผู้อำนวยการฝ่ายจุลทรรศนศาสตร์ของสถาบันฟริตซ์ ฮาเบอร์ และเป็นศาสตราจารย์ที่มหาวิทยาลัยเทคนิคแห่งเบอร์ลิน รัสกาได้รับรางวัลแลสเกอร์ในปี ค.ศ. 1960 และในปี ค.ศ. 1986 เขาได้รับรางวัลโนเบลสาขาฟิสิกส์ร่วมกับเกิร์ด บินนิกและไฮน์ริช โรห์เรอร์ รัสกาเสียชีวิตที่เบอร์ลินตะวันตกในอีก 2 ปีต่อมา</doc>
