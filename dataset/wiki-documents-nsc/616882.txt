<doc id="616882" url="https://th.wikipedia.org/wiki?curid=616882" title="ซาบา">ซาบา ซาบา (, ) เป็นเกาะแห่งหนึ่งในหมู่เกาะลีเวิร์ดในทะเลแคริบเบียน และเป็นเทศบาลรูปแบบพิเศษ (เรียกอย่างเป็นทางการว่า "ทบวงการเมือง") ที่เล็กที่สุดของประเทศเนเธอร์แลนด์ ตัวเกาะส่วนใหญ่ประกอบขึ้นจากเมานต์ซีเนอรี (Mount Scenery) ซึ่งเป็นภูเขาไฟที่อาจยังมีพลัง ด้วยความสูง 887 เมตร ภูเขาลูกนี้จึงเป็นจุดที่สูงที่สุดในราชอาณาจักรเนเธอร์แลนด์ เกาะซาบารวมกับเกาะกรีนมีสถานภาพเป็นเทศบาลรูปแบบพิเศษในประเทศเนเธอร์แลนด์หลังจากที่ดินแดนเนเธอร์แลนด์แอนทิลลีสถูกยุบเลิกเมื่อวันที่ 10 ตุลาคม ค.ศ. 2010 ตัวเกาะพื้นที่ 13 ตารางกิโลเมตร (5.0 ตารางไมล์) ณ เดือนมกราคม ค.ศ. 2013 มีจำนวนประชากร 1,991 คน และมีความหนาแน่นของประชากร 153.15 คนต่อตารางกิโลเมตร (398.2 คนต่อตารางไมล์) เมืองและที่ตั้งถิ่นฐานหลักในปัจจุบันได้แก่ เดอะบอตทัม (เมืองหลัก), วินด์เวิร์ดไซด์, เฮลส์เกต และเซนต์จอห์น เนื่องจากเกาะนี้เป็นส่วนหนึ่งของเนเธอร์แลนด์จึงใช้ภาษาดัตช์เป็นภาษาราชการ แม้ว่าซาบาจะมีความเกี่ยวพันกับเนเธอร์แลนด์และภาษาดัตช์ แต่ภาษาอังกฤษก็เป็นภาษาหลักที่ใช้พูดกันบนเกาะและใช้ในการเรียนการสอนตั้งแต่คริสต์ศตวรรษที่ 19 ดังนั้นชาวซาบาจึงสามารถใช้ภาษาอังกฤษในการติดต่อสื่อสารทางราชการด้วย แต่ก็ยังมีภาษาถิ่นใช้กันอีกภาษาหนึ่ง ดอลลาร์สหรัฐได้กลายเป็นสกุลเงินทางการของซาบาแทนที่กิลเดอร์เนเธอร์แลนด์แอนทิลลีสตั้งแต่วันที่ 1 มกราคม ค.ศ. 2011 ซาบาเป็นที่ตั้งของคณะแพทยศาสตร์ มหาวิทยาลัยซาบา ซึ่งก่อตั้งโดยกลุ่มแพทย์ผู้อพยพชาวอเมริกันร่วมกับรัฐบาลเนเธอร์แลนด์ สถาบันแห่งนี้ทำให้มีผู้อยู่อาศัยบนเกาะเพิ่มขึ้นกว่าสามร้อยคนในช่วงที่มีการเรียนการสอน</doc>
