<doc id="115008" url="https://th.wikipedia.org/wiki?curid=115008" title="แลซซี">แลซซี แลซซี (Lassie) เป็นชื่อของตัวละครสมมุติ เป็นหมาพันธุ์คอลลีเพศเมีย ปรากฏครั้งแรกตั้งแต่ปี พ.ศ. 2481 (ค.ศ. 1938) ในเรื่องสั้นชื่อ Lassie Come Home ของ อีริค ไนท์ นักเขียนชาวอังกฤษ-อเมริกัน ซึ่งต่อมาได้เขียนขยายความเป็นนิยายในชื่อเดียวกัน ตีพิมพ์ครั้งแรกเมื่อ พ.ศ. 2483 (ค.ศ. 1940) ต่อมาตัวละครตัวนี้เป็นที่นิยมและนำมาสร้างเป็นภาพยนตร์ ภาพยนตร์โทรทัศน์ ละครวิทยุ และหนังสือ ซ้ำอีกหลายครั้งมาจนถึงปัจจุบัน ในนิยายต้นฉบับของอีริค ไนท์ เรื่องราวเกิดขึ้นในยุคเศรษฐกิจตกต่ำ (ช่วงทศวรรษ 1930) ในประเทศอังกฤษ เจ้าของแลซซี เป็นเด็กชายชาวยอร์คเชอร์ที่ครอบครัวประสบปัญหาทางการเงิน และจำเป็นต้องขายแลซซีให้กับเศรษฐี เจ้าของใหม่ย้ายแลซซีไปอยู่ที่บ้านใหม่ห่างออกไปหลายร้อยกิโลเมตร แต่ด้วยสัญชาตญาณและความรักที่มีต่อเด็กน้อย แลซซีหนีออกมาได้และออกเดินทางด้วยความยากลำบากกลับไปหาเจ้าของเดิมของมัน แลซซี ถูกสร้างเป็นภาพยนตร์ครั้งแรกในปี พ.ศ. 2486 ชื่อ Lassie Come Home แสดงโดย ร็อดดี แมกโดวอล อลิซาเบท เทย์เลอร์ และหมาคอลลีชื่อ "พาล" (Pal) มีภาคต่ออีก 2 ภาคชื่อ Son of Lassie (พ.ศ. 2488) และ Courage of Lassie (พ.ศ. 2489) และละครวิทยุ ออกอากาศตั้งแต่ปี พ.ศ. 2489 - 2492 จากนั้นมา มีการสร้างภาพยนตร์ และละครที่มีแลซซีเป็นตัวเอกอีกจำนวนมาก รวมทั้ง ภาพยนตร์ซีรีส์ ที่ออกอากาศอย่างต่อเนื่องยาวนาน ทางเครือข่ายซีบีเอส ตั้งแต่ปี พ.ศ. 2497 ถึง พ.ศ. 2517 จำนวน 591 ตอน แลซซี จัดเป็นตัวละครหมาได้รับความนิยมสูง เป็นหนึ่งในหมาสามตัว ที่ได้รับการจารึกชื่อไว้ที่ ฮอลลีวูด วอล์ก ออฟ เฟม นครลอสแอนเจลิส รัฐแคลิฟอร์เนีย สหรัฐอเมริกา นอกเหนือจากตัวละคร รินตินติน และสตรองฮาร์ท ในปี พ.ศ. 2548 นิตยสารวาไรตี้ บันทึกชื่อแลซซีเป็น "หนึ่งใน 100 คนดังตลอดกาล" แลซซี ถูกนำมาสร้างภาพยนตร์ครั้งล่าสุด ออกฉายในปี พ.ศ. 2548</doc>
