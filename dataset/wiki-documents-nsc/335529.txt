<doc id="335529" url="https://th.wikipedia.org/wiki?curid=335529" title="อีซีโดโรแห่งเซบียา">อีซีโดโรแห่งเซบียา นักบุญอีซีโดโรแห่งเซบียา (; ค.ศ. 560 – 4 เมษายน ค.ศ. 636) เป็นบาทหลวงโรมันคาทอลิกชาวสเปน ได้รับแต่งตั้งเป็นอาร์ชบิชอปแห่งเซบียา ได้ผลิตตำราวิชาการทางศาสนาไว้มากมายจนต่อมาได้รับยกย่องว่าเป็นนักปราชญ์แห่งคริสตจักร และเป็นนักบุญองค์อุปถัมภ์นักเรียนนักศึกษาประวัติ ประวัติ. นักบุญอีซีโดโรแห่งเซบียาเกิดที่เมืองการ์ตาเฆนา ในประเทศสเปนในปัจจุบัน ท่านเป็นบุตรของเซเบเรียโน (Severiano) และเตโอดอรา (Teodora) มีพี่น้องทั้งหมด 3 คน (ไม่นับตัวท่าน) คือ เลอันโดร (ต่อมาได้รับสมณศักดิ์เป็นบิชอปแห่งเซบียา) ฟุลเคนซีโอ (ต่อมาได้รับสมณศักดิ์เป็นบิชอปแห่งเอซีฆา) และ ฟลอเรนตินา (ต่อมาดำรงตำแหน่งอธิการิณีคณะชี) ซึ่งทั้ง 4 ท่านในเวลาต่อมาล้วนแต่ได้รับแต่งตั้งเป็นนักบุญทั้งสิ้น ท่านได้รับการศึกษาที่สำนักเรียนในอาสนวิหาร (Cathedral school) โดยบิชอป เลอันโดรพี่ชายคนโตของท่านเป็นผู้อบรมสั่งสอนท่านแทนบิดาที่เสียชีวิตไป การเรียนการสอนเป็นไปอย่างเคร่งเครียดกดดันและรุนแรง จนอีซีโดโรตัดสินใจหนีจากโรงเรียน แต่ภายหลังสำนึกผิดจึงกลับไปเรียนดังเดิม และกลายเป็นคนรักการศึกษา ท่านมีส่วนอย่างสำคัญในการวางระเบียบพิธีกรรม สร้างเซมินารีในทุกมุขมณฑลในสเปน ได้ผลิตตำราวิชาการอันเป็นการบุกเบิกการศึกษาค้นคว้าทางด้านเทววิทยา นิรุกติศาสตร์ ประวัติศาสตร์ ดาราศาสตร์ และภูมิศาสตร์ ได้ผลิตสารานุกรมซึ่งต่อมาใช้เป็นคู่มือในการอบรมนักบวชคาทอลิก เมื่อพี่ชายของท่านถึงแก่กรรมท่านก็สืบทอดตำแหน่งอาร์ชบิชอปแห่งเซบียาต่อ ท่านทำงานอย่างแข็งขันจนทำให้ชาววิซิกอทซึ่งแต่เดิมถือลัทธิเอเรียสมาเข้ารีตคริสต์ศาสนาได้สำเร็จการถึงแก่กรรม การถึงแก่กรรม. นักบุญอีซีโดโรแห่งเซบียาถึงแก่กรรมเมื่อวันที่ 4 เมษายน ค.ศ. 636 ในวัย 76 ปี ขณะที่ท่านจะสิ้นใจ มีกลุ่มคนยากจนมาขอทาน ซึ่งท่านก็ได้สละทรัพย์ทั้งหมดให้เป็นทาน และยังแสดงสารภาพบาปแบบเปิดเผยตามจารีตที่ท่านตั้งขึ้น อาร์ชบิชอปอีซีดีโรได้รับการประกาศเป็นนักบุญในปี ค.ศ. 1598 โดยสมเด็จพระสันตะปาปาเคลเมนต์ที่ 8 และในปี ค.ศ. 1722 สมเด็จพระสันตะปาปาอินโนเซนต์ที่ 13 ได้ประกาศแต่งตั้งท่านเป็นนักปราชญ์แห่งคริสตจักร</doc>
