<doc id="443577" url="https://th.wikipedia.org/wiki?curid=443577" title="เสี่ยวลิ้มยี่">เสี่ยวลิ้มยี่ เสี่ยวลิ้มยี่ (, , พินอิน: Shàolínsì) ภาพยนตร์กังฟูสัญชาติฮ่องกง นำแสดงโดย หลี่ เหลียนเจี๋ย กำกับโดย จาง ซิ่งเหยิน มีภาคต่อคือ เสี่ยวลิ้มยี่ 2เนื้อเรื่องและเบื้องหลัง เนื้อเรื่องและเบื้องหลัง. The Shaolin Temple เป็นภาพยนตร์ที่ออกฉายในปี ค.ศ. 1982 แม้จะเป็นภาพยนตร์ของฮ่องกง แต่ทีมงานผู้สร้างเป็นชาวจีนแผ่นดินใหญ่แทบทั้งหมด ที่สำคัญเป็นการแสดงภาพยนตร์เป็นครั้งแรกของ หลี่ เหลียนเจี๋ย ด้วย ซึ่งในขณะนั้นมีอายุเพียง 20 ปี ด้วยการเป็นแชมป์วูซูระดับชาติมาก่อน ก่อนที่จะกลายมาเป็นนักแสดงในระดับซูเปอร์สตาร์ในภาพยนตร์แนวนี้ในเวลาต่อมา ภาพยนตร์เป็นเรื่องราวของการเริ่มต้นก่อตั้งราชวงศ์ถัง ของหลี่ ซื่อหมิน โดยมีพระจากวัดเส้าหลินเข้าช่วยด้วย โดยมีฉากหลังเป็นสงคราม และสภาพของประชาชนที่โดนกดขี่ เมื่อออกฉายแล้ว ภาพยนตร์ประสบความสำเร็จเป็นอย่างมาก โดยถือเป็นการปลุกกระแสวงการภาพยนตร์กังฟูหรือกำลังภายในให้กลับฟื้นขึ้นมาอีก และที่สำคัญในเรื่องนี้ยังถือเป็นต้นแบบให้กับ Shaolin ในปี ค.ศ. 2011 ในอีก 3 ทศวรรษต่อมาอีกด้วย โดยใช้เวลาถ่ายทำนานถึง 2 ปีเต็ม ด้วยทุนสร้างที่สูงซึ่งต่างจากภาพยนตร์แนวเดียวกันเรื่องอื่น ๆ ในยุคทศวรรษก่อนหน้านั้น ซึ่งมักเป็นภาพยนตร์ทุนสร้างต่ำ โดยการถ่ายทำเต็มไปด้วยความยากลำบาก ในสภาพภูมิประเทศและภูมิอากาศ ที่เมื่อกองถ่ายอยู่ใกล้กับแม่น้ำฮวงโห โดย หลี่ เหลียนเจี๋ย นักแสดงนำจะต้องตื่นนอนตั้งแต่เวลา 05.00 หรือ 06.00 น. ของทุกเช้า แต่การทำงานก็ไม่ได้ตึงเครียดอะไรมากนัก เมื่อจบการถ่ายทำในแต่ละวันเหล่านักแสดงที่ส่วนใหญ่ยังอยู่ในวัยรุ่นจำนวน 30-40 คน ก็จะมาร่วมเล่นกีฬาอย่าง ฟุตบอลหรือบาสเกตบอลกันเพื่อเป็นการผ่อนคลาย ซึ่งต่อมาในอีกหลายปีให้หลัง หลี่ เหลียนเจี๋ยได้เปิดเผยว่า The Shaolin Temple คือภาพยนตร์ที่งดงามที่อยู่ในความทรงจำของตนเสมอมา</doc>
