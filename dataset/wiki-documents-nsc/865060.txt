<doc id="865060" url="https://th.wikipedia.org/wiki?curid=865060" title="พระสัมพันธวงศ์เธอ พระองค์เจ้ากระจับ">พระสัมพันธวงศ์เธอ พระองค์เจ้ากระจับ พระสัมพันธวงศ์เธอ พระองค์เจ้ากระจับ (พ.ศ. 2315 — พ.ศ. 2395) พระธิดาพระองค์ที่ 2 ในสมเด็จพระเจ้าหลานเธอ เจ้าฟ้าทองอิน กรมพระราชวังบวรสถานพิมุขประสูติแต่เจ้าครอกทองอยู่พระประวัติ พระประวัติ. พระสัมพันธวงศ์เธอ พระองค์เจ้ากระจับ ประสูติเมื่อพ.ศ. 2315 เป็นพระธิดาในสมเด็จพระเจ้าหลานเธอ เจ้าฟ้าทองอิน กรมพระราชวังบวรสถานพิมุขประสูติแต่เจ้าครอกทองอยู่ เดิมทรงมีพระนามว่า หม่อมเจ้ากระจับ ต่อมาใน พ.ศ. 2329 ทรงได้รับโปรดเกล้าฯ เลื่อนเป็น พระเจ้าหลานเธอ พระองค์เจ้ากระจับ ภายหลังจากสมเด็จพระเจ้าหลานเธอ เจ้าฟ้าทองอิน กรมพระราชวังบวรสถานพิมุขทิวงคต พระองค์เจ้ากระจับ ทรงสร้างพระพุทธฉายจำลอง ขึ้นในวัดอมรินทรารามวรวิหาร มีลักษณะเป็นภูเขามีความสูง 3 วา 2 ศอก กว้างโดยรอบ 19 วา เพื่อเป็นพระราชกุศลอุทิศถวายพระราชบิดา หลังกรมพระราชวังบวรสถานพิมุขทิวงคต พระราชวังหลังแบ่งเปน 4 วัง วังเดิม อันเป็นพระราชมณเฑียรของกรมพระราชวังบวรสถานพิมุขนั้น เจ้าครอกทองอยู่ทรงประทับปกครองเชื้อวงศ์ของกรมพระราชวังหลังอยู่กับพระองค์เจ้ากระจับ และพระองค์เจ้าจงกล เมื่อเจ้าครอกทองอยู่สิ้นพระชนม์ พระองค์เจ้ากระจับ ทรงปกครองเจ้านายวังหลังมาจนถึงในสมัยรัชกาลที่ 4 ครั้งเมื่อพระองค์เจ้ากระจับสิ้นพระชนม์ เชื้อสายเจ้านายวังหลังไม่มีความสามารถรักษาพระราชวังบวรสถานพิมุขไว้ได้จึงได้ปล่อยให้รกร้างพุพังไป พระสัมพันธวงศ์เธอ พระองค์เจ้ากระจับ สิ้นพระชนม์ในรัชสมัยพระบาทสมเด็จพระจอมเกล้าเจ้าอยู่หัว เมื่อพ.ศ. 2395 พระชันษา 80 ปี พระราชทานเพลิงพระศพ ณ พระเมรุวัดอมรินทราราม</doc>
