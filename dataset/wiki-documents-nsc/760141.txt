<doc id="760141" url="https://th.wikipedia.org/wiki?curid=760141" title="มูลนิธิการศึกษาเจมส์แรนดี">มูลนิธิการศึกษาเจมส์แรนดี มูลนิธิการศึกษาเจมส์แรนดี ( ตัวย่อ JREF) เป็นองค์การไม่แสวงหาผลกำไรที่ตั้งขึ้นในปี พ.ศ. 2539 โดยนักมายากลและนักวิมตินิยม นายเจมส์ แรนดี ภารกิจของมูลนิธิรวมทั้งการให้การศึกษากับมวลชนและสื่อมวลชนถึงอันตรายในการยอมรับเรื่องที่ยังไม่ได้รับการพิสูจน์ และสนับสนุนการศึกษาเรื่องเหนือธรรมชาติภายใต้สภาวะการทดลองทางวิทยาศาสตร์ที่ควบคุม ในเดือนกันยายน พ.ศ. 2558 มูลนิธิแจ้งว่าจะเปลี่ยนไปเป็นมูลนิธิที่ให้ทุน มูลนิธิเป็นผู้จัดการรางวัลท้าทายเรื่องเหนือธรรมชาติล้านดอลลาร์สหรัฐ (One Million Dollar Paranormal Challenge) ซึ่งให้รางวัลแก่ใครก็ได้ที่สามารถแสดงความสามารถเหนือธรรมชาติหรือปาฏิหาริย์ ภายใต้กฏเกณฑ์การทดสอบทางวิทยาศาสตร์ที่ตกลงกันได้ มูลนิธิยังมีทุนทนายความเพื่อช่วยเหลือบุคคลที่ถูกฟ้อง เนื่องจากการเข้าไปตรวจสอบหรือวิจารณ์บุคคลที่อ้างความสามารถเหนือธรรมชาติ องค์กรได้รับทุนสนับสนุนจากสมาชิก จากเงินบริจาค และจากงานประชุม แต่ว่าจะไม่รับเงินบริจาคหรือสมาชิกเพิ่มขึ้นหลังปี 2558 เว็บไซต์ของมูลนิธิ (randi.org) มีบล็อก "ประจำวัน" ที่เรียกว่า Swift ซึ่งเผยแพร่ข้อมูลและข่าวล่าสุดของมูลนิธิ และการแฉบุคคลที่อ้างอำนาจเหนือธรรมชาติ</doc>
