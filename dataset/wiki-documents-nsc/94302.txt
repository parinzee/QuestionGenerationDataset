<doc id="94302" url="https://th.wikipedia.org/wiki?curid=94302" title="จันลุยจี บุฟฟอน">จันลุยจี บุฟฟอน จันลุยจี บุฟฟอน (; เกิด 28 มกราคม ค.ศ. 1978) เป็นนักฟุตบอลชาวอิตาลี ลงเล่นในตำแหน่งผู้รักษาประตูให้กับยูเวนตุส เป็นสโมสรสุดท้าย บุฟฟอนเกิดในครอบครัวนักกีฬา โดยมีพ่อเป็นนักกรีฑา และแม่เป็นนักขว้างจักร รวมถึงพี่สาวก็เป็นนักกีฬา บุฟฟอนเริ่มเล่นฟุตบอล ตำแหน่งกองกลางมาก่อน จนกระทั่งถึงจุดเปลี่ยนเมื่ออายุ 14 ปี หลังจากที่ต้องสวมบทผู้รักษาประตูจำเป็นเมื่อเจ้าของตำแหน่งตัวจริงทั้งสองคนได้รับบาดเจ็บ และในอีก 2 สัปดาห์ถัดมา บุฟฟอนก็กลายเป็นผู้รักษาประตูตัวหลักของทีมไปโดยปริยาย ในปี ค.ศ. 1995 บุฟฟอนในวัย 17 ปี ได้เซ็นสัญญาเป็นนักเตะอาชีพกับปาร์มา และการลงเล่นนัดแรกในเซเรียอาของบุฟฟอนก็คือพบกับสโมสรระดับใหญ่อย่างเอซีมิลาน ในปีถัดมาก็ได้ลงเล่นให้ทีมชาติในมหกรรมโอลิมปิก 1996 ที่นครแอตแลนตา สหรัฐอเมริกาด้วย หลังจากที่เล่นได้อย่างยอดเยี่ยมให้กับต้นสังกัด บุฟฟอนก็ได้ลงเล่นทีมชาติอิตาลีชุดใหญ่เป็นครั้งแรกในวัย 19 ปี แทนที่จันลูกา ปายูกา ที่ได้รับบาดเจ็บในการแข่งขันรอบคัดเลือกเพื่อการเข้าไปร่วมแข่งขันในฟุตบอลโลก 1998 กับรัสเซียที่กรุงมอสโก บุฟฟอนมีรายชื่อเป็นหนึ่งในผู้เล่นของอิตาลี ก็เป็นได้แค่ตัวสำรอง เนื่องจากปายูกา ยึดตัวจริงเอาไว้ได้หลังจากที่หายจากอาการบาดเจ็บ จากนั้นบุฟฟอนก็ได้ช่วยให้อิตาลีผ่านรอบคัดเลือกฟุตบอลชิงแชมป์แห่งชาติยุโรป 2000 ได้ตามที่คาดหวัง ในปี ค.ศ. 2001 บุฟฟอนได้ย้ายจากปาร์มาไปร่วมสโมสรระดับใหญ่อย่างยูเวนตุสด้วยค่าตัวที่เป็นสถิติโลกสำหรับผู้รักษาประตู 52.29 ล้านยูโร (ประมาณ 2,614 ล้านบาท) แม้เจ้าตัวจะเคยเอ่ยปากยอมรับว่ามันเป็นค่าตัวที่ออกจะมากเกินไปสำหรับผู้เล่นคนหนึ่ง ทว่ามันก็ไม่ได้ทำให้รู้สึกกดดันกับความคาดหวังแต่อย่างใด ในฤดูกาล 2015–16 ที่ยูเวนตุสได้แชมป์เซเรียอาอีกครั้ง บุฟฟอนได้สร้างสถิติใหม่ด้วยการไม่เสียประตูเลยเป็นเวลาติดต่อกันถึง 974 นาที ในฟุตบอลชิงแชมป์แห่งชาติยุโรป 2012 และฟุตบอลชิงแชมป์แห่งชาติยุโรป 2016 บุฟฟอนได้รับแต่งตั้งให้เป็นกัปตันทีม แม้ว่าอิตาลีจะไม่ประสบความสำเร็จทั้ง 2 ครั้งนี้เลยก็ตาม</doc>
