<doc id="700194" url="https://th.wikipedia.org/wiki?curid=700194" title="ฮาร์ตเลส">ฮาร์ตเลส "ฮาร์ตเลส" () เป็นเพลงจากอัลบั้มแทร็กที่ 9 ของค็อกเทล ในอัลบั้ม เดอะลอดส์ออฟมิสเซอรี ประพันธ์คำร้อง-แต่งทำนองโดย ปัณฑพล ประสารราชกิจ (โอม) และเรียบเรียงโดย ค็อกเทล ออกจำหน่ายในวันที่ 2 ตุลาคม พ.ศ. 2557 เพลง "ฮาร์ตเลส" เป็นเพลงเดียวในอัลบั้มนี้ที่ใช้ชื่อเพลงเป็นภาษาอังกฤษ แปลเป็นคำว่า "ไร้หัวใจ" ตามเนื้อเพลงในท่อนแรก และท่อนแยก และเพลงนี้ได้นำไปเป็นชื่อคอนเสิร์ตใหญ่ครั้งแรกของค็อกเทล เดอะฮาร์ตเลสไลฟ นอกจากนี้ ในวันที่ 8 มิถุนายน พ.ศ. 2558 ได้มีการอัปโหลดวิดีโอเนื้อเพลงของเพลงนี้ เพื่อให้เห็นบรรยากาศการซ้อมคอนเสิร์ต เดอะฮาร์ตเลสไลฟองค์ประกอบทางดนตรี องค์ประกอบทางดนตรี. โอมกล่าวว่า เพลงนี้มีโอกาสที่จะถูกนำมาปล่อยเป็นเพลงโปรโมทต่ำมาก เนื่องจากเป็นเพลงแนวทดลองที่วงอยากจะทำ และมีความต้องการที่จะทำเพลงในหลากหลายรูปแบบ เพื่อไม่ให้ผู้ฟังฟังแบบมิติเดียวตลอดเวลา ดังนั้น จึงนำเพลงนี้มาเป็นเพลงของคอนเสิร์ต ส่วนในด้านของเนื้อเพลงนั้นจะสื่อถึงโลกเมื่อคนเราไม่เห็นอกเห็นใจกัน มากกว่าที่จะให้ความรักแก่กัน ทำร้ายกันได้เหมือนคนไร้หัวใจ เพลง "ฮาร์ตเลส" เป็นเพลงที่แต่งขึ้นตั้งแต่วงย้ายมาสังกัดที่จีนี่เรคคอร์ดสได้ไม่นานนัก แต่ได้นำมาไว้ในอัลบัม เดอะลอดส์ออฟมิสเซอรี แทน เพลงนี้เป็นเพลงร็อกที่มีอิเล็กทรอนิกส์ผสมผสามกับอินดัสเทรียลร็อก ออลเทอร์นาทิฟร็อก และดนตรีคลาสสิก มีเมโลดีที่หวาน ยิ่งใหญ่ แต่แฝงด้วยความรู้สึกล่องลอย หลอน และหม่นหมอง และมีเสียงกีตาร์ที่เรียบง่ายแต่หนักแน่นการตอบรับและชาร์ต การตอบรับและชาร์ต. เพลง "ฮาร์ตเลส" ติดชาร์ตสูงสุดอันดับ 63 ใน 100 ของชาร์ตหมวดเพลง GMM Gmember Chart Top 100 ประจำวันที่ 18 ตุลาคม พ.ศ. 2557</doc>
