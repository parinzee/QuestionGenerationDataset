<doc id="669026" url="https://th.wikipedia.org/wiki?curid=669026" title="ชะตารัก ลิขิตหัวใจ">ชะตารัก ลิขิตหัวใจ ชะตารัก ลิขิตหัวใจ (; ) ละครโทรทัศน์แนวโรแมนติกดราม่าคอมาดีสัญชาติเกาหลีใต้ ออกอากาศฉายในประเทศเกาหลีใต้ในช่วงปี ค.ศ. 2008–2009 ชะตารัก ลิขิตหัวใจ เผยแพร่ออกอากาศทางช่องเคบีเอส1 ระหว่างวันที่ 5 พฤษภาคม ค.ศ. 2008 จนถึงวันที่ 9 มกราคม ค.ศ. 2009 เป็นประจำทุกวันจันทร์จนถึงวันศุกร์ในเวลา 20:25 น. รวมทั้งสิ้น 178 ตอน สำหรับในประเทศไทยออกอากาศทางช่อง 3 ตั้งแต่วันที่ 25 กันยายน ค.ศ. 2014 จนถึงวันที่ 1 มกราคม ค.ศ. 2015 เป็นประจำทุกวันจันทร์จนถึงวันศุกร์ เวลา 02.15–03.30 น. และในวันเสาร์ เวลา 01.30–04.00 น. ในวันอาทิตย์ เวลา 01.45–03.30 น. ทางช่อง 3 ปกติ และทุกวัน เวลา 20.30–22.00 น. ทางช่อง 3 แฟมิลี ละครโทรทัศน์ชุดนี้นับเป็นผลงานการแสดงครั้งแรกของอิม ยุน-อา หนึ่งในสมาชิกวงเกิร์ลกรุปเกิลส์เจเนอเรชันเนื้อเรื่อง เนื้อเรื่อง. จาง แซ-ย็อก หญิงสาววัย 23 ปี ที่กำพร้าพ่อแม่มีความฝันที่จะเป็นนักออกแบบเครื่องครัว แซ-ย็อก เติบโตมาในบ้านเลี้ยงดูเด็กกำพร้า โดยเธอถูกทิ้งอยู่บนชายหาดตั้งแต่อายุ 4 ขวบ โดยมีเพียงรองเท้าคู่เดียว และเป็นตำรวจที่มาเจอเธอเข้าในเวลาเช้ามืด เธอจึงได้ชื่อว่า "แซ-ย็อก" (새벽) ซึ่งแปลว่า "เช้ามืด" ขณะที่นามสกุลของเธอมาจากนามสกุลของผู้อำนวยการบ้านแห่งนี้ แซ-ย็อกประสบอุบัติเหตุจากการเล่นดอกไม้ไฟจนตาบอด แต่เคราะห์ดีที่เธอได้รับการผ่าตัดเปลี่ยนกระจกตาจาก คิม นา-ยอง แพทย์สาวอายุไล่เลี่ยกับเธอ ที่ได้บริจาคร่างกายให้ก่อนจะเสียชีวิตจากอุบัติเหตุทางรถยนต์ แต่การเสียชีวิตอย่างกระทันหันของนา-ยอง ครอบครัวคิมไม่ได้รับรู้เลย จนกระทั่งแซ-ย็อกได้ปรากฏตัวขึ้นและบอกเล่าความจริงทั้งหมดให้ครอบครัวคิมรับรู้ นั่นทำให้ทุกคนช็อก ต่อมา พ่อและแม่ของนา-ยอง ได้รับอุปการะแซ-ย็อกไว้ในฐานะลูกบุญธรรม ทั้งคู่รักใคร่แซ-ย็อกเหมือนลูกสาวแท้ ๆ โดยเฉพาะ โอ ยอง-ซุก ผู้เป็นแม่นั้นบอกว่าแซ-ย็อกเหมือนนา-ยองกลับชาติมาเกิด ต่อมา แซ-ย็อก ได้เข้าทำงานในตำแหน่งนักออกแบบเครื่องครัวตามความฝันจริง ๆ ในบริษัท โลฮาส ซึ่งเป็นบริษัทยักษ์ใหญ่ แม้แซ-ย็อกจะเป็นเพียงพนักงานฝึกงาน แต่ก็ทำหน้าที่ได้ดี คัง โฮ-เซ ผู้จัดการฝ่ายขาย ผู้เป็นลูกชายเพียงคนเดียวของประธานโลฮาส โฮ-เซชอบแซ-ย็อกทันทีที่แรกเห็น แม้โฮ-เซ จะมีคู่หมั้นอยู่แล้ว คือ คิม ซู-บิน ผู้มีศักดิ์เป็นลูกพี่ลูกน้องของคิม นา-ยอง และยังเป็นผู้จัดการฝ่ายออกแบบ ซึ่งเป็นหัวหน้าโดยตรงของแซ-ย็อกอีกด้วย โฮ-เซ พยายามที่จะบอกเลิก กับซู-บิน แต่ก็ยากลำบากเพราะซู-บินไม่ยอมที่จะเลิกง่าย ๆ อีกทั้งแม่ของโฮ-เซก็รังเกียจแซ-ย็อกมากด้วย เหตุเพราะเธอเป็นคนจนไม่มีชาติตระกูลนักแสดงและตัวละครนักแสดงและตัวละคร. - อิม ยุน-อา รับบท จาง แซ-ย็อก/ คิม แซ-ย็อก (ชื่อเดิมคือ คิม ซู-จิน) – หญิงสาวกำพร้าวัย 23 ปี ผู้มีความฝันจะเป็นนักออกแบบเครื่องครัว อยู่ในความอุปการะของครอบครัวคิม - ปาร์ค แจ-จอง รับบท คัง โฮ-เซ – ผู้จัดการหนุ่มฝ่ายขายของบริษัท โลฮาส ผู้เป็นลูกชายเพียงคนเดียวของครอบครัวคัง - ลี จี-ฮุน รับบท คิม แท-พุง – ลูกชายคนเล็กของครอบครัวคิม เป็นคนวู่วามอารมณ์ร้อน ไม่ถูกกับโฮ-เซตั้งแต่เด็ก ในตอนแรกนึกชอบแซ-ย็อก แต่แซ-ย็อกคิดเพียงพี่ชาย จึงเปลี่ยนใจรักแซ-ย็อกในฐานะน้องสาว - กง ฮยอน-จู รับบท คิม ซู-บิน – ผู้จัดการฝ่ายออกแบบของโลฮาสวัย 28 ปี เป็นคู่หมั้นของโฮ-เซ มีศักดิ์เป็นลูกพี่ลูกน้องกับพี่น้องครอบครัวคิม - ลี พิล-โม รับบท คิม แท-ยอง – ลูกชายคนโตของครอบครัวคิม เป็นครูโรงเรียนมัธยมและอาจารย์มหาวิทยาลัย - จัง ยง รับบท คิม แด-จิน – หัวหน้าครอบครัวคิม ทำงานเป็นเจ้าของบริษัทขนส่ง พุง เอกซ์เพรส ซึ่งตั้งตามชื่อของแท-พุง เดิมเคยเป็นคนขับรถให้กับบ้านครอบครัวคังมาก่อน - จอง เอ-ริ รับบท โอ ยอง-ซุก – ภรรยาของแด-จิน และแม่ของแท-พุง แท-ยอง เป็นแม่บ้านที่มีฝีมือในการทำอาหาร เดิมเคยเป็นแม่บ้านให้กับบ้านครอบครัวคังมาก่อน - คิม ฮโย-ซอ รับบท คิม นา-ยอง – แพทย์สาวผู้เสียชีวิตในอุบัติเหตุทางรถยนต์อย่างกระทันหัน โดยเป็นผู้ที่บริจาคอวัยวะให้กับแซ-ย็อก เป็นน้องสาวฝาแฝดของแท-พุง - ซา มิ-จา รับบท ซอน พุง-กึม – แม่วัย 80 ปี ของแด-จินและแด-กู อาศัยอยู่กับครอบครัวของแด-จิน - คัง ซอก-วู รับบท คิม แด-กู – น้องชายแท้ ๆ ของแด-จิน เป็นพ่อของซู-บิน มีตำแหน่งเป็นผู้ว่าโซล - ลี เฮ-ซุก รับบท ฮง ยอน-ชิล – ภรรยาวัย 50 ปี ของแด-กู เป็นแม่ของซู-บิน เป็นคนช่างพูด พูดมาก - ลี ซอล-อา รับบท คัง ยู-ริ – ลูกสาวคนเล็กวัย 25 ปี ของครอบครัวคัง เป็นน้องสาวแท้ ๆ ของโฮ-เซ รักชอบแท-พุง อยู่ จึงไม่ชอบแซ-ย็อก เพราะเกรงว่าตัวเองจะไม่ได้แต่งงานกับแท-พุง - ฮุน ซอก รับบท คัง ชิล-บ็อก – ประธานบริษัท โลฮาส เป็นพ่อของโฮ-เซ และยู-ริ - ยาง กึม-ซอก รับบท ซอ มิน-จุง – ภรรยาของชิล-บ็อก เป็นแม่ของโฮ-เซ และยู-ริ รังเกียจแซ-ย็อกและครอบครัวคิมมาก - คิม คุง-อึล รับบท คัง ชาร์ลส์ – น้องชายแท้ ๆ ของชิล-บ็อก เป็นครูสอนเต้นรำ เป็นชายเจ้าสำราญ จึงไม่มีคนรักเป็นตัวเป็นตน เคยมาติดพันยอน-ชิล อยู่พักหนึ่ง - คิม จอง-นาน รับบท บัน โซ-ยอง – แม่ม่ายลูกติดวัย 37 ปี เป็นคนรักของแท-ยอง แม้จะมีอายุมากกว่า ในตอนแรกพ่อและแม่ของแท-ยองไม่ยอมรับเธอ แต่ต่อมาก็ยินยอมให้ทั้งคู่แต่งงานกันและยอมรับในฐานะลูกสะใภ้ - ปาร์ค มิน-จี รับบท บัน ยุน-ฮี – ลูกสาววัย 19 ปี ที่เกิดกับคนรักเก่าของโซ-ยอง เป็นนักเรียนมัธยมปลาย เป็นลูกศิษย์ของแท-ยอง - ซุนวู ยอง-เนียว รับบท ลี ฮวา-รัน – แม่ของโซ-ยอง และยายของยุน-ฮี เป็นเจ้าของกิจการร้านอาหารส่งตามงานเลี้ยง ซาดัล ปาดา - ชอย วอน-ยอง รับบท นัม ยอง-วู – แพทย์หนุ่มผู้เป็นอดีตคนรักของนา-ยอง เป็นคนที่รอดชีวิตจากอุบัติเหตุที่พรากชีวิตนา-ยอง ทำให้เจ้าตัวรู้สึกผิดมาตลอด ต่อมาเป็นคนรักของซู-บิน - ปาร์ค ซูล-กี รับบท บ็อก-จู – เพื่อนสนิทของแซ-ย็อก ทั้งคู่เติบโตมาด้วยกันในบ้านเด็กกำพร้ากว่า 20 ปี เป็นคนรับใช้ในบ้านครอบครัวคัง - ยู เฮ-ริ รับบท จอง มี-อ็ก – แม่แท้ ๆ ของแซ-ย็อก ที่ทิ้งเธอไปตั้งแต่เล็กด้วยความจำเป็น เป็นศิลปินที่มีฝีมือและมีชื่อเสียงในสหรัฐอเมริกา เดินทางกลับมาเกาหลีใต้เพื่อตามหาแซ-ย็อก แต่แซ-ย็อกไม่ยอมรับเธอในฐานะแม่ เป็นเพียงคนเดียวที่เรียกแซ-ย็อกว่า "ซู-จิน" - จอง แจ-กอน รับบท โจ ซาง-กี – อดีตคนรักของโซ-ยอง เป็นพ่อของยุน-ฮี ทิ้งยุน-ฮีและโซ-ยองไปในอดีต แต่ตอนหลังกลับใจมาตามหาทั้งคู่และพยายามทำให้ยอมรับตน เป็นคนจรไม่มีอาชีพเป็นหลักแหล่ง</doc>
