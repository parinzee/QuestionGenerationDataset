<doc id="319765" url="https://th.wikipedia.org/wiki?curid=319765" title="ยิปมัน 2 อาจารย์บรู๊ซ ลี">ยิปมัน 2 อาจารย์บรู๊ซ ลี ยิปมัน 2 อาจารย์บรู๊ซ ลี ชื่อภาษาไทยของภาพยนตร์ฮ่องกงกำลังภายในเรื่อง Ip Man 2 () ซึ่งเป็นภาคต่อของ Ip Man ในปลายปี ค.ศ. 2008 นำแสดงโดย เจิ้น จื่อตัน, หง จินเป่า, หวง เสี่ยวหมิง, ดาร์เรน ชาลาวี, สง ไต้หลิน และ เยิ่น ต๊ะหัว กำกับโดย วิลสัน ยิปเรื่องย่อ เรื่องย่อ. ในปี ค.ศ. 1950 ยิปมันและครอบครัวต้องอพยพหนีมาจากฝอซานไปยังฮ่องกง หลังจากถูกยิงหลังจากการเอาชนะทหารญี่ปุ่นในการประลองได้ ที่ฮ่องกง ยิปมันต้องการเปิดโรงเรียนสอนหย่งชุน จึงได้พื้นที่ดาดฟ้าของอาคารแห่งหนึ่งจากการช่วยเหลือของ อาเกา บรรณาธิการหนังสือพิมพ์รุ่นน้อง ในระยะแรกยังไม่มีใครมาสมัครเรียน ขณะที่สภาพการเงินของครอบครัวยิปมันก็ร่อยหลอลงเรื่อย ๆ จนกระทั่งวันหนึ่งได้มีเด็กหนุ่มคนหนึ่งชื่อ อาเหลิง (หวง เสี่ยวหมิง) เข้ามาท้าประลอง เมื่อยิปมันชนะ เขาได้สมัครเป็นศิษย์และได้พาพรรคพวกอีกหลายคนเข้ามาสมัครด้วย วันหนึ่ง อาเหลิง ถูกท้าทายจากบรรดาลูกศิษย์ของอาจารย์หง (หง จินเป่า) อาจารย์กังฟูอีกคนในแบบมวยหงกวน อาเหลิงสามารถเอาชนะอาไก๊ (โต หยูฮัง) ลูกศิษย์ของอาจารย์หงได้ แต่ถูกพรรคพวกรังแกและจับตัวไว้ ยิปมันจึงต้องเข้าไปช่วยในตลาดปลาหลี่หงจี่ ขณะที่หลายคนรุมเข้ามาและสามารถช่วยอาเหลิงได้ แต่ก็ถูกอาจารย์หงท้าทาย ยิปมัน จึงต้องประลองกับอาจารย์หงบนโต๊ะ และอีกหลายอาจารย์ในฮ่องกง ที่เมื่อถ้าสามารถยืนหยัดอยู่ได้จนกระทั่งธูปหมดดอก พวกเขาจึงยอมรับและอนุญาตให้ยิปมันเปิดสอนได้ ยิปมันสามารถเอาชนะอาจารย์ 2 ท่านได้ และสู้กับอาจารย์หงอย่างสูสี จนในที่สุดไม่มีใครเอาชนะใครได้ อาจารย์หงจึงยอมรับในตัวยิปมัน แต่กระนั้นก็ยังยืนยันให้ยิปมันจ่ายค่าคุ้มครองเป็นรายเดือน ซึ่งยิปมันไม่ยอม ขณะเดียวกันนั้น เจ้าอาณานิคมอังกฤษซึ่งปกครองฮ่องกงอยู่ ก็ปกครองชาวจีนด้วยการกดขี่ดูถูก นายตำรวจผู้เป็นหัวหน้านั้นจัดการประลองฝีมือระหว่างมวยจีนกับมวยแบบตะวันตกขึ้น โดยมี ทวิสเตอร์ (ดาร์เรน ชาลาวี) แชมป์โลกมวยสากลชาวอังกฤษผู้ไม่เคยแพ้ใคร ทวิสเตอร์ได้ดูถูกมวยจีนและคนจีน จนกระทั่งอาจารย์หงต้องขึ้นต่อสู้เอง ปรากฏว่าอาจารย์หงหายใจไม่ทัน และเป็นพ่ายแพ้เสียชีวิตในที่สุด ซึ่งยิปมันได้นับถืออาจารย์หงว่าเป็นอาจารย์กังฟูที่นับถืออย่างที่สุด ในที่สุด ยิปมันจึงต้องขึ้นสู้กับทวิสเตอร์เอง เพื่อกอบกู้ศักดิ์ศรีของชาวจีนและมวยจีนขึ้นมาเบื้องหลังและเสียงวิจารณ์ เบื้องหลังและเสียงวิจารณ์. Ip Man 2 เป็นภาคต่อจาก Ip Man ที่ประสบความสำเร็จอย่างมากทั้งคำวิจารณ์และรายได้ในปลายปี ค.ศ. 2008 ในส่วนของภาคที่ 2 นี้ เนื้อหาเป็นส่วนต่อจากภาคที่แล้ว โดยเป็นเรื่องราวของยิปมันที่ต้องหนีภัยไปยังฮ่องกง และเปิดโรงเรียนสอนกังฟูขึ้นที่นั่น ตรงตามชีวประวัติจริง ในส่วนของภาคที่ 2 นี้ ใช้เงินสร้างถึงกว่า 100 ล้านบาท โดยได้ หง จินเป่า มาทำหน้าที่ผู้กำกับคิวแอ๊คชั่นเช่นภาคแรก แต่ในภาคนี้หง จินเป่า ได้เพิ่มบทบาทของตัวเองขึ้นมา โดยเป็นหนึ่งในนักแสดงนำในเรื่องด้วย โดยการรับบทเป็นอาจารย์หง ปรมาจารย์แห่งมวยหงกวนในฮ่องกง Ip Man 2 มีฉากต่อสู้ใหญ่ ๆ ถึง 3 ฉากด้วยกัน คือ ฉากการต่อสู้ในตลาดปลา โดยยิปมันกับอาเสียงเพียง 2 คน ต้องต่อสู้กับเจ้าถิ่นถึงกว่า 100 โดยมีอาวุธคือ มีดดาบ ฉากการประลองฝีมือบนโต๊ะของยิปมันกับอาจารย์หง และฉากการต่อสู้กับทวิตเตอร์ นักมวยชาวอังกฤษ สำหรับรายได้ในการเปิดฉาย ที่ฮ่องกง ภาพยนตร์เปิดตัวฉายวันแรกในวันที่ 29 เมษายน ค.ศ. 2010 เพียงสัปดาห์แรก สามารถทำรายได้ไปกว่า 70 ล้านบาท ซึ่งถือว่าสูงกว่าที่ภาคแรกเคยทำไว้ถึง 2 เท่า นอกจากนั้นยังถือเป็นภาพยนตร์ที่ทำรายได้เปิดตัวได้สูงสุดของ เจิน จื่อตัน อีกด้วย อภินันท์ บุญเรืองพะเนา แห่งผู้จัดการออนไลน์ วิจารณ์โดยเปรียบเทียบกับ องค์บาก 3 ของจา พนม ซึ่งเป็นภาพยนตร์ไทยอีกเรื่องในแนวศิลปะการต่อสู้ที่เข้าฉายในเวลาเดียวกันว่า จา พนมควรเอาแบบอย่างของภาพยนตร์เรื่องนี้ไปทำบ้าง โดยยกข้อดีของ Ip Man 2 ไว้ 5 ข้อ คือ 1. การเล่าเรื่องที่ไม่หวือหวา แต่สามารถทำอารมณ์ของผู้ชมให้ติดตามต่อไปได้ว่า ฉากต่อไปจะเป็นอย่างไร และเป็นอารมณ์แบบนี้ไปจนถึงจบ 2. ฉากแอ็คชั่นที่มีการจัดวางสถานการณ์ให้ตัวละครได้ต่อสู้กันเป็นระยะ ๆ ก่อนจะถึงจุดสูงสุดในช่วงก่อนจบ 3. อารมณ์ขัน อภินันท์มีความเห็นว่า ตัวละคร ยิปมัน เป็นคนที่มีอารมณ์ขันอีกทั้งยังมองโลกในแง่งามซึ่งเป็นธรรมดาวิสัยของผู้ใหญ่ที่เข้าใจโลกและไม่แบกโลกไว้กับตัว แม้จะตกอยู่ในสถานการณ์คับขันเพียงใด 4. ดนตรีประกอบ ที่มาได้ถูกที่ถูกจังหวะและถูกอารมณ์ 5. คุณค่าเชิงสาระ ที่บทสนทนาแฝงคำพูดคม ๆ ที่มีนัยของคุณธรรมและความเป็นพื้นฐานสุดของความเป็นมนุษย์ เช่น การให้ความสำคัญกับรับประทานอาหารพร้อมหน้ากับครอบครัวมากกว่าการเอาชนะกัน</doc>
