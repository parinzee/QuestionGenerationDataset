<doc id="841201" url="https://th.wikipedia.org/wiki?curid=841201" title="นวพล นครหลวงโปรโมชั่น">นวพล นครหลวงโปรโมชั่น นวพล นครหลวงโปรโมชั่น หรือ นวพล ศ.รุ่งวิสัย (ชื่อจริง: นวพล ไขกัญหา; ชื่อเล่น: วัฒน์; เกิดเมื่อวันที่ 2 กันยายน พ.ศ. 2534; ที่อำเภอสีคิ้ว จังหวัดนครราชสีมา) เป็นนักมวยสากลอาชีพชาวไทย เป็นน้องชายแท้ ๆ ของสุริยัน ศ.รุ่งวิสัย อดีตแชมป์โลกในรุ่นซูเปอร์ฟลายเวท (115 ปอนด์) ของสภามวยโลก (WBC)ประวัติ ประวัติ. นวพลเกิดในครอบครัวที่สมาชิกของครอบครัวทั้งหมดเป็นนักมวย นวพลต้องการเป็นนักมวยตามความฝันของบิดาเนื่องจากเกรงว่าลูกจะมีพฤติกรรมไม่เหมาะสม โดยผู้เป็นบิดาได้สั่งสอนว่า "การเป็นนักมวยที่เก่งจะสร้างชื่อเสียงให้เราและครอบครัว เป็นนักเลงคนก็รู้จักเหมือนกัน แต่คนละแบบ ลูกอยากได้แบบไหน" นวพลขึ้นชกมวยครั้งแรกในแบบมวยไทยเมื่อครั้งเป็นนักเรียนประถมศึกษาปีที่ 2 เมื่อลงจากเวที เจ้าตัวเคยร่ำไห้เพราะกระจับที่ใส่ขณะชกรัดเกินไป ทำให้อืดอัด ชกได้ไม่เต็มที่ ได้รับค่าตัวครั้งแรก 150 บาท นวพลขึ้นชกมวยสากลอาชีพครั้งแรกเมื่อวันที่ 24 ธันวาคม พ.ศ. 2553 โดยชนะคะแนน 6 ยก พลังพล ชัยยงค์ยิม ที่ มหาวิทยาลัยราชภัฏศรีสะเกษ ตำบลโพธิ์ อำเภอเมืองศรีสะเกษ จังหวัดศรีสะเกษ ร่วมรายการเดียวกับสุริยันพี่ชาย และ นภาพล ศ.รุ่งวิสัย ชิงแชมป์สภามวยโลกเอเชีย (WBC Asia) ที่ว่างลง ต่อจากนั้น ขึ้นชกพัฒนาฝีมืออีก 4 ครั้ง ชนะรวด ก่อนได้รับโอกาสชิงแชมป์ชิงแชมป์สภามวยโลกเอเชีย (WBC Asia) รุ่นฟลายเวทที่ว่าง เมื่อวันที่ 11 ตุลาคม พ.ศ. 2554 ชนะคะแนน อัลวี่ อัลฮับซี นักมวยชาวอินโดนิเซีย ที่ ร้านอาหารเดอะไพเรทส์ ตำบลประชาธิปัตย์ อำเภอธัญบุรี จังหวัดปทุมธานี และสามารถป้องกันตำแหน่งได้หลายครั้งและชกนอกรอบชนะหลายครั้ง จนได้รับโอกาสขึ้นชิงแชมป์โลกที่ว่างของสภามวยโลก (WBC) รุ่นฟลายเวท กับ ฮวน เฮอร์นันเดซ นาบาเรตเต นักมวยชาวเม็กซิกัน ในวันที่ 4 มีนาคม พ.ศ. 2560 ณ อาคารนิมิบุตร สนามกีฬาแห่งชาติ กรุงเทพมหานคร ในฐานะที่นวพลเป็นรองแชมโลกอันดับ 1 และเฮอร์นันเดซเป็นรองแชมป์โลกอันดับ 2 เนื่องจาก โรมัน กอนซาเลซ นักมวยชาวนิการากัวเจ้าของตำแหน่งเดิมได้สละตำแหน่งไปเพื่อขยับไปเป็นแชมป์โลกในรุ่น 115 ปอนด์แทน โดยการชกครั้งนี้ทางนครหลวงโปรโมชั่น ต้นสังกัด ร่วมกับบริษัท บีอีซี-เทโร เอ็นเตอร์เทนเม้นท์ จำกัด (มหาชน) ได้จัดรูปแบบการแข่งขันให้มีแสงสีเสียง และจำหน่ายบัตรเข้าชมเหมือนการชกมวยโลกระดับโลก เพื่อเป็นการยกระดับการจัดมวยสากลอาชีพในประเทศไทย ผลการชกปรากฏว่า นวพลเป็นฝ่ายแพ้ทีเคโอไปเพียงแค่ยกที่ 3 ในช่วงปลายยก หลังจากโดนเฮอร์นันเดซไล่ชกอยู่ฝ่ายเดียวโดยไม่มีการตอบโต้ ซึ่งก่อนหน้านั้นนวพลก็ได้ถูกหมัดของเฮอร์นันเดซลงไปให้กรรมการนับ 8 มาแล้ว ทั้งที่ในยกที่ 2 นวพลใช้หมัดตัดลำตัวชกได้ดีเกียรติประวัติเกียรติประวัติ. - แชมป์สภามวยโลกเอเชีย (WBC Asia) รุ่นฟลายเวท (2554-2560)ชื่อชกมวยอื่น ๆชื่อชกมวยอื่น ๆ. - นวพล ป.โชคชัย</doc>
