<doc id="612917" url="https://th.wikipedia.org/wiki?curid=612917" title="วิชิต ชี้เชิญ">วิชิต ชี้เชิญ ดร.วิชิต ชี้เชิญ เป็นผู้เชี่ยวชาญพิเศษด้านกระบี่กระบองและมวยไทย แห่งสถาบันอาศรมศิลป์ ผู้ทำการฝึกสอนวิชากระบี่กระบองให้แก่นักมวยไทยชาวต่างชาติ รวมถึงได้รับการยกย่องให้เป็นครูภูมิปัญญาไทยของสำนักงานเลขาธิการสภาการศึกษา และเป็นครูผู้สอนวิชากระบี่กระบองคนแรกของอาจารย์โชคอนันต์ อังสกุลอาภรณ์ ทั้งนี้ อาจารย์วิชิต ชี้เชิญ ได้รับการจัดให้เป็นผู้นำด้านกระบี่กระบองระดับสูงสุด ของการพลศึกษาแห่งประเทศไทยประวัติ ประวัติ. พ.ศ. 2550 วิชิต ชี้เชิญ ซึ่งเป็นอาจารย์จากสถาบันอาศรมศิลป์ ได้เป็นหนึ่งในผู้ดำเนินกิจกรรมกีฬาภูมิปัญญาไทยเฉลิมพระเกียรติสมเด็จพระเจ้าอยู่หัว และเป็นผู้แสดงให้เห็นถึงประโยชน์ของกีฬาไทยในแง่มุมต่าง ๆ โดยมีผู้เข้าร่วมกิจกรรมดังกล่าวที่ประมาณ 1,600 คน ณ จังหวัดเชียงราย พ.ศ. 2556 วิชิต ชี้เชิญ ซึ่งเป็นตัวแทนจากสถาบันอาศรมศิลป์ ได้ร่วมมือกับมหาวิทยาลัยนอร์ทกรุงเทพ, กรมพลศึกษา และคณะวิทยาศาสตร์การกีฬา จุฬาลงกรณ์มหาวิทยาลัย จัดการแข่งขัน “นอร์ทกรุงเทพมหกรรมกีฬาไทย” ครั้งที่ 8 ชิงถ้วยเกียรติยศจากพิจิตร กุลละวณิชย์ ผู้เป็นองคมนตรี โดยเน้นให้สถาบันการศึกษาทั่วประเทศ รวมถึงกลุ่มประเทศอาเซียน ได้เห็นคุณค่าของกีฬาไทย ที่สืบทอดมาจากสมัยบรรพบุรุษจนถึงปัจจุบัน วันที่ 6 กุมภาพันธ์ พ.ศ. 2556 ได้มีการจัดงานวันมวยไทย ขึ้นที่เวทีกลางแจ้ง ศูนย์วัฒนธรรมแห่งประเทศไทย ซึ่งวิชิต ชี้เชิญ ได้รับเกียรติให้เป็นครูผู้ประกอบพิธีอ่านโองการสรรเสริญบูชาครู รวมทั้งมีบรมครูมวยไทย 5 สายเข้าร่วม ซึ่งได้แก่ ยอดธง ศรีวราลักษณ์ (มวยไทยภาคกลาง), ประเสริฐ ยาและ (มวยไทยไชยา), จ.ส.อ.สมนึก ไตรสุทธิ (มวยไทยลพบุรี), พ.อ.(พิเศษ) อำนาจ พุกศรีสุข (มวยไทยโคราช), รศ.ดร.สมพร แสงชัย (มวยไทยท่าเสา และพระยาพิชัยดาบหัก) และจรัสเดช อุลิต (มวยไทยพลศึกษา) นอกจากนี้ อาจารย์วิชิต ชี้เชิญ ยังได้รับการกล่าวถึง ในฐานะผู้มอบธรรมทานด้านมวยไทย ตามวิถีพุทธมาอย่างยาวนานเกียรติประวัติเกียรติประวัติ. - ปรมาจารย์อาวุโส กิตติมศักดิ์ (มงคล ๙ - มงคลทอง) แห่งสมาคมครูมวยไทย - ครูภูมิปัญญาไทยสาขาศิลปะการต่อสู้ป้องกันตัวของไทย ปี 2548 - 10 กุมภาพันธ์ พ.ศ. 2553 ได้รับโล่เชิดชูเกียรติบุคคลทรงคุณค่า เนื่องในงานครบรอบ 73 ปี สนามศุภชลาศัย ที่สนามศุภชลาศัย สนามกีฬาแห่งชาติ</doc>
