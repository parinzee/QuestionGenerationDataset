<doc id="91174" url="https://th.wikipedia.org/wiki?curid=91174" title="เทียนชัย สมยาประเสริฐ">เทียนชัย สมยาประเสริฐ เทียนชัย สมยาประเสริฐ ( หรือบางทีก็มักเขียนว่า สมญาประเสริฐ) เป็นนักร้องเพลงลูกทุ่ง นักแต่งเพลง โฆษกประจำวิก หัวหน้าวงดนตรี เจ้าของคณะรำวง นักมวย และโด่งดังมากๆ กับบทบาทนักจัดรายการ เทียนชัยเป็นนักจัดรายการวิทยุคนแรกที่เปิดเพลงดาวลูกไก่ เรียกได้ว่า พร ภิรมย์ ร้องแผ่นยังอุ่นๆ จากห้องอัดก็นำมาเปิดเลย แล้วยังบอกคนฟังให้รอดาวลูกไก่ ตอน 2 เพราะกำลังอัดอยู่ หลังอัดเสร็จก็รีบนำมาเปิดต่อทันที ส่งผลให้เพลงดาวลูกไก่ ดังตั้งแต่วันแรกที่เปิดประวัติ ประวัติ. เทียนชัยมีชื่อจริงว่า เฉลิม สมยาประเสริฐ เป็นคน อ.มหาชัย จ. สมุทรสาคร เกิดเมื่อวันที่ 1 มกราคม พ.ศ. 2477 เป็นคนสุดท้องของพี่น้อง 9 คน ครอบครัวค้าขายในตลาดมหาชัย เรียนจบป.4 โรงเรียนเทศบาล 8 ที่ใกล้ๆบ้าน พ่อพามาอยู่กับป้าที่ตลาดพลู ธนบุรี และได้เข้าเรียนต่อที่โรงเรียนวัดหมู เป็นนักกีฬาและนักร้องตัวยงของโรงเรียน เคยคว้ารางวัลชนะเลิศจากการร้องประกวดด้วยเพลงชายไร้โบสถ์ มีเพื่อนฝูงมากเพราะใจนักเลงกล้าได้กล้าเสียหนักไปทางบู๊ เรียนได้แค่ ม.4 พ่อเห็นท่าไม่ไหวเพราะเดินเลยโรงเรียนเป็นประจำ เลยให้ออกมาช่วยป้าทำสวน ขยันขันแข็งได้ 6 ปีก็เบื่อทำสวน กลับบ้านมาสมัครเป็นโฆษกประจำวิกมหาชัย พอมีหนังเข้าฉายก็จะตะโกนโหวกเหวกเอ็ดตะโรทั้งตลาด เทียนชัย ทำหน้าที่โฆษกอย่างดีอยู่ 6 ปี ก็ได้พบกับครูทวี ใจมีบุญ หัวหน้าค่ายมวยใจมีบุญ ครูเห็นหน่วยก้านดีชักชวนมาฝึกชกมวย ได้ชื่อว่า ชาญชัย ใจมีบุญ ขึ้นสังเวียนได้ 4 ปี อายุครบเกณฑ์ทหารไปรับใช้ชาติประจำโรงเรียนนายเรือ จ. สมุทรปราการ ได้เป็นนักมวยสมัครเล่นของกองทัพเรือด้วย ชกมวยสร้างชื่อให้กองทัพจนครบ 2 ปี จากทหารเกณฑ์ออกมาตั้งวงรำวงคณะเทียนชัย ดังกระฉ่อนไปทั่วมหาชัยยันท่าฉลอมเป็นนักร้อง เป็นนักร้อง. ชีวิตผกผันอีกครั้งในงานเผาศพคุณยายของครูชาลี อินทรวิจิตร ที่วัดใหม่คล้ายนิมิต มหาชัย ซึ่งมีการประกวดร้องเพลงด้วย เทียนชัยในฐานะผู้กว้างขวางของมหาชัย ก็สมัครประกวดด้วย ด้วยเพลง "เหมันต์สิ้นแล้ว" ของชาญ เย็นแข คว้ารางวัลชนะเลิศมาครอง ครูชาลีประทับใจจึงพามาพบครูประดิษฐ์ อุตตะมัง นักแต่งเพลงและโฆษกวงพยงค์ มุกดา เมื่อครูพยงค์เห็นหน่วยก้านดี ฟังเสียงแล้วใช้ได้เลยแต่งเพลงให้บันทึกเสียงในเพลง " แม้นพี่มีฤทธิ์" " รักจากใจ" และอีกหลายเพลง "ปากน้องหวานนัก น่ารักและน่าจูบ แก้มน้องผ่องใส น่าไล้น่าโลมลูบ ปากหวานแก้มหอม น่าถนอมน่าจูบ น่ากอดน่ารัด น่าสัมผัสโลมลูบ อยากจะกอดจะจูบ พี่ก็ยังไม่กล้า... เพลง "จูบประทับใจ" เทียนชัยเป็นต้นฉบับขับร้องไว้คนแรก ต่อมาสุเทพ วงศ์กำแหง ธานินทร์ อินทรเทพ มีโอกาสนำไปร้อง ก็ได้รับความนิยมไม่น้อย เทียนชัยอยู่กับวงพยงค์ มุกดา ได้ค่าตัวเริ่มที่ 40 จนถึง 400 บาท ด้วยความเป็นคนชอบทำในสิ่งไม่เคยทำจึงไปจัดรายการวิทยุที่สถานี 01 โดยไม่ได้บอกครูพยงค์ เมื่อครูพยงค์ทราบเรื่องก็เรียกมาคุย แล้วถามว่าอยากตั้งวงดนตรีหรือไม่ มีหรือจะบอกว่าไม่อยาก เทียนชัยจึงมีวงดนตรีชื่อ " เทียนชัยและเพื่อน" โดยมีครูพยงค์สนับสนุน เปิดวงครั้งแรกไม่มีที่ไหนมั่นใจเท่าบ้านเกิด เทียนชัยไปเปิดแสดงที่วิกมหาชัย เก็บเงินได้หมื่นหก แต่ความเป็นคนใจกว้างเลยจ่ายลูกน้องและเลี้ยงฉลองอย่างสนุกสนาน ช่วงนั้น เทียนชัยยังอยู่กับครูพยงค์ พร้อมรับงานวงของตัวเอง และร้องรับเชิญด้วย ต่อมามีโอกาสรับเชิญมาร้องกับวงรวมดาวกระจาย ได้พบกับผ่องศรี วรนุช จนใช้ชีวิตร่วมกันและตั้งวงดนตรีจริงจังเป็นเรื่องเป็นราวชื่อวงดนตรีเทียนชัย สมยาประเสริฐ ผลงานด้านดนตรีไม่น้อยหน้าวงอื่น ถือเป็น 1 ในวงที่แฟนเพลงนิยมชมชอบ มีนักร้องที่เป็นที่นิยมมากมายไม่ว่าจะเป็น ผ่องศรี วรนุช (แยกตัวมาจากสุรพล) ชัยชนะ บุญนะโชติ ชัยณรงค์ บุญนะโชติ เมืองแมน สมยาประเสริฐ เมืองทอง สมยาประเสริฐ  กิ่งแก้ว ศรีสาคร กิ่ง บางระกำ เพชร พนมรุ้ง (จากวงพยงค์ มุกดา) มานพ แก้วมณี (ลูกศิษย์ ก.แก้วประเสริฐ) ธานี ศรีอุทัย สุริยา ฟ้าประทุม และ พจน์ พนาวัน (เคยอยู่ในคณะพยงค์ มุกดา) เป็นต้น เคยเข้าประชันวงดนตรีลูกทุ่งที่วัดสนามชัย อ.ดำเนินสะดวก จ.ราชบุรี ร่วมกับวงชั้นนำยุคนั้นอย่างวงสุรพล สมบัติเจริญ วงสมานมิตร เกิดกำแพง และวงรวมดาวกระจาย ถึงแม้จะไม่ได้ตำแหน่งชนะเลิศ แต่คืนนั้นวงเทียนชัยมีแฟนๆ ให้กำลังใจมาก ถ้ามีตำแหน่งรองลงมา ก็คงได้ที่ 2 เทียนชัย ใช้ชีวิตคู่กับผ่องศรีได้ 3 ปี ก็แยกทางกัน เทียนชัยออกมาเช่าบ้านและทำวงต่อไปอีกระยะ หลังยุบวงหันมาจัดรายการวิทยุอย่างจริงจัง ที่สถานีวิทยุสวนมิสกวัน โดยได้รับการสนับสนุนจากนายห้างแป้งน้ำมองเล่ยะ มีแฟนๆ ติดกันเกรียวกราวบั้นปลายชีวิต บั้นปลายชีวิต. ในช่วงบั้นปลายของชีวิต สุขภาพไม่ดี เป็นอัมพฤกษ์รักษาตัวอยู่หลายปีจนถึงวันที่ 8 พ.ย.2546 เวลาประมาณ 10.00 น. ก็สิ้นลมโดยสงบ วันที่ 21 ก.พ.2547 มีพิธีฌาปนกิจที่วัดป้อมวิเชียรโชติการาม มหาชัย เทียนชัย สมยาประเสิรฐ เกิดที่มหาชัย ประกวดร้องเพลงชนะเลิศที่มหาชัย ตั้งคณะรำวงที่มหาชัย ขึ้นชกมวยที่มหาชัย เปิดวงดนตรีที่มหาชัย เมื่อวาระสุดท้ายก็กลับมหาชัย</doc>
