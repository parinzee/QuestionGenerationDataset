<doc id="626828" url="https://th.wikipedia.org/wiki?curid=626828" title="ฤทธิ์ ธีระโกเมน">ฤทธิ์ ธีระโกเมน ฤทธิ์ ธีระโกเมน เป็นนักธุรกิจ เจ้าของกิจการ และวิศวกรชาวไทย ฤทธิ์เป็นประธานกรรมการบริษัท เอ็มเค เรสโตรองต์ กรุ๊ป จำกัด (มหาชน) ซึ่งเป็นบริษัทที่ดำเนินธุรกิจร้านสุกี้เอ็มเคและร้านอาหารญี่ปุ่นยาโยอิ เป็นอันดับมหาเศรษฐีไทยที่ได้รับการจัดอันดับว่าร่ำรวยอยู่ใน 50 อันดับแรกของประเทศไทย ฤทธิ์สำเร็จการศึกษาาระดับมัธยมศึกษาจากโรงเรียนเตรียมอุดมศึกษา เมื่อปี พ.ศ. 2512 และระดับปริญญาตรีวิศวกรรมศาสตรบัณฑิต เกียรตินิยมอันดับ 2 สาขาวิชาไฟฟ้าสื่อสารจากจุฬาลงกรณ์มหาวิทยาลัย ได้รับปริญญาบริหารธุรกิจดุษฎีบัณฑิตกิตติมศักดิ์ สาขาการจัดการจากมหาวิทยาลัยเทคโนโลยีราชมงคลกรุงเทพ แต่เดิม ฤทธิ์ทำงานเป็นวิศวกรไฟฟ้า ต่อมาได้มาบริหารงานให้กับซีเอ็ดยูเคชั่น บริษัทที่ทำธุรกิจเกี่ยวกับหนังสือที่มีชื่อเสียงของไทยก่อนที่บริษัทดังกล่าวจะกลายเป็นบริษัทมหาชนในเวลาต่อมา หลังจากนั้น ได้ถอนตัวดูแลร้านอาหารของครอบครัวอย่างจริงจังในปี 2529 แต่เดิมร้านอาหารของครอบครัวตั้งอยู่ที่สยามสแควร์ ชื่อร้าน เอ็มเค คาเฟ่ ต่อมาจึงได้เปิดร้านในเซ็นทรัลพลาซา ลาดพร้าวและเปลี่ยนรูปแบบของร้านอาหารให้เป็นร้านสุกี้เต็มตัว ในการพัฒนาธุรกิจร้านอาหารนั้น ฤทธิ์ได้ใช้ความรู้ทางวิศวกรรมศาสตร์พัฒนาหม้อสุกี้ไฟฟ้าโดยใช้การเหนี่ยวนำไฟฟ้า ตู้เย็น และถาดเสิร์ฟอาหารแบบใหม่ที่เหมาะสำหรับการใช้ในร้านอาหารซึ่งได้รับความสนใจเป็นอย่างมาก ฤทธิ์ยังได้นำระบบการบริหารองค์กรแบบตะวันตกมาใช้โดยเพิ่มมาตรฐานการจัดการจนเป็นระบบและพัฒนาการรับออร์เดอร์ด้วยพีดีเอ (คอมพิวเตอร์ผู้ช่วยส่วนบุคคล) ทั้งนี้ ได้ขยายสาขาไปยังเวียดนามและญี่ปุ่นโดยนำระบบแฟรนไชส์เข้ามาช่วย ในด้านสังคม ฤทธิ์ดำรงตำแหน่งประธานฝ่ายกิจกรรมเพื่อประชาชนมูลนิธิโรคตับ กรรมการกองทุนพัฒนาระบบงานหัวใจและหลอดเลือด โรงพยาบาลศิริราช กรรมการมูลนิธิสมเด็จพระมหิตลาธิเบศร อดุลยเดชวิกรม พระบรมราชชนกและตำแหน่งอื่นๆในองค์กรทางสังคมมากมาย ฤทธิ์ยังมีนโยบายสนับสนุนบุคลากรของบริษัทของตนโดยจัดตั้ง MK Service Training Institute เพื่อพัฒนาศักยภาพของบุคลากร จากการจัดอันดับของฟอร์ป ประเทศไทย พบว่าฤทธิ์ติดอันดับบุคคลที่ร่ำรวยที่สุดในประเทศไทย 50 คนแรก (Thailand's 50 Richest) โดยอยู่ในอันดับที่ 13 คาดว่ามีสินทรัพย์สุทธิอยู่ที่ 1.6 พันล้านดอลลาร์สหรัฐ</doc>
