<doc id="78577" url="https://th.wikipedia.org/wiki?curid=78577" title="ถาวร เสนเนียม">ถาวร เสนเนียม ถาวร เสนเนียม อดีตรองหัวหน้าพรรคประชาธิปัตย์ และอดีตสมาชิกสภาผู้แทนราษฎรจังหวัดสงขลาหลายสมัย อดีตรัฐมนตรีช่วยว่าการกระทรวงมหาดไทย เกิดเมื่อวันที่ 29 มีนาคม พ.ศ. 2490 ที่อำเภอระโนด จังหวัดสงขลาการศึกษาการศึกษา. - ระดับเตรียมอุดมศึกษา โรงเรียนมหาวชิราวุธ จังหวัดสงขลา - นิติศาสตร์บัณฑิต มหาวิทยาลัยธรรมศาสตร์ - เนติบัณฑิต (สอบได้อันดับที่ 6 ของรุ่นที่ 25) สำนักอบรมศึกษากฎหมายแห่งเนติบัณฑิตยสภา - รัฐประศาสนศาสตร์มหาบัณฑิตจากสถาบันบัณฑิตพัฒนบริหารศาสตร์ (NIDA)บทบาททางการเมือง บทบาททางการเมือง. นายถาวร เสนเนียม เป็น ส.ส. และสมาชิกพรรคประชาธิปัตย์ที่มีบทบาทมากผู้หนึ่ง เป็น ส.ส.ในพื้นที่จังหวัดสงขลาอย่างต่อเนื่อง 6 สมัย ปัจจุบันเป็นรองเลขาธิการพรรค ซึ่งก่อนเข้าสู่แวดวงการเมือง นายถาวรเคยเป็นทนายความและอัยการประจำจังหวัดกระบี่และพัทลุงมาก่อนด้วย ในการเลือกตั้งหาเสียงเมื่อปี พ.ศ. 2548 นายถาวรได้สร้างความฮือฮาด้วยการเปิดประเด็นว่ามีเทปบันทึกเสียงของนายเนวิน ชิดชอบ ซึ่งขณะนั้นเป็นรัฐมนตรีช่วยว่าการกระทรวงเกษตรและสหกรณ์ทุจริตการเลือกตั้งด้วยการพยายามพูดจาหว่านล้อมให้ผู้ว่าราชการจังหวัดพัทลุง สงขลา และสตูลช่วยเหลือพรรคไทยรักไทยขณะไปปฏิบัติหน้าที่ที่จังหวัดสงขลา โดยนายถาวรกล่าวว่าเป็นผู้บุกเข้าไปในห้องประชุมบันทึกเทปด้วยตนเอง และได้ยื่นเทปชิ้นนี้ฟ้องต่อคณะกรรมการการเลือกตั้ง (กกต.) (ชุดเดียวกับชุด สามหนา ห้าห่วง อันประกอบด้วย พล.ต.อ.วาสนา เพิ่มลาภ, นายปริญญา นาคฉัตรีย์, นายวีระชัย แนวบุญเนียร) แต่ทว่า กกต.มีความเห็นว่าเสียงไม่ชัดเจนไม่อาจใช้เป็นหลักฐานได้ และเป็นผู้ยื่นฟ้องต่อศาลปกครองในกรณีที่กกต. ชุดที่ 2 ที่ พล.ต.อ.วาสนา เพิ่มลาภ เป็นประธาน ว่าจัดการเลือกตั้งไม่ชอบด้วยกฎหมาย ในช่วงวิกฤตการณ์การเมืองในประเทศไทย พ.ศ. 2548-2549 เป็นผลให้ศาลพิพากษาให้จำคุก กกต.ทั้งสามคน นอกจานี้ นายถาวร ยังเป็นหนึ่งในคณะผู้ว่าคดีพรรคในคดียุบพรรคประชาธิปัตย์อีกด้วย ในเดือนกุมภาพันธ์ พ.ศ. 2551 พรรคประชาธิปัตย์ประกาศจัดตั้ง คณะรัฐมนตรีเงา หรือ ครม.เงา ขึ้น นายถาวร เสนเนียม ได้รับเลือกจากที่ประชุมพรรค ให้ทำหน้าที่ รัฐมนตรีช่วยว่าการกระทรวงมหาดไทยเงา ปลายปี พ.ศ. 2551 พรรคประชาธิปัตย์สามารถเป็นแกนนำจัดตั้งรัฐบาล นายถาวร เสนเนียม ได้รับแต่งตั้งให้ดำรงตำแหน่ง รัฐมนตรีช่วยว่าการกระทรวงมหาดไทย และเมื่อวันที่ 5 สิงหาคม 2554 นายถาวร ได้รับการแต่งตั้งให้เป็น รองหัวหน้าพรรคประชาธิปัตย์ (ดูแลพื้นที่ภาคใต้) ต่อมาเขาได้ลาออกจากตำแหน่งรองเลขาธิการพรรค เมื่อวันที่ 1 พฤศจิกายน พ.ศ. 2556 เพื่อเข้าร่วมกิจกรรมทางการเมืองกับกลุ่ม กปปส. ภายหลังจากพรรคประชาธิปัตย์ได้กลับมาเป็นฝ่ายค้านอีกครั้ง หลังจากแพ้การเลือกตั้ง พรรคประชาธิปัตย์ได้จัดตั้ง คณะรัฐมนตรีเงา คณะที่ 2 ขึ้น โดยนายถาวรได้รับเลือกจากที่ประชุมพรรคให้ทำหน้าที่ รัฐมนตรีว่าการกระทรวงยุติธรรมเงาวิกฤตการณ์การเมืองไทย พ.ศ. 2556–2557 วิกฤตการณ์การเมืองไทย พ.ศ. 2556–2557. ในวิกฤตการณ์การเมืองไทย พ.ศ. 2556–2557 นายถาวรเป็นหนึ่งใน 9 ส.ส.พรรคประชาธิปัตย์ที่ลาออกจากการเป็นสมาชิกพรรคและกรรมการบริหารพรรค และเข้าเป็นหนึ่งในแกนนำ กปปส. (คณะกรรมการประชาชนเพื่อการเปลี่ยนแปลงประเทศไทยให้เป็นประชาธิปไตยที่สมบูรณ์อันมีพระมหากษัตริย์เป็นประมุข) โดยมีบทบาทเป็นผู้ดูแลเรื่องการรักษาความปลอดภัยของการชุมนุม และติดต่อประสานกับกลุ่มแนวร่วมอื่น ๆ อันได้แก่ กองทัพประชาชน โค่นระบอบทักษิณ (กปท.), เครือข่ายนักศึกษาประชาชนปฏิรูปประเทศไทย (คปท.) และสันติอโศก อีกทั้งเป็นแกนนำที่เวทีอนุสาวรีย์ชัยสมรภูมิ ในการชุมนุมตั้งแต่วันที่ 13 มกราคม พ.ศ. 2557 จนถึงวันที่ 2 กุมภาพันธ์ ปีเดียวกัน เนื่องจากเป็นพื้นที่ ๆ เป็นจุดอันตราย ถูกโจมตีจากอาวุธชนิดต่าง ๆ บ่อยครั้ง ในวันที่ 14 พฤษภาคม ปีเดียวกัน จากการชุมนุมในครั้งนี้ ศาลอาญาอนุมัติหมายจับแกนนำ กปปส. รวม 43 คน ผู้ต้องหาคดีกบฏ และความผิดอื่น รวม 8 ข้อหา เพื่อติดตามตัวมาดำเนินกระบวนการตามกฎหมาย โดยนายถาวรเป็นผู้ต้องหาหมายเลขที่ 7ชีวิตส่วนตัว ชีวิตส่วนตัว. นายถาวรเป็นบุตรชายของนายพวงแก้ว และนางเริ่ม เสนเนียม โดยบิดามีอาชีพเป็นชาวนา และมีน้องชายเป็น ส.ส.พรรคประชาธิปัตย์ จังหวัดสงขลา เขต 4 ด้วยกัน คือ นายวินัย เสนเนียม (ปัจจุบันเสียชีวิตแล้ว) ชีวิตครอบครัว นายถาวร สมรสกับ พล.ต.หญิง จันทิมา เสนเนียม ทั้งคู่มีบุตรด้วยกันทั้งหมด 3 คน เป็นหญิง 2 ชาย 1 ในปี พ.ศ. 2558 นายถาวรได้รับรางวัลพ่อตัวอย่างแห่งชาติ จากงานวันพ่อแห่งชาติ ครั้งที่ 36 ประจำปี 2558 และหลังจากการรัฐประหารในปี พ.ศ. 2557 ทางคณะรักษาความสงบแห่งชาติ (คสช.) ได้มีคำสั่งห้ามพรรคการเมืองรวมถึงนักการเมืองทำกิจกรรมทางการเมือง นายถาวรได้ใช้เวลาช่วงนี้เป็นโปรโมเตอร์จัดการแข่งขันชกมวยไทย โดยทำการแข่งขันเป็นประจำที่เวทีมีนบุรีสปอร์ต เขตมีนบุรี มีการถ่ายทอดทางสถานีโทรทัศน์ทีนิวส์ ทุกคืนวันเสาร์ เริ่มตั้งแต่วันที่ 30 พฤษภาคม พ.ศ. 2558 และในวันที่ 23-24 มกราคม พ.ศ. 2559 ยังได้จัดคู่มวยไทยอีกกว่า 20 คู่ ชกในงานกิจกรรมสมุยเฟสติวัล ที่เกาะสมุย ซึ่งนับเป็นรายการใหญ่อีกด้วยรางวัลและเกียรติยศ รางวัลและเกียรติยศ. ถาวร เสนเนียม ได้รับพระราชทานยศกองอาสารักษาดินแดนเป็น นายกองเอกถาวร เสนเนียม เมื่อ พ.ศ. 2552เครื่องราชอิสริยาภรณ์เครื่องราชอิสริยาภรณ์. - พ.ศ. 2541 - เครื่องราชอิสริยาภรณ์อันเป็นที่เชิดชูยิ่งช้างเผือก ชั้นมหาปรมาภรณ์ช้างเผือก (ม.ป.ช.) - พ.ศ. 2538 - เครื่องราชอิสริยาภรณ์อันมีเกียรติยศยิ่งมงกุฎไทย ชั้นมหาวชิรมงกุฏ (ม.ว.ม.)</doc>
