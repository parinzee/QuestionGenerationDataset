<doc id="673421" url="https://th.wikipedia.org/wiki?curid=673421" title="ต่าย พิจิตร">ต่าย พิจิตร ต่าย พิจิตร หรือชื่อจริง ชูชาติ ไตรรัตนประดิษฐ์ (ชื่อเล่น: ต่าย; 10 มกราคม พ.ศ. 2506 — ) เป็นอดีตนักสนุกเกอร์อาชีพชาวไทย เขาได้เข้าร่วมแข่งขันรายการเวิลด์สนุกเกอร์แชมเปียนชิปมาแล้วถึงสามสมัย และสามารถเข้าสู่รอบแรกในปี พ.ศ. 2538 ซึ่งผลงานร่วมที่ดีที่สุดของต่าย พิจิตร คือรายการไทยแลนด์โอเพน 1994 ที่เขาสามารถผ่านเข้าสู่รอบสอง โดยเป็นฝ่ายพ่ายต่อดาร์เรน มอร์แกน ด้วยผลการแข่งที่ 4–5 ในรอบดังกล่าวผลงานในระดับอาชีพ ผลงานในระดับอาชีพ. ต่าย พิจิตร ได้เป็นนักสนุกเกอร์อาชีพตั้งแต่ปี พ.ศ. 2534 โดยการแข่งขันรายการแรกของเขาคือไทยแลนด์โอเพน 1991 ซึ่งเขาได้ถูกคัดออกในรอบแรกหลังจากเป็นฝ่ายพ่ายต่ออาลี คาร์เตอร์ ด้วยผล 4–5 และต่าย พิจิตร สามารถทำผลงานที่ดีที่สุดในปี พ.ศ. 2537 ในรายการไทยแลนด์โอเพนด้วยการเป็นฝ่ายชนะโคลิน มอร์ตัน และสตีเฟน เฮนดรี ที่ 5–2 ก่อนจะเป็นฝ่ายแพ้มอร์แกนด้วยผล 4–5 ในรอบที่สอง หนึ่งปีต่อมา เขาได้เข้าแข่งขันรายการเวิลด์สนุกเกอร์แชมเปียนชิปเป็นครั้งแรก กับการคัดเลือกเข้าสู่การแข่งขันเวิลด์สนุกเกอร์แชมเปียนชิป 1995 นั่นจึงหมายถึงการที่เขาได้เป็นชาวไทยรายที่สองที่ได้ลงแข่ง ณ โรงละครครูซิเบิล ต่อจากต๋อง ศิษย์ฉ่อย (เจมส์ วัฒนา) ก่อนจะมาเป็นแจ๊ค สระบุรี (เดชาวัต พุ่มแจ้ง) ในปี พ.ศ. 2556 ซึ่งต่าย พิจิตร สามารถผ่านมาถึงการแข่งรอบแรก ทว่า เขาเป็นฝ่ายแพ้ต่อวิลลี ธอร์น ด้วยผลการแข่งที่ 6–10 ในช่วงสิ้นสุดฤดูกาล 1994/95 ต่าย พิจิตร ได้รับการจัดให้อยู่ในอันดับที่ 171 ของโลก นอกจากนี้ เขายังเข้าร่วมการแข่งขันสนุกเกอร์ยูเคแชมเปียนชิป 1996 โดยสามารถเป็นฝ่ายชนะต่อจิมมี ไวต์ ด้วยผล 9–7 ในรอบแรก และสามารถเข้าสู่รอบสอง ที่ซึ่งเขาเป็นฝ่ายแพ้ต่อโจ จอห์นสัน ด้วยผลการแข่งขันที่ 6–9 ในฤดูกาล 1998/99 เขาได้รับการจัดให้อยู่ในอันดับที่ 124 ของโลก นับเป็นอันดับสูงสุดของการเป็นนักสนุกเกอร์อาชีพสำหรับเขา แต่เมื่อสิ้นสุดฤดูกาลเขาก็ได้ตกมาอยู่ในอันดับที่ 150 กับทัวนาเมนต์สุดท้ายของเขาในรายการไชนาอินเตอร์เนชันแนล 1999 โดยเป็นฝ่ายแพ้ต่อจอห์น ไจล์ส ที่ 0–5</doc>
