<doc id="868639" url="https://th.wikipedia.org/wiki?curid=868639" title="เดสปาซิโต">เดสปาซิโต "เดสปาซิโต" (, "อย่างช้า ๆ") เป็นซิงเกิลของลุยส์ ฟอนซิ นักร้องเพลงป็อปชาวปวยร์โตรีโก ร่วมด้วยแดดดีแยงกี นักร้องเพลงแร็ปชาวปวยร์โตรีโก จากสตูดิโออัลบัมของฟอนซิ เมื่อวันที่ 13 มกราคม ค.ศ. 2017 ยูนิเวอร์แซลมิวสิกลาตินได้ปล่อยเพลง "เดสปาซิโต" พร้อมกับมิวสิกวิดีโอซึ่งแสดงศิลปินทั้งสองกำลังร้องเพลงในย่านลาเปร์ลาภายในเขตเมืองเก่าซานฮวน และในบาร์ลาฟักโตริอาในย่านเดียวกัน ลุยส์ ฟอนซิ, เอริกา เอนเดร์ และแดดดีแยงกีเป็นผู้แต่งเนื้อร้อง ส่วนอันเดรส ตอร์เรส และเมาริซิโอ เรนฮิโฟ เป็นผู้ผลิต "เดสปาซิโต" เป็นเพลงแนวเรเกตอน-ป็อปในอัตราจังหวะ 4 4 (common time) และมีเนื้อหาเกี่ยวกับการมีเพศสัมพันธ์ซึ่งเป็นไปอย่างนุ่มนวลและเต็มไปด้วยความรักใคร่ ในเชิงพาณิชย์ เพลงขึ้นสู่อันดับหนึ่งของชาร์ตความนิยมใน 45 ประเทศ และขึ้นสู่สิบอันดับแรกของชาร์ตอื่น ๆ อีก 9 ชาร์ต ทำให้ "เดสปาซิโต" เป็นซิงเกิลที่ประสบความสำเร็จมากที่สุดของทั้งฟอนซิและแดดดีแยงกี เพลงนี้ยังเป็นเพลงที่ใช้ภาษาสเปนเป็นหลักเพลงแรกที่ขึ้นสู่สิบอันดับแรกของบิลบอร์ดฮอต 100 นับตั้งแต่เพลง "มากาเรนา (เบย์ไซด์บอยส์มิกซ์)" ในปี ค.ศ. 1996 วิดีโออย่างเป็นทางการของเพลง "เดสปาซิโต" มียอดเข้าชมครบ 1 พันล้านครั้งทางยูทูบเมื่อวันที่ 2 เมษายน ค.ศ. 2017 (หลังจากผ่านไป 97 วัน) กลายเป็นมิวสิกวิดีโอที่มียอดเข้าชมถึงหลักล้านเร็วที่สุดเป็นอันดับที่สองรองจากเพลง "เฮลโล" ของอะเดล หลังความสำเร็จของ "เดสปาซิโต" ก็มีเวอร์ชันเรียบเรียงใหม่ของเพลงนี้ออกตามมาอีกหลายเวอร์ชัน เมื่อวันที่ 17 มีนาคม ค.ศ. 2017 มีการเผยแพร่เวอร์ชันป็อปและเวอร์ชันซัลซาซึ่งร่วมร้องโดยบิกตอร์ มานูเอเล นักดนตรีชาวปวยร์โตรีโก จากนั้นเมื่อวันที่ 17 เมษายน ค.ศ. 2017 มีการเผยแพร่เวอร์ชันเรียบเรียงใหม่ซึ่งร่วมร้องโดยจัสติน บีเบอร์ นักร้องชาวแคนาดา เวอร์ชันนี้ช่วยให้ "เดสปาซิโต" ขึ้นสู่ชาร์ตความนิยมมากขึ้นอีกในหลายประเทศโดยเฉพาะในโลกผู้ใช้ภาษาอังกฤษ และเมื่อวันที่ 5 พฤษภาคม ค.ศ. 2017 มีการเผยแพร่ทั้งเวอร์ชันเออร์บันซึ่งผลิตโดยสกาย และเวอร์ชันดนตรีอิเล็กทรอนิกส์ซึ่งผลิตโดยวงเมเจอร์เลเซอร์จากสหรัฐอเมริกาและดีเจโมสกาจากโคลอมเบีย</doc>
