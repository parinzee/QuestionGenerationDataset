<doc id="335484" url="https://th.wikipedia.org/wiki?curid=335484" title="กัปตันอเมริกา">กัปตันอเมริกา กัปตันอเมริกา () เป็นตัวละครซูเปอร์ฮีโรที่ปรากฏในหนังสือการ์ตูนอเมริกันซึ่งจัดพิมพ์โดยมาร์เวลคอมิกส์ ตัวละครสร้างโดยนักเขียนการ์ตูน โจ ไซมอน และแจ็ก เคอร์บี ปรากฏตัวครั้งแรกในหนังสือ กัปตันอเมริกาคอมิกส์ #1 (มีนาคม ค.ศ. 1941) ตีพิมพ์โดยไทม์ลีคอมิกส์ บริษัทก่อนหน้ามาร์เวลคอมิกส์ กัปตันอเมริกาถูกออกแบบให้เป็นซูเปอร์โซลเจอร์รักชาติที่เคยรบกับฝ่ายอักษะในสงครามโลกครั้งที่สอง และเป็นตัวละครที่นิยมที่สุดของไทม์ลีคอมิกส์ในช่วงสงคราม ความนิยมซูเปอร์ฮีโรลดลงเรื่อย ๆ ในช่วงสงครามและหนังสือการ์ตูนกัปตันอเมริกาเลิกผลิตในปี ค.ศ. 1950 และมีการฟื้นฟูความนิยมระยะสั้นในปี ค.ศ. 1953 ตั้งแต่มาร์เวลคอมิกส์นำตัวละครมาฟื้นฟูอีกครั้งใน ค.ศ. 1964 กัปตันอเมริกาจึงยังคงเป็นที่รู้จักกันทั่วไป กัปตันอเมริกาสวมใส่ชุดที่มีแม่บทธงชาติสหรัฐอเมริกา และมีอาวุธเป็นโล่โลหะที่เกือบทำลายไม่ได้ซึ่งเขาใช้ขว้างไปที่ศัตรู ตัวละครมักพรรณนาว่าเป็นอัตตาที่สองของสตีฟ โรเจอส์ ชายหนุ่มร่างบอบบางที่กลายเป็นมนุษย์ที่สมบูรณ์แบบจากสารเซรัมทดลองที่ผลิตไว้ช่วยเสริมกำลังกองทัพสหรัฐอเมริกา ในท้ายช่วงสงคราม เขาติดกับดักในน้ำแข็งและรอดชีวิตจากการถนอมร่างกายด้วยน้ำแข็งจนกระทั่งเขาฟื้นคืนชีพขึ้นมาในยุคปัจจุบัน แม้ว่ากัปตันอเมริกาจะยังคงมีอุดมคติเป็นคนที่หลุดจากช่วงเวลาของเขามาสู่ความเป็นจริงในสมัยใหม่ เขายังคงเป็นผู้ที่มีคนนับถือสูง และเป็นผู้นำเหล่าอเวนเจอร์มาเป็นเวลานาน กัปตันอเมริกาเป็นตัวละครมาร์เวลคอมิกส์ตัวแรกที่ปรากฏในสื่อนอกจากหนังสือการ์ตูน จากภาพยนตร์ซีเรียล กัปตันอเมริกา หลังจากนั้น ตัวละครปรากฏในภาพยนตร์และละครโทรทัศน์เรื่องอื่น ๆ ล่าสุดคือในจักรวาลภาพยนตร์มาร์เวล รับบทโดยคริส อีแวนส์ ในเรื่อง ดิ อเวนเจอร์ส และ กัปตันอเมริกาติดอันดับที่หกใน "รายชื่อหนังสือการ์ตูนฮีโร 100 เล่มยอดเยี่ยมตลอดกาล" ของไอจีเอ็นในปี ค.ศ. 2011 อันดับที่สองใน "50 อเวนเจอร์ยอดเยี่ยม" ในปี ค.ศ. 2012 และอันดับที่สองใน "ซูเปอร์ฮีโรยอดเยี่ยม 25 คน" ในปี ค.ศ. 2014ประวัติตามท้องเรื่องประวัติตามท้องเรื่อง. - ยุค 1940 สตีฟ รอเจอส์ ถือกำเนิดในวันที่ 4 กรกฎาคม ค.ศ. 1917 ที่โลเวอร์อีสท์ไซด์ของแมนฮัตตัน ในนิวยอร์ก โดยมีพ่อแม่เป็นชาวไอร์แลนด์ที่อพยพเข้าเมือง ซึ่งมีชื่อว่าซาร่าห์ กับโจเซฟ รอเจอส์ โจเซฟ รอเจอส์เสียชีวิตลง โดยที่เหลือเพียงสตีฟซึ่งเป็นบุตรเพียงคนเดียวของซาร่าห์ผู้เป็นมารดา จากนั้นในภายหลัง ซาร่าห์ก็ได้เสียชีวิตลงด้วยโรคปอดบวมในช่วงที่สตีฟอยู่ในวัยหนุ่ม ในช่วงต้นยุค 1940 ก่อนที่อเมริกาจะเข้าร่วมสงครามโลกครั้งที่สอง รอเจอส์เป็นผู้มีร่างกายสูงแต่ผอมบาง เขาเป็นนักเรียนด้านวิจิตรศิลป์ผู้เชี่ยวชาญภาพประกอบ จากเหตุการณ์ที่คุกคามโดยจักรวรรดิไรช์ที่สามนี้ รอเจอส์ได้พยายามที่จะเข้าร่วมเกณฑ์ เพียงเพื่อต้องการที่จะปฏิเสธความยากจน เนื่องด้วยพลเอกเชสเตอร์ ฟีลิปส์แห่งกองทัพสหรัฐกำลังมองหาการทดสอบอยู่พอดี รอเจอส์จึงมีโอกาสที่จะรับใช้ประเทศชาติด้วยการมีส่วนร่วมในโครงการป้องกันความลับสุดยอด โอเปอร์เรชั่น: รีเบิร์ธ หรือโครงการการเกิดใหม่จึงได้เกิดขึ้น ซึ่งได้มีความพยายามในการพัฒนาด้านการสร้างซูเปอร์โซลเยอร์ที่มีความแข็งแกร่งทางด้านร่างกายอย่างแท้จริง รอเจอส์อาสาเข้ารับการทดสอบ และภายหลังจากการคัดเลือกอย่างเข้มงวด เขาก็ได้รับเลือกให้เป็นมนุษย์คนแรกที่ได้รับเซรุ่มเพื่อเป็นซูเปอร์โซลเยอร์จากนักวิทยาศาสตร์ที่มีชื่อว่า ดร.โจเซฟ ไรน์สไตน์ ซึ่งในภายหลังเขาได้เปลี่ยนชื่อรหัสของนักวิทยาศาสตร์มาเป็น อับราฮัม เออร์สไคน์</doc>
