<doc id="156615" url="https://th.wikipedia.org/wiki?curid=156615" title="เจษฎ์ โทณวณิก">เจษฎ์ โทณวณิก รองศาสตราจารย์ ดร.เจษฎ์ โทณะวณิก เป็นนักวิชาการทางกฎหมาย และพิธีกรรายการโทรทัศน์เกี่ยวกับประเด็นทางบ้านเมือง สังคม เป็นชาวไทย-เอลซัลวาดอร์ (ละตินอเมริกา) จบการศึกษาระดับปริญญาตรีจากคณะนิติศาสตร์ มหาวิทยาลัยธรรมศาสตร์ ปริญญาโท (Master of the Science of Law) (JSM) และปริญญาเอกทางกฎหมาย (Doctor of the Science of Law) (JSD) จากมหาวิทยาลัยสแตนฟอร์ด สหรัฐอเมริกา ด้วยอายุเพียง 25 ปี และเป็นสมาชิกเนติบัณฑิตยสภา สมัยที่ 59 ปัจจุบัน ดำรงตำแหน่งคณบดีคณะนิติศาสตร์ปรีดี พนมยงค์ มหาวิทยาลัยธุรกิจบัณฑิตย์ และคณะกรรมการสถานศึกษา โรงเรียนสาธิตแห่งมหาวิทยาลัยเกษตรศาสตร์ ศูนย์วิจัยและพัฒนาการศึกษา เป็นที่รู้จักจากการมักให้ความเห็นเกี่ยวกับประเด็นกฎหมายที่เกี่ยวกับบ้านเมืองตามสื่อต่าง ๆ เคยเป็นพิธีกรรายการเล่าข่าวเช้าทางช่อง 11 คู่กับนายแทนคุณ จิตต์อิสระ ช่วงหนึ่ง และเคยเป็นวิทยากรรายการ "ช่วยคิด ช่วยทำ" ทางช่อง 3 คู่กับ รศ.สุขุม นวลสกุล โดยมี ศิริบูรณ์ ณัฐพันธุ์ เป็นพิธีกร ชีวิตส่วนตัว มีสำนักงานกฎหมายส่วนตัวชื่อ สำนักกฎหมายมโนทัย-เจษฎ์ แอนด์ แอสโซสิเอทส์ สถานภาพสมรสแล้ว มีบุตรสองคน ชื่อ กษิดิศและกษิณา กิจกรรมยามว่างชอบเดินป่าและขี่จักรยานเสือภูเขา ชื่นชอบการอ่านนิยายกำลังภายในของกิมย้ง และเคยได้รับรางวัล "เปรียว อวอร์ด 2005" ในฐานะที่เป็นบุคคลที่ประสบความสำเร็จในชีวิตการงาน และเป็นที่รู้จักของสังคม หลังรัฐประหารในประเทศไทย พ.ศ. 2557 นาย เจษฎ์ โทณวณิก ได้รับการแต่งตั้งจาก คณะกรรมการร่างรัฐธรรมนูญ (กรธ.) ให้เป็นที่ปรึกษาคณะกรรมการร่างรัฐธรรมนูญ กรรมการในคณะกรรมการปฏิรูปประเทศด้านการป้องกันและปราบปรามการทุจริตและประพฤติมิชอบ</doc>
