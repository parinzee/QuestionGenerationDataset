<doc id="91920" url="https://th.wikipedia.org/wiki?curid=91920" title="เอลฟ์ (มิดเดิลเอิร์ธ)">เอลฟ์ (มิดเดิลเอิร์ธ) เอลฟ์ () ตามความหมายในจินตนิยายชุดมิดเดิลเอิร์ธ ของ เจ. อาร์. อาร์. โทลคีน เป็นสิ่งมีชีวิตที่ถูกสร้างขึ้นโดยมหาเทพอิลูวาทาร์ มีชีวิตยืนยาวเท่ากับอายุของโลก จึงเสมือนหนึ่งว่าเป็นอมตะ คำว่า 'เอลฟ์' (Elf) เป็นคำที่โทลคีนเลือกมาจากตำนานโบราณเพื่อใช้แทนคำศัพท์แท้จริงอันเป็นชื่อของชนเผ่านี้ คือ เอลดาร์ (Eldar) ซึ่งเป็นคำในภาษาเควนยา หมายถึง 'ประชากรแห่งแสงดาว' โทลคีนมักกล่าวเสมอว่า การตั้งชื่อต่าง ๆ ในผลงานของเขา มีเหตุจากรากฐานของเสียงและคำศัพท์ในภาษาเฉพาะที่เขาประดิษฐ์ขึ้น คือภาษาเควนยา และภาษาซินดาริน อย่างไรก็ดีคำศัพท์เหล่านั้นมักพ้องเสียงกับรูปภาษาโบราณอื่น ๆ โดยเฉพาะภาษาอังกฤษเก่า (Old English) การศึกษาผลงานของโทลคีนโดยพิจารณารากศัพท์ในภาษาอังกฤษเก่า ช่วยให้เข้าใจจุดมุ่งหมายในการประพันธ์ของโทลคีนมากขึ้น เอลฟ์ ในผลงานของโทลคีน สื่อถึงอารยธรรมอันเก่าแก่ ความทรงภูมิปัญญา และความดีงามของโลก ซึ่งส่วนหนึ่งสืบทอดไหลเวียนอยู่ในร่างกายมนุษย์ โทลคีนสื่อความหมายนี้โดยการประพันธ์ให้เผ่าพันธุ์เอลฟ์ ได้วิวาห์กับเผ่าพันธุ์มนุษย์ มนุษย์ในยุคหลังจึงมีสายเลือดของเอลฟ์ผสมอยู่ประวัติกำเนิดของเอลฟ์ ประวัติ. กำเนิดของเอลฟ์. ตามปกรณัมของ เจ. อาร์. อาร์. โทลคีน การตื่นของเอลฟ์ เป็นจุดเริ่มต้นนับยุคที่หนึ่งของยุคแห่งพฤกษา พวกเอลฟ์เล่าสืบต่อกันมาว่า พวกเขาตื่นขึ้นที่ริมทะเลสาบคุยวิเอเนน ซึ่งเป็นทะเลสาบที่ตั้งอยู่ในดินแดนไกลโพ้นทางฟากตะวันออกของทวีปมิดเดิลเอิร์ธ กลุ่มที่ตื่นขึ้นเป็นกลุ่มแรกคือชาววันยาร์ กลุ่มที่สองคือ โนลดอร์ และกลุ่มที่สามคือชาวเทเลริ เวลานั้นโลกอาร์ดายังไม่มีดวงอาทิตย์และดวงจันทร์ มีแต่เพียงแสงสว่างจากแสงดาว พวกเอลฟ์จึงมองเห็นแสงดาวเป็นสิ่งแรก และหลงรักในแสงดาวเหล่านั้น เมลคอร์ เป็นคนแรกที่ล่วงรู้ถึงการตื่นของเหล่าเอลฟ์ จึงลอบมาทำร้ายและจับตัวพวกเอลฟ์ไปทรมาน บ้างเชื่อกันว่านี่เป็นที่มาของพวกออร์ค คือการที่เมลคอร์เอาตัวพวกเอลฟ์ไปทรมานจนพิกลพิการ เป็นการทำลายสิ่งประดิษฐ์แสนวิเศษของอิลูวาทาร์ เมื่อเทพโอโรเมเสด็จประพาสมิดเดิลเอิร์ธคราวหนึ่ง จึงมาพบพวกเอลฟ์เข้า เหล่าวาลาร์ จึงมีดำริให้ชักชวนพวกเอลฟ์ให้เดินทางไปอยู่ด้วยกันกับพวกพระองค์ที่วาลินอร์ เพื่อให้รอดพ้นจากการรังควานของเมลคอร์ เกิดเป็นการอพยพครั้งใหญ่ของเอลฟ์ ซึ่งเป็นจุดแบ่งกลุ่มตระกูลของเอลฟ์อีกมากมายในเวลาต่อมาการแบ่งชาติพันธุ์ของเอลฟ์ การแบ่งชาติพันธุ์ของเอลฟ์. เอลฟ์แบ่งได้เป็นกลุ่มดังต่อไปนี้- แบ่งตามการเข้าร่วมการเดินทางครั้งใหญ่- อวาริ : 'ผู้ปฏิเสธ' คือพวกที่ไม่ได้เข้าร่วมการเดินทางครั้งใหญ่ - เอลดาร์ : เอลฟ์แห่งแสงดาว ซึ่งเดิมเป็นชื่อเรียกเอลฟ์ทั้งหมด ต่อมาใช้เรียกพวกที่เข้าร่วมการเดินทางเท่านั้น - แบ่งตามการเดินทางไปถึงอามัน- อามันยาร์ : เอลฟ์ที่ไปถึงอามัน - อูมันยาร์ : เอลฟ์ที่ไปไม่ถึงอามัน - แบ่งตามการได้เห็นแสงแห่งพฤกษา- คาลาเควนดิ : เอลฟ์แห่งแสงสว่าง คือพวกที่ได้เห็นแสงแห่งพฤกษา - มอริเควนดิ : เอลฟ์แห่งความมืด คือพวกที่ไม่ได้เห็นแสงแห่งพฤกษาตระกูลต่าง ๆตระกูลต่าง ๆ. - วันยาร์ - โนลดอร์ - เทเลริภาษา ภาษา. โทลคีนเป็นศาสตราจารย์ด้านภาษาศาสตร์ เขาได้ประดิษฐ์คิดค้นภาษาเอลฟ์ขึ้นจนสามารถใช้งานได้จริง มีไวยากรณ์และคำศัพท์มากพอจะใช้งานในชีวิตประจำวันได้ คือภาษาเควนยา และภาษาซินดาริน ซึ่งในนิยายของเขาระบุว่าทั้งสองภาษาเป็นภาษาที่เอลฟ์ในมิดเดิลเอิร์ธใช้งานกันเป็นภาษาหลัก แต่โทลคีนยังประดิษฐ์ภาษาเอลฟ์ไว้อีกเป็นจำนวนมาก บางภาษาก็มีเพียงโครงร่างไวยากรณ์เท่านั้น หากว่าตามเนื้อเรื่องในจินตนิยาย เพื่อให้เข้าใจได้ง่าย ก็สามารถอธิบายได้ดังนี้ - เมื่อแรกที่พวกเอลฟ์ตื่นขึ้นที่คุยวิเอเนน พวกเขาสื่อสารกันด้วยภาษาเควนเดียนโบราณ ซึ่งเป็นต้นกำเนิดของภาษาเอลฟ์ทั้งปวง ต่อมาเมื่อพวกเอลฟ์อพยพแยกย้ายกันไปอยู่ในดินแดนต่าง ๆ จึงมีการพัฒนาทางภาษาของแต่ละกลุ่มแตกต่างกันออกไป ภาษาต่าง ๆ ของพวกเอลฟ์ประกอบด้วย- เควนเดียนโบราณ- อวาริน (ภาษาของพวกเอลฟ์ที่ไม่ได้เข้าร่วมการเดินทางครั้งใหญ่)- ภาษาอวารินต่าง ๆ (อวารินบางส่วนผนวกรวมเข้ากับพวกนันดอรินด้วย) - คอมมอน เอลดาริน- เควนยา (ภาษาของชาวโนลดอร์และวันยาร์)- เควนด์ยา (หรือ วันยารินเควนยา) ภาษาของชาววันยาร์ที่ใช้อยู่ในวาลินอร์ - โนลดอรินเควนยา (หรือ เควนยาพลัดถิ่น) ถือเป็นภาษาเอลฟ์ชั้นสูงของมิดเดิ้ลเอิร์ธ - คอมมอน เทเลริน (ภาษาของชาวเทเลริหรือลินดาร์ในช่วงแรก)- เทเลริน (ภาษาของชาวเทเลริที่เดินทางไปถึงทวีปอามัน) - นันดอริน (ภาษาของชาวนันดอร์)- สำเนียงซิลวันแห่งลุ่มแม่น้ำอันดูอิน - สำเนียงกรีนเอลฟ์แห่งออสซิริอันด์ - ซินดาริน (ภาษาของชาวซินดาร์)- สำเนียงโดริอาธริน (ของชาวโดริอัธ) - สำเนียงฟาลาธริน (ของชาวฟาลัสและนาร์โกธรอนด์) - สำเนียงซินดารินเหนือ (ของชาวดอร์โธนิออนและฮิธลุม) - สำเนียงโนลโดริน (ของชาวโนลดอร์พลัดถิ่น)ชื่ออื่น ๆ ชื่ออื่น ๆ. ชื่อในภาษาเอลฟ์- เอลดาร์ - เควนดิ - เอลดาลิเอ ชื่อทั่วไป- ปฐมชน - บุตรแห่งแสงดาว - อมตะชน - บุตรผู้ใหญ่แห่งอิลูวาทาร์</doc>
