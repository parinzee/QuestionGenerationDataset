<doc id="765388" url="https://th.wikipedia.org/wiki?curid=765388" title="วิโอลาบีช">วิโอลาบีช วิโอลาบีช () เป็นกลุ่มนักร้องแนวอินดีป็อปชาวอังกฤษ ก่อตั้งในวอร์ริงตัน มณฑลเชชเชอร์ ใน ค.ศ. 2013 สมาชิกวงประกอบด้วย คริส เลนเนิร์ด (กีตาร์และร้องนำ) ริเวอร์ รีฟส์ (กีตาร์) โทมัส โลว์ (เบส) และแจ็ก เดคิน (กลอง) สมาชิกวงทั้งสี่คน และผู้จัดการวงชื่อ เครก แทร์รี เสียชีวิตในอุบัติเหตุรถยนต์ที่เมืองเซอเดอร์เตลเย ประเทศสวีเดน เมื่อวันที่ 13 กุมภาพันธ์ ค.ศ. 2016งานเพลง งานเพลง. วิโอลาบีชก่อตั้งขึ้นในเมืองวอร์ริงตัน มณฑลเชชเชอร์ เมืองกลางปี ค.ศ. 2013 สมาชิกเดิมคือ คริส เลนเนิร์ด (กีตาร์และร้องนำ) แฟรงกี โคลสัน (กีตาร์) จอนนี กิบสัน (เบส) และแจ็ก เดคิน (กลอง) สมาชิกวงชุดสุดท้ายก่อตั้งใน ค.ศ. 2015 โดยมีสมาชิกเดิม เลนเนิร์ด และเดคิน ร่วมด้วย ริเวอร์ รีฟส์ (กีตาร์) และโทมัส โลว์ (เบส) พวกเขาเปิดตัวครั้งแรกที่เดอะแคเวิร์นคลับ เมืองลิเวอร์พูล ในเดือนกันยายน ค.ศ. 2013 เพลง "เดซีส์" ของวงถูกรวมในอัลบั้มรวมเพลงอัลบั้มที่สองของ ดิอินดีคาสเซตเพลเยอร์ และเพลง "เลิฟมายเลิฟ" ในอัลบั้มที่สามในเดือนตุลาคม ค.ศ. 2013 ซิงเกิลแรก "สวิงส์แอนด์วอเทอร์สไลส์" ถูกบรรจุในรายการเพลงของบีบีซีเรดิโอ 1 ในเดือนกันยายน ค.ศ. 2015การเสียชีวิต การเสียชีวิต. ในวันที่ 13 กุมภาพันธ์ ค.ศ. 2016 สมาชิกทั้งสี่คน และผู้จัดการวงชื่อ เครก แทร์รี ประสบอุบัติเหตุเสียชีวิตบนสะพานมอเตอร์เวย์ อี4 ที่เมืองเซอเดอร์เตลเย ทางตะวันตกเฉียงใต้ของกรุงสตอกโฮล์ม พยานเห็นรถยนต์คันดังกล่าวตกลงไปในช่องว่างบนสะพานที่เปิดออกเพื่อให้เรือแล่นผ่าน วงดนตรีเพิ่งเล่นดนตรีที่เทศกาลดนตรีแวส์เดอะมิวสิก ที่เมืองนอร์เชอปิง ก่อนหน้านั้นหนึ่งวัน</doc>
