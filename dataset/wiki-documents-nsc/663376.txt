<doc id="663376" url="https://th.wikipedia.org/wiki?curid=663376" title="ชัค เฮเกล">ชัค เฮเกล ชาลส์ ทิโมธี เฮเกล () หรือ ชัค เฮเกล () เป็นนักการเมืองชาวอเมริกันซึ่งเคยตำแหน่งรัฐมนตรีว่าการกระทรวงกลาโหมสหรัฐอเมริกาคนที่ 24 ตั้งแต่เดือนกุมภาพันธ์ พ.ศ. 2556–2558 และเป็นสมาชิกวุฒิสภาจากรัฐเนแบรสกา ตั้งแต่ พ.ศ. 2538−2552 ในการเลือกตั้งประธานาธิบดีสหรัฐอเมริกา ค.ศ. 2008 เฮเกลเป็นหนึ่งในบุคคลที่ถูกมองว่า จะได้เข้าร่วมคณะรัฐมนตรีสหรัฐ ไม่ว่าบารัค โอบามาหรือจอห์น แมคเคนจะชนะการเลือกตั้ง ทั้งนี้ระหว่างการเลือกตั้งนั้น จอห์น แมคเคนเคยให้สัมภาษณ์ เดอะนิวยอร์กไทมส์ ว่า "เป็นเกียรติอย่างยิ่งที่จะได้ชัคมาอยู่ด้วย เขาจะเป็นรัฐมนตรีฯ ต่างประเทศที่เยี่ยมยอด" เมื่อเริ่มดำรงตำแหน่งรัฐมนตรีว่าการกระทรวงกลาโหมในกุมภาพันธ์ 2556 ต่อจากลีออน พาเนตตาในเดือนพฤษภาคมปีเดียวกัน เขาได้เริ่มเดินทางเยือนหลายประเทศในเอเชียซึ่งในอดีตเคยเป็นฐานที่มั่นทางทหารของสหรัฐอเมริกาในยุคสงครามเย็น นี่เป็นหนึ่งในความพยายามของสหรัฐที่จะเข้าไปมีบทบาทในเอเชียหลังถอนตัวออกมานานนับทศวรรษ ในเดือนกรกฎาคม 2556 เฮเกลแถลงข่าวผลการดำเนินงานที่ผ่านมาในตำแหน่งรัฐมนตรีว่าการกระทรวงกลาโหมของเขา จากวิกฤติการณ์ร่างกฎหมายว่าด้วยงบประมาณแผ่นใน พ.ศ. 2556 ก่อนหน้านั้น ทำให้เฮเกลเห็นว่าสหรัฐควรประหยัดงบประมาณด้านการทหาร หนึ่งในตัวเลือกที่เขาให้ความสำคัญ คือการลดขนาดของกองเรือบรรทุกเครื่องบินจาก 11 เหลือ 8 กองเรือ เฮเกลยังได้ผลักดันบรรดาเจ้าหน้าที่ระดับสูงของกองกำลังรักษาดินแดน (National Guard) ให้จัดสรรเงินและสิทธิประโยชน์แก่เจ้าหน้าที่ที่มีสถานภาพเป็นคู่ครองรักร่วมเพศ ซึ่งเป็นหน่วยงานที่ขึ้นตรงต่อกระทรวงกลาโหมสหรัฐ ระหว่างการดำรงตำแหน่งรัฐมนตรีว่าการกระทรวงกลาโหมของเขา ยังเป็นช่วงเวลาที่สหรัฐนั้นขัดแย้งกับรัสเซียอย่างรุนแรงที่สุดในรอบหลายปี อันเนื่องมาจากวิกฤตการณ์ไครเมีย นอกจากนี้ยังเป็นช่วงเวลาที่ในภูมิภาคอาหรับมีกลุ่มก่อการร้ายอิสลามหัวรุนแรงที่เรียกตนเองว่า รัฐอิสลามอิรักและเลแวนต์ ที่มีกำลังพลและอาวุธมาก เข้ายึดเมืองต่าง ๆ ในหลายชาติอาหรับและสังหารผู้คนอย่างโหดเหี้ยม ทำให้กองทัพสหรัฐและชาติพันธมิตรต้องออกปฏิบัติการปราบปราม</doc>
