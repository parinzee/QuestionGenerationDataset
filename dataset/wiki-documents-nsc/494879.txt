<doc id="494879" url="https://th.wikipedia.org/wiki?curid=494879" title="อเมริกา (วงดนตรี)">อเมริกา (วงดนตรี) อเมริกา เป็นกลุ่มดนตรีโฟล์กร็อกสัญชาติอังกฤษ-อเมริกันที่มีชื่อเสียงในช่วงทศวรรษ 1970 สมาชิกชุดเริ่มแรกประกอบด้วย เจอร์รี เบคลีย์, ดีวีย์ บันเนล และแดน พีก ทั้งสามเป็นเด็กวัยรุ่นที่เกิดจากพ่อเป็นทหารในฐานทัพอากาศอเมริกันในลอนดอน กับแม่ชาวอังกฤษ และเป็นเพื่อนเรียนชั้นมัธยมด้วยกันที่มณฑลฮาร์ทฟอร์ดเชอร์ เบคลีย์, พีก และบันเนล ร่วมกันเล่นดนตรีตั้งแต่ปี 1970 ขณะมีอายุ 18 ปี โดยเป็นวงทริโอเครื่องดนตรีสามชิ้น ได้รับอิทธิพลจากวงครอสบี, สติลส์, แนช แอนด์ ยัง ผลงานอัลบัมแรกใช้ชื่อ America เช่นเดียวกับชื่อวง ประสบความสำเร็จขึ้นถึงอันดับหนึ่งของนิตยสารบิลบอร์ด อเมริกาประสบความสำเร็จในช่วงปี 1971 ถึง 1979 โดยได้จอร์จ มาร์ติน อดีตโปรดิวเซอร์ของเดอะบีทเทิลส์เป็นผู้ดูแลการผลิตมาตั้งแต่อัลบัมชุดที่สาม จนกระทั่งแดน พีก หนึ่งในสมาชิกหลักลาออกจากวงไปในปี 1977 ผลงานของวงในช่วงนี้ของวง มักตั้งชื่ออัลบัมนำหน้าด้วยตัว "เอช" (H) หลังจากนั้นผลงานของวงกลับไม่ประสบความสำเร็จ แต่ยังรวมกลุ่มกับนักดนตรีอาชีพออกแสดงสดอย่างสม่ำเสมอ</doc>
