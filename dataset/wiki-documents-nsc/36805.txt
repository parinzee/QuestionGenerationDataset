<doc id="36805" url="https://th.wikipedia.org/wiki?curid=36805" title="อิซุมิ ซะกะอิ">อิซุมิ ซะกะอิ อิซุมิ ซะกะอิ () ชื่อแต่กำเนิดว่า ซะชิโกะ คะมะชิ () (6 กุมภาพันธ์ พ.ศ. 2510 - 27 พฤษภาคม พ.ศ. 2550) นักร้องสาวชาวญี่ปุ่น และเป็นสมาชิกของวงซาร์ด (ZARD) อิซุมิเกิดที่จังหวัดคะนะงะวะในประเทศญี่ปุ่น อิซุมิเริ่มเข้าสู่วงการบันเทิงในปี พ.ศ. 2532 โดยเป็นแชมป์ โทเอคาราโอเกะ และเป็นเรซควีนของนิชชิน ต่อมาได้ถ่ายอัลบั้มวาบหวิวชื่อ "NOCTURNE" หลังจากนั้นในปี พ.ศ. 2534 เธอได้ร่วมก่อตั้งวงซาร์ดขึ้นมาโดยมีสมาชิกในขณะนั้น 5 คน โดยอิซุมิเป็นนักร้องนำของวง ซึ่งภายหลังสมาชิกหลักของวงซาร์ดมีการเปลี่ยนตัวตลอดเวลา โดยเหลือเพียงอิซุมิเพียงคนเดียวที่เป็นแกนนำหลักของวง อิซุมิแต่งเพลงเกือบทั้งหมดในวง ผลงานของซาร์ด นอกจากงานเพลงแล้วยังมีซาวด์แทร็กของการ์ตูน ยอดนักสืบจิ๋วโคนัน สแลมดังก์ ยอดกุ๊กแดนมังกร และ ดราก้อนบอล GTการเสียชีวิต การเสียชีวิต. อิซุมิ ซะกะอิ เข้ารับการรักษาโรคมะเร็งปากมดลูกในโรงพยาบาลตั้งแต่เดือนมิถุนายน พ.ศ. 2549 เป็นต้นมา ซึ่งล่าสุดได้ตรวจพบว่ามะเร็งได้ลามไปที่ปอด เธอจึงต้องกลับเข้าไปรักษาตัวที่โรงพยาบาลอีกครั้งในเดือนเมษายน พ.ศ. 2550 แต่ในวันที่ 26 พฤษภาคม พ.ศ. 2550 เมื่อเวลาประมาณ 5:40 นาฬิกา อิซุมิได้ประสบอุบัติเหตุ ตกจากทางลาดความสูง 3 เมตร ที่โรงพยาบาลมหาวิทยาลัยเคโอ ในโตเกียว และได้รับการยืนยันว่าเธอเสียชีวิตลงในวันที่ 27 พฤษภาคม พ.ศ. 2550 เมื่อเวลาประมาณ 15:10 นาฬิกา โดยทางบริษัทต้นสังกัดออกมาเปิดเผยว่า ขณะที่อิซุมิกำลังเดินบนทางลาดเพื่อกลับไปยังห้องพักผู้ป่วย เธอได้ลื่นล้มเพราะพื้นที่เปียกน้ำฝนจนพลัดตกลงมาศีรษะฟาดพื้น ส่งผลให้เสียชีวิตจากอาการเลือดออกในสมอง ไม่ได้เป็นการฆ่าตัวตายแต่อย่างใด แต่เนื่องจากพบว่าบนราวจับทางลาด มีร่องรอยเหมือนกับถูกเหยียบกระโดดลงมา ทางตำรวจจึงยังไม่ปักใจเชื่อ และได้ทำการสืบสวนต่อไปว่าเป็นอุบัติเหตุหรือการฆ่าตัวตายกันแน่ ในวันที่ 30 พฤษภาคม งานศพของอิซุมิ ถูกจัดขึ้นอย่างเป็นส่วนตัวที่โรงประกอบพิธีศพแห่งหนึ่ง ในเมืองมาจิดะ กรุงโตเกียว โดยมีแฟนเพลงนำดอกไม้ไปวางไว้อาลัยแก่อิซุมิ ทั้งที่บริษัทต้นสังกัดในโตเกียว และบริษัทที่เกี่ยวข้องในโอซาก้า เป็นจำนวนมากกว่า 5,000 คน</doc>
