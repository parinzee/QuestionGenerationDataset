<doc id="316827" url="https://th.wikipedia.org/wiki?curid=316827" title="คริส เอเวิร์ต">คริส เอเวิร์ต คริสทีน มารี "คริส" เอเวิร์ต นักเทนนิสหญิงชาวอเมริกัน อดีตมือวางอันดับหนึ่งของโลก เจ้าของสถิติชนะเลิศเทนนิสแกรนด์สแลมประเภทหญิงเดี่ยว 18 ครั้ง (เฟรนช์โอเพน 7 ครั้ง, ยูเอสโอเพน 6 ครั้ง, วิมเบิลดัน 3 ครั้ง และออสเตรเลียนโอเพน 2 ครั้ง) และประเภทหญิงคู่ 3 ครั้ง เธอได้รับการจัดอันดับเป็นนักเทนนิสหญิงที่ดีที่สุดในคริสต์ศตวรรษที่ 20 เป็นอันดับสาม รองจากสเตฟฟี กราฟ และมาร์ตินา นาฟราติโลวา ด้านชีวิตส่วนตัว เธอเคยหมั้นกับจิมมี คอนเนอร์ส นักเทนนิสชายที่เคยจับคู่เล่นประเภทคู่ผสมในปี 1974 ทั้งคู่วางแผนจะแต่งงานกัน แต่ได้แยกทางกันเสียก่อน ต่อมาในปี 1979 เธอแต่งงานกับจอห์น ลอยด์ นักเทนนิสชาวอังกฤษ และได้เปลี่ยนชื่อเป็น คริส เอเวิร์ต-ลอยด์ ทั้งคู่หย่าขาดกันในปี 1987 เอเวิร์ตแต่งงานใหม่กับแอนดี มิลล์ นักกีฬาสกีชาวอเมริกัน ในปี 1988 และหย่าขาดกันในปี 2006 เธอแต่งงานกับเกร็ก นอร์แมน นักกอล์ฟชาวออสเตรเลียในปี 2008 และหย่าขาดกันในปีถัดมา</doc>
