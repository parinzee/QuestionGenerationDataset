<doc id="261483" url="https://th.wikipedia.org/wiki?curid=261483" title="ลมหายใจ เดอะมิวสิคัล">ลมหายใจ เดอะมิวสิคัล ลมหายใจ เดอะมิวสิคัล เป็นละครเวทีในรูปแบบละครเพลง ประเภทจูคบ็อกซ์ มิวสิคัล (อังกฤษ: Jukebox Musical) ของบริษัท ซีเนริโอ จำกัด ในเครือจีเอ็มเอ็ม แกรมมี่ ซึ่งเป็นการร่วมมือของ ถกลเกียรติ วีรวรรณ ผู้สร้างและผู้กำกับละครเวทีชื่อดัง และบอย โกสิยพงษ์ นักร้องและนักแต่งเพลงคุณภาพ โดยนำเพลงที่ได้รับความนิยมของบอย โกสิยพงษ์ มาเรียบเรียงและถ่ายทอดในรูปแบบละครเพลงเป็นครั้งแรก เปิดแสดง ณ เมืองไทยรัชดาลัย เธียเตอร์ ครั้งแรกในวันที่ 28 ตุลาคม 2552 - 17 มกราคม 2553 กำกับการแสดงโดย เอกชัย เอื้อครองธรรม และครั้งที่ 2 ระหว่างวันที่ 4-21 สิงหาคม 2559 กำกับการแสดงโดย สันติ ต่อวิวรรธน์ประวัติ ประวัติ. ละครเพลงเรื่องนี้มีจุดเริ่มต้นจากละครเพลงเรื่อง บัลลังก์เมฆ เดอะมิวสิคัล ในปี พ.ศ. 2550 เมื่อบอย โกสิยพงษ์ ได้ชมละครเพลงเรื่องดังกล่าวและรู้สึกประทับใจบทเพลงที่สามารถร้อยเรียงและถ่ายทอดเรื่องราวได้อย่างกลมกลืน และสะท้อนอารมณ์ของตัวละครได้เป็นอย่างดี ทำให้บอย โกสิยพงษ์ เกิดแรงบันดาลที่จะนำเพลงที่ตนแต่งมาเรียบเรียงในรูปแบบละครเพลง บอย โกสิยพงษ์ จึงได้ปรึกษากับถกลเกียรติ วีรวรรณ และได้ตกลงร่วมงานกันในที่สุด โดยต้องการสร้างละครเพลงที่มีเรื่องราวของความรักที่สวยงามและการให้กำลังใจ เน้นให้ผู้ชมมีความสุขและความประทับใจ ซึ่งสอดคล้องกับแนวเพลงของบอย โกสิยพงษ์ ที่ใช้เป็นแกนหลักของละครเพลงเรื่องนี้ และเพื่อทำให้ผู้ชมได้อรรถรสที่แตกต่างจากละครเพลงแนวชีวิตเข้มข้นที่ผ่านมาของถกลเกียรติ เช่น ข้างหลังภาพ แม่นาคพระโขนง เป็นต้นเรื่องย่อ เรื่องย่อ. "เวลาอาจหมดไป ลมหายใจอาจหมดลง แต่รักเธอ..ไม่มีวันจางไปจากใจ"- พัด ชายหนุ่มเจ้าเสน่ห์ รักสนุก แต่จริงใจกับคนที่เขารัก - ฝน แฟนของ "พัด" หญิงสาวผู้อ่อนโยน จิตใจดี แต่เก็บซ่อนความรู้สึกของตนไว้ - ต่อ เพื่อนรุ่นน้องของ "พัด" ผู้แอบรัก "ฝน" มาโดยตลอด ทั้งที่รู้ว่าไม่มีทางลงเอย - เจ๊ฉันท์ เพื่อนรุ่นพี่ของ "พัด" ที่คอยดูแลห่วงใยทุก ๆ คนเสมอ เป็นคนพยายามเก็บซ่อนความรู้สึกไว้กับตัวเอง แต่ในใจลึกๆเธอก็แอบปลื้มพัดอยู่เช่นกัน - พาย น้องสาวของ "พัด" ร่าเริง เอาแต่ใจ แต่รักพี่ชายของตนมาก เมื่อชายคนหนึ่งที่คิดจะ "หยุด" ชีวิคอยู่กับ "ใคร" สักคนเพราะอยากที่จะสร้าง "Home" กับเธอ ด้วยความที่ "รักเธอทั้งหมดของหัวใจ" แต่เมื่อเกิดอุปสรรคขึ้น เพราะทั้งคู่ต้องอยู่ "ห่างไกลเหลือเกิน" เขาและเธอจะทำอย่างไรเพื่อที่จะผ่าน "ฤดูที่แตกต่าง" นี้ไปได้ และ "Live and Learn" เพื่อนที่จะมี "ลมหายใจ" ต่อไปนักแสดงบทเพลงบทเพลง. - ลมหายใจ (นักแสดงนำขับร้องร่วมกัน) - ฤดูที่แตกต่าง(รัดเกล้า อามระดิษ,วิชญาณี เปียกลิ่น) - ห่างไกลเหลือเกิน (วิชญาณี เปียกลิ่น) - โปรดเถอะ (นิโคล เทริโอ) - Home (ปฏิภาณ ปฐวีกานต์ ) - รักเธอทั้งหมดของหัวใจ (นิโคล เทริโอ, รัดเกล้า อามระดิษ, วิชญาณี เปียกลิ่น) - หยุด (ปฏิภาณ ปฐวีกานต์ รัดเกล้า อามระดิษ,ปองศักดิ์ รัตนพงษ์วิชญาณี เปียกลิ่น) - ใคร (รัดเกล้า อามระดิษ) - เหมือนเคย (ปองศักดิ์ รัตนพงษ์) - Live & Learn (นิโคล เทริโอ, รัดเกล้า อามระดิษ) - ช่วงที่ดีที่สุด (นิโคล เทริโอ, รัดเกล้า อามระดิษ, วิชญาณี เปียกลิ่น) - ที่ฉันรู้ (ปองศักดิ์ รัตนพงษ์) - Pass the love forward - เธอเองจะได้ยินอะไรในใจฉันไหม (ปองศักดิ์ รัตนพงษ์, รัดเกล้า อามระดิษ, วิชญาณี เปียกลิ่น) - รัก (ปฏิภาณ ปฐวีกานต์, นิโคล เทริโอ) - ดอกไม้รอบการแสดง รอบการแสดง. ลมหายใจ เดอะมิวสิคัล เปิดการแสดงจำนวน 36 รอบ ตั้งแต่วันที่ 28 ตุลาคม - 22 พฤศจิกายน 2552 และ 14 - 17 มกราคม 2553 โดยวันอังคาร-ศุกร์ เปิดการแสดงวันละ 1 รอบ เวลา 19.30 น. และวันเสาร์-อาทิตย์ วันละ 2 รอบ เวลา 14:00 น. และ 19:30 น.วันจันทร์พักการแสดง และปี 2559 ตั้งแต่ 4 สิงหาคม - 11 กันยายน 2559 โดยรอบค่ำในวันอาทิตย์เลื่อนเวลาแสดงเป็น 18:30 น.</doc>
