<doc id="450844" url="https://th.wikipedia.org/wiki?curid=450844" title="กิตติ อัครเศรณี">กิตติ อัครเศรณี กิตติ อัครเศรณี อดีตผู้กำกับภาพยนตร์และละครโทรทัศน์ และผู้อำนวยการสร้างละครโทรทัศน์และภาพยนตร์ชาวไทย ที่มีชื่อเสียง กิตติ เกิดเมื่อปี พ.ศ. 2484 มีชื่อเล่นว่า "ปี๊ด" เป็นพี่ชายแท้ ๆ ของพิศาล อัครเศรณี ซึ่งเป็นนักแสดงที่มีชื่อเสียง โดยกิตติเป็นทั้งผู้กำกับฯและผู้อำนวยการสร้างภาพยนตร์ไทยและละครโทรทัศน์หลายเรื่อง โดยมีบริษัทผลิตของตนเองและครอบครัวในนาม อัครมีเดีย หรือ อัครเอ็นเตอร์เทนเม้นท์ มีผลงานหลายเรื่อง อาทิ เสียงเพลงแห่งเสรีภาพ ในปี พ.ศ. 2529, พ่อปลาไหล แม่พังพอน ในปี พ.ศ. 2531, ขุนศึก ในปี พ.ศ. 2538 ทางช่อง 9 เป็นต้น ซึ่งได้สร้างนักแสดงที่มีชื่อเสียงต่อมาหลายคน เช่น ยุรนันท์ ภมรมนตรี, บดินทร์ ดุ๊ก, กนกวรรณ ด่านอุดม, วิมลเรขา ศิริราวรรณ, สุภาภรณ์ แสงทอง, ธนายง ว่องตระกูล และพิยดา อัครเศรณี ซึ่งเป็นหลานสาวแท้ ๆ ของตนเอง เป็นต้น นอกจากนี้แล้วยังเป็นผู้จัดการนักมวย และมีค่ายมวยเป็นของตนเองด้วยในนาม กิตติเกษม โดยมีนักมวยคนหนึ่งที่เป็นแชมป์โลกในรุ่นจูเนียร์ฟลายเวทและฟลายเวท คือ เมืองชัย กิตติเกษม ชีวิตส่วนตัว สมรสกับนางทองศรี อัครเศรณี มีบุตรสาวด้วยกันหนึ่งคน คือ วรางค์ อัครเศรณี ในบั้นปลายชีวิต กิตติล้มป่วยลงด้วยโรคประจำตัวหลายโรค เช่น หัวใจโต, เส้นเลือดตีบ และเบาหวาน โดยริ่มป่วยมาตั้งแต่กลางปี พ.ศ. 2541 ด้วยโรคเส้นโลหิตในสมองตีบ ทำให้เป็นอัมพาต แต่หลังจากรักษาตัวอยู่นานอาการเริ่มดีขึ้น จนสามารถขยับร่างกายได้และกลับมาทำงานได้อีกครั้ง แต่ก็ได้เริ่มวางมือจากการเป็นผู้อำนวยการสร้างละครโทรทัศน์ลงจนกระทั่งเมื่อปี พ.ศ. 2549 เกิดป่วยขึ้นอีกครั้งด้วยมีไข้สูง ญาติได้นำตัวส่งโรงพยาบาลชลประทานรังสฤษฎิ์ แพทย์ตรวจพบว่าหัวใจโต, เส้นเลือดตีบ และเป็นเบาหวาน ระหว่างนั้นต้องเข้า ๆ ออก ๆ โรงพยาบาลอยู่เป็นประจำ จนกระทั่งล้มป่วยลงอีกครั้งถึงขั้นโคม่า และเสียชีวิตลงในเวลา 01.00 น. ที่สถาบันโรคทรวงอก ในวันที่ 18 เมษายน พ.ศ. 2550 สิริอายุได้ 66 ปี</doc>
