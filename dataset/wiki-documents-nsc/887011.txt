<doc id="887011" url="https://th.wikipedia.org/wiki?curid=887011" title="โยฮันน์ เฮดวิจ">โยฮันน์ เฮดวิจ โยฮันน์ เฮดวิจ (; 8 ธันวาคม ค.ศ. 1730 – 18 กุมภาพันธ์ ค.ศ. 1799) หรือ โยฮันเนส เฮดวิจ (Johannes Hedwig) หรือชื่อละตินคือ โยอันนิส เฮดวิจ (Joannis Hedwig) เป็นนักพฤกษศาสตร์ชาวเยอรมัน เกิดที่เมืองบราชอฟในทรานซิลเวเนีย เป็นบุตรของยาคอบ เฮดวิจและแอกเนส แกลเลส เฮดวิจเรียนจบด้านการแพทย์ที่มหาวิทยาลัยไลพ์ซิจในปี ค.ศ. 1759 ก่อนจะทำงานเป็นแพทย์และมีงานอดิเรกคือการศึกษาพืช ต่อมาในปี ค.ศ. 1786 เขาดำรงตำแหน่งศาสตราจารย์ด้านการแพทย์และพฤกษศาสตร์ที่มหาวิทยาลัยไลพ์ซิจ และเป็นผู้อำนวยการสวนพฤกษศาสตร์ไลพ์ซิจ ในปี ค.ศ. 1788 เฮดวิจได้รับเลือกเป็นภาคีสมาชิกราชสมาคมแห่งลอนดอน สองปีต่อมา เขาได้รับเลือกเป็นสมาชิกต่างชาติของราชสถาบันวิทยาศาสตร์สวีเดน เฮดวิจเป็นผู้บุกเบิกการศึกษามอสส์อย่างเป็นระบบจนได้รับการยกย่องให้เป็น "บิดาแห่งวิชาไบรโอโลยี" ผลงานชิ้นสำคัญของเขา Species Muscorum Frondosorum ซึ่งรวบรวมข้อมูลเกี่ยวกับมอสส์มากที่สุดในขณะนั้นตีพิมพ์ในปี ค.ศ. 1801 ต่อมาชื่อของเฮดวิจได้รับการนำไปตั้งเป็นชื่อสกุลมอสส์ Hedwigia</doc>
