<doc id="790412" url="https://th.wikipedia.org/wiki?curid=790412" title="โลกันตนรก">โลกันตนรก โลกันตนรก () เป็นภาพยนตร์ลึกลับ/ระทึกขวัญ กำกับโดยรอน ฮาวเวิร์ด เขียนบทโดยเดวิด เคปป์ โดยอิงจากนวนิยายเรื่อง สู่นรกภูมิ ของแดน บราวน์ ภาพยนตร์เรื่องนี้เป็นภาคต่อจาก รหัสลับระทึกโลก (ค.ศ. 2006) และ เทวากับซาตาน (ค.ศ. 2009) ทอม แฮงส์กลับมารับบทเป็นศาสตราจารย์โรเบิร์ต แลงดอน สมทบด้วยเฟลิซิตี โจนส์, โอมาร์ ซี, เบน ฟอสเตอร์, อีร์ฟาน ข่านและซิดเซ บาเบตต์ คนุดเซนเรื่องย่อ เรื่องย่อ. โรเบิร์ต แลงดอน ศาสตราจารย์ด้านสัญลักษณ์วิทยาแห่งมหาวิทยาลัยฮาร์วาร์ด ตื่นขึ้นมาในโรงพยาบาลในเมืองฟลอเรนซ์ ประเทศอิตาลี เขาจำเหตุการณ์ก่อนหน้านี้ไม่ได้ แต่เห็นภาพว่าโลกถูกภัยคุกคาม ดร. เซียนนา บรูคส์ แพทย์ผู้ดูแลบอกแลงดอนว่าเขาสูญเสียความทรงจำเพราะถูกยิงที่ศีรษะ ต่อมามีเจ้าหน้าที่ตำรวจเข้ามาสอบสวนแลงดอน แต่ปรากฏว่าเป็นนักฆ่าชื่อ วาเยนทา เซียนนาจึงพาแลงดอนหลบหนีไปที่อะพาร์ตเมนต์ของเธอ เมื่อค้นสัมภาระของแลงดอน ทั้งสองพบเครื่องฉายภาพขนาดเล็กที่ฉายภาพ แผนที่นรก ของซันโดร บอตตีเชลลีที่ได้แรงบันดาลจาก ดีวีนากอมเมเดีย ของดันเต อาลีกีเอรี แลงดอนและเซียนนาตระหนักว่านี่เป็นปริศนาแรกที่แบร์ตรองด์ โซบริสต์ พันธุวิศวกรทิ้งไว้ก่อนตาย ทั้งสองพบว่าโซบริสต์คลั่งไคล้ดันเตและสร้างไวรัสชื่อ "อินแฟร์โน" ขึ้นเพื่อแก้ปัญหาประชากรโลกล้นเกิน ในเวลาเดียวกัน วาเยนทาและเจ้าหน้าที่องค์การอนามัยโลกพยายามบุกอะพาร์ตเมนต์ของเซียนนา ทำให้ทั้งสองต้องหลบหนีอีกครั้ง แลงดอนและเซียนนาเดินทางไปทั่วฟลอเรนซ์และเวนิสเพื่อแก้ปริศนาของโซบริสต์ ก่อนที่แลงดอนจะพบว่าตัวเองขโมยหน้ากากมรณะของดันเตมา แต่เขาจำไม่ได้ วาเยนทาติดต่อแฮร์รี ซิมส์ หัวหน้าบริษัทรักษาความปลอดภัยเดอะคอนซอร์เทียม ซึ่งทำงานให้โซบริสต์ ด้านเอลิซาเบธ ซินสกี ผู้อำนวยการองค์การอนามัยโลกพยายามยับยั้งการแพร่เชื้อไวรัสอินแฟร์โน เมื่อซิมส์รู้เรื่องไวรัสของโซบริสต์ เขาตัดสินใจร่วมมือกับซินสกี อีกด้านหนึ่ง แลงดอนและเซียนนาได้รับการติดต่อจากคริสตอฟ บูชาร์ด ที่อ้างตนว่าทำงานให้องค์การอนามัยโลก บูชาร์ดบอกว่าซินสกีวางแผนเพื่อใช้ประโยชน์จากไวรัสอินแฟร์โน ทำให้แลงดอนและเซียนนายอมร่วมมือกับบูชาร์ด แต่ต่อมาแลงดอนพบว่าบูชาร์ดโกหกและตั้งใจจะใช้ไวรัสเพื่อประโยชน์ของตัวเอง จึงหลบหนีไปพร้อมเซียนนาอีกครั้ง แลงดอนอนุมานได้ว่าไวรัสอยู่ที่ฮายาโซฟีอาในประเทศตุรกี แต่เซียนนาทิ้งแลงดอนไว้เพื่อไปปล่อยไวรัส เพราะเธอเคยเป็นคนรักของโซบริสต์และเห็นด้วยกับสิ่งที่เขาทำ แลงดอนถูกบูชาร์ดจับตัวอีกครั้ง แต่ซิมส์มาช่วยและพบกับซินสกี ซิมส์เปิดเผยว่าตนได้รับการว่าจ้างจากเซียนนาให้ลักพาตัวแลงดอนหลังจากโซบริสต์ตาย โดยวางยาแลงดอนเพื่อให้จำอะไรไม่ได้และจัดฉากในโรงพยาบาลขึ้น ทั้งหมดพบว่าไวรัสอยู่ในถุงที่ซ่อนไว้ใต้น้ำในโถงบาซิลิกา ใกล้กับฮายาโซฟีอา กลุ่มของแลงดอนจึงรีบไปที่นั่น ในขณะเดียวกัน เซียนนาและลูกน้องพยายามวางระเบิดเพื่อให้ถุงไวรัสแตก ซิมส์ถูกเซียนนาฆ่าตาย ด้านแลงดอนเผชิญหน้ากับเซียนนาก่อนเธอจะฆ่าตัวตายเพื่อให้ไวรัสแพร่เชื้อ แต่ถุงไวรัสได้รับการป้องกันทันเวลา ภาพยนตร์จบลงเมื่อแลงดอนนำหน้ากากมรณะของดันเตไปคืนที่เดิมนักแสดงนักแสดง. - ทอม แฮงส์ รับบท โรเบิร์ต แลงดอน ศาสตราจารย์ด้านสัญลักษณ์วิทยา มหาวิทยาลัยฮาร์วาร์ด - เฟลิซิตี โจนส์ รับบท ดร. เซียนนา บรูคส์ - โอมาร์ ซี รับบท คริสตอฟ บูชาร์ด หัวหน้าทีม SRS ขององค์การอนามัยโลก - เบน ฟอสเตอร์ รับบท แบร์ตรองด์ โซบริสต์ พันธุวิศวกรผู้พยายามแก้ปัญหาประชากรโลกล้นเกิน - อีร์ฟาน ข่าน รับบท แฮร์รี "เดอะ โพรโวสต์" ซิมส์ หัวหน้าของเดอะคอนซอร์เทียม - ซิดเซ บาเบตต์ คนุดเซน รับบท เอลิซาเบธ ซินสกี ผู้อำนวยการองค์การอนามัยโลก - แอนา ยูลารู รับบท วาเยนทา คนของเดอะคอนซอร์เทียมการผลิต การผลิต. ในเดือนกรกฎาคม ค.ศ. 2013 โซนี่พิคเจอร์สเอ็นเตอร์เทนเมนต์ประกาศว่ารอน ฮาวเวิร์ดจะกำกับภาพยนตร์ที่อิงจากนวนิยายของแดน บราวน์ชื่อ สู่นรกภูมิ ซึ่งเป็นนวนิยายลำดับที่ 4 ในชุด "โรเบิร์ต แลงดอน" โดยมีเดวิด เคปป์เป็นผู้เขียนบทภาพยนตร์ และได้ทอม แฮงส์กลับมารับบทเป็นศาสตราจารย์โรเบิร์ต แลงดอน ในเดือนสิงหาคม ค.ศ. 2014 โซนีประกาศว่าจะเริ่มถ่ายทำที่อิตาลีในเดือนเมษายน ค.ศ. 2015 ในเดือนธันวาคม ปีเดียวกัน มีข่าวว่าเฟลิซิตี โจนส์จะร่วมแสดงด้วย ต่อมาในเดือนมีนาคม ค.ศ. 2015 เบน ฟอสเตอร์ได้รับเลือกให้แสดงในบทตัวร้ายการถ่ายทำ การถ่ายทำ. การถ่ายทำเริ่มในเดือนเมษายน ค.ศ. 2015 ที่เวนิส ประเทศอิตาลี และที่ฟลอเรนซ์ช่วงปลายเดือนเมษายนถึงเดือนพฤษภาคม นอกจากนี้ยังมีการถ่ายทำที่สถานีรถไฟปาโดวา ต่อมาในเดือนมิถุนายน มีการถ่ายทำในสตูดิโอที่บูดาเปสต์ ประเทศฮังการี การถ่ายทำสิ้นสุดในเดือนกรกฎาคม ระหว่างการถ่ายทำ กองถ่ายใช้ชื่อว่า "Headache" (ปวดศีรษะ) ซึ่งมาจากอาการกระทบกระเทือนทางสมองของตัวละคร โรเบิร์ต แลงดอนการออกฉาย การออกฉาย. ในเดือนกรกฎาคม ค.ศ. 2013 โซนีประกาศวันฉายเป็นวันที่ 18 ธันวาคม ค.ศ. 2015 แต่เนื่องจากเป็นวันเดียวกับที่ ออกฉาย จึงถูกเลื่อนไปเป็นวันที่ 14 ตุลาคม ค.ศ. 2016 และเลื่อนอีกครั้งเป็นวันที่ 28 ตุลาคม ค.ศ. 2016 ในวันที่ 9 พฤษภาคม ค.ศ. 2016 โซนีเผยทีเซอร์ภาพยนตร์ตัวแรก ต่อมาวันที่ 23 มิถุนายน ค.ศ. 2016 ตัวอย่างภาพยนตร์อย่างเป็นทางการถูกเผยแพร่การตอบรับในประเทศไทย การตอบรับในประเทศไทย. โลกันตนรก ทำรายได้เปิดตัวในประเทศไทย 2.81 ล้านบาท ระหว่างวันที่ 24–30 พฤศจิกายน ค.ศ. 2016 ภาพยนตร์เรื่องนี้ทำรายได้ 20.46 ล้านบาท</doc>
