<doc id="342528" url="https://th.wikipedia.org/wiki?curid=342528" title="พรวุฒิ สารสิน">พรวุฒิ สารสิน พรวุฒิ สารสิน เป็นนักธุรกิจ นักการเมือง และนักแสดงชาวไทย ปัจจุบันเป็นประธานกรรมการ บริษัทไทยน้ำทิพย์ จำกัด ซึ่งในประวัติการทำงานส่วนนี้ทำให้ได้รับฉายาว่า "เจ้าพ่อน้ำดำ"ประวัติ ประวัติ. พรวุฒิ สารสิน (ชื่อเล่น: ใหญ่) นักธุรกิจและนักแสดงชาวไทย เกิดเมื่อวันที่ 23 เมษายน พ.ศ. 2502 เป็นบุตรคนสุดท้องและบุตรชายเพียงคนเดียว ในจำนวนบุตรทั้ง 3 คน ของนายพงส์ และคุณหญิงมาลินี สารสิน จบการศึกษาจากโรงเรียนสาธิตจุฬาลงกรณ์มหาวิทยาลัย ระดับมัธยมศึกษาจากโรงเรียนจีลอง ประเทศออสเตรเลียและไฮสกูลคอนเน็กติกัน สหรัฐอเมริกา ระดับปริญญาตรีจากมหาวิทยาลัยบอสตัน และปริญญาโทจากมหาวิทยาลัยเปปเปอร์ไดน์ การทำงาน เป็นผู้จัดการโฆษณาของบริษัท ไทยน้ำทิพย์ จำกัด ผู้จัดจำหน่ายและถือลิขสิทธิ์น้ำอัดลมยี่ห้อ "โค้ก" ในประเทศไทย ซึ่งถือเป็นบุคคลแรกที่ได้ใช้ศิลปินเพลงที่กำลังมีชื่อเสียงในขณะนั้น คือ คาราบาว และธงไชย แมคอินไตย์ เผยแพร่ภาพลักษณ์องค์กรในงานสาธารณกุศลตั้งแต่ปี พ.ศ. 2527 จนถึงปัจจุบัน, เป็นผู้ช่วยกรรมการผู้จัดการสายงานการตลาดและโรงงานในปี พ.ศ. 2538, ผู้ช่วยผู้จัดการใหญ่ และปัจจุบันเป็นรองประธานกรรมการ บริษัทไทยน้ำทิพย์ จำกัด ซึ่งในประวัติการทำงานส่วนนี้ทำให้ได้รับฉายาว่า "เจ้าพ่อน้ำดำ" ชีวิตส่วนตัว สมรสกับ หม่อมราชวงศ์สุภาณี ดิศกุล (ปัจจุบันได้หย่ากันแล้ว) ธิดาหม่อมเจ้าสุภัทรดิศ ดิศกุล และหม่อมอรพินทร์ ดิศกุล ณ อยุธยา (สกุลเดิม อินทรทูต) มีบุตร 2 คน คือ น.ส.แพร และ นายภูมิ สารสิน หลังการหย่าแล้วมีข่าวว่าสนใจ นัท มีเรีย นักแสดงสาวซึ่งหย่าขาดจากอดีตสามี เต๋า-สมชาย เข็มกลัด เช่นกัน โดยติดตามอยู่หลายปี แต่ทางฝ่ายนัท มีเรีย ได้ปฏิเสธผลงานการเมือง ผลงาน. การเมือง. ในส่วนงานการเมือง เป็นสมาชิกสภาผู้แทนราษฎร ในระบบบัญชีรายชื่อของพรรคประชาธิปัตย์ ในการเลือกตั้งทั่วไป ในปี พ.ศ. 2544 และเป็นกรรมการบริหารพรรคด้วย และต่อมาเป็นที่ปรึกษาของนายอภิรักษ์ โกษะโยธิน เมื่อครั้งดำรงตำแหน่งผู้ว่าราชการกรุงเทพมหานครการแสดง การแสดง. มีผลงานการแสดงครั้งแรก ในปี พ.ศ. 2550 ในภาพยนตร์ไทยเรื่อง พลอย จากการกำกับของ เป็นเอก รัตนเรือง ด้วยการรับบทเป็น "วิทย์" สามีที่มีปัญหาครอบครัวกับภรรยาในเรื่อง คือ "แดง" (แสดงโดย ลลิตา ปัญโญภาส) และในปี พ.ศ. 2553 จากเรื่อง อินทรีแดง ด้วยการรับบท "ดิเรก" นายกรัฐมนตรีที่ทะเยอทะยานทำได้ทุกอย่างเพื่อจุดมุ่งหมายทางการเมือง จากการกำกับของ วิศิษฏ์ ศาสนเที่ยง </doc>
