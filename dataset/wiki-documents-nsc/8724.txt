<doc id="8724" url="https://th.wikipedia.org/wiki?curid=8724" title="สะพานสมเด็จพระปิ่นเกล้า">สะพานสมเด็จพระปิ่นเกล้า สะพานสมเด็จพระปิ่นเกล้า () หรือที่นิยมเรียกกันว่า สะพานปิ่นเกล้า เป็นสะพานข้ามแม่น้ำเจ้าพระยา เชื่อมถนนสมเด็จพระปิ่นเกล้าระหว่างเขตพระนคร (ฝั่งพระนคร) กับเขตบางกอกน้อย (ฝั่งธนบุรี) กรุงเทพมหานคร ปัจจุบันอยู่ในความรับผิดชอบของกรมทางหลวงชนบท สะพานพระปิ่นเกล้าเป็นสะพานแบบคอนกรีตอัดแรงชนิดต่อเนื่อง มีจำนวนช่องทางรถวิ่ง 6 ช่องทางจราจร ความกว้างของสะพาน 26.60 เมตร ความยาว 622 เมตร สร้างขึ้นเพื่อผ่อนคลายความคับคั่งของการจราจร โดยได้รับความร่วมมือจากรัฐบาลประเทศญี่ปุ่น ในการสำรวจออกแบบสะพาน และให้ความช่วยเหลือทางการเงินแก่รัฐบาลไทย โดยให้เงินกู้สมทบกับเงินงบประมาณของรัฐบาลไทย เริ่มลงมือก่อสร้างเมื่อวันที่ 4 สิงหาคม พ.ศ. 2514 และสร้างเสร็จทำพิธีเปิดการจราจรเมื่อวันที่ 24 กันยายน พ.ศ. 2516 โดยได้รับพระราชทานนามว่า "สะพานสมเด็จพระปิ่นเกล้า" เพื่อเป็นการเทิดพระเกียรติพระบาทสมเด็จพระปิ่นเกล้าเจ้าอยู่หัว กรมพระราชวังบวรสถานมงคล ในรัชสมัยพระบาทสมเด็จพระจอมเกล้าเจ้าอยู่หัว เนื่องจากพื้นที่ของสะพานทางฝั่งพระนครนั้นเคยเป็นเขตของพระราชวังบวรสถานมงคลข้อมูลทั่วไปข้อมูลทั่วไป. - วันที่ทำการก่อสร้าง : พ.ศ. 2514 (ค.ศ. 1971) - วันเปิดการจราจร : วันที่ 24 กันยายน พ.ศ. 2516 (ค.ศ. 1973) - บริษัทที่ทำการก่อสร้าง : บริษัท โอบายาชิ-กูมิ จำกัด และ บริษัท สุมิโตโม คอนสตรัคชั่น จำกัด ประเทศญี่ปุ่น - ราคาค่าก่อสร้าง : 117,631,024.98 บาท - แบบของสะพาน : เป็นสะพานชนิดต่อเนื่อง - โครงสร้างส่วนบน : คอนกรีตอัดแรง - สูงจากระดับน้ำ : 11.50 เมตร จากระดับน้ำทะเลปานกลาง - จำนวนช่วงสะพานกลางน้ำ : 3 ช่วง (83.00+110.00+83.00) - ความยาวของสะพาน : 280.00 เมตร - เชิงลาดสะพานฝั่งพระนคร : 176 เมตร - เชิงลาดสะพานฝั่งธนบุรี : 206 เมตร - รวมความยาวทั้งหมด : 662 เมตร - ความกว้างสะพาน : 26.60 เมตร - จำนวนช่องทางวิ่ง : 6 ช่องทางจราจร - ความกว้างทางเท้าแต่ละด้าน : 2.50 เมตร - ความกว้างผิวจราจรสะพาน : 21.00 เมตร - ออกแบบรับน้ำหนัก : H-20-44 - ความกว้างผิวจราจรบนสะพาน : 21.00 เมตร</doc>
