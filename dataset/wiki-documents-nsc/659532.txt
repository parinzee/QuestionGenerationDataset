<doc id="659532" url="https://th.wikipedia.org/wiki?curid=659532" title="แฮร์รี เคน">แฮร์รี เคน แฮร์รี เอ็ดเวิร์ด เคน () เกิดเมื่อวันที่ 28 กรกฎาคม ค.ศ. 1993 เป็นนักฟุตบอลชาวอังกฤษ ปัจจุบันเล่นให้กับทอตนัมฮอตสเปอร์ และทีมชาติอังกฤษ ในตำแหน่งกองหน้าประวัติ ประวัติ. แฮร์รี เคน เกิดเมื่อวันที่ 28 กรกฎาคม ค.ศ. 1993 ที่ย่านชริงฟอร์ต ในฝั่งตะวันออกเฉียงเหนือของกรุงลอนดอน มีชื่อเต็มว่า แฮร์รี เอ็ดเวิร์ด เคน (Harry Edward Kane) โดยครอบครัวของเคนนั้นล้วนแต่เป็นแฟนของทอตนัมฮอตสเปอร์ จึงทำให้เคนเติบโตมากับทอตนัมฮอตสเปอร์อย่างเต็มตัว โดยมี เท็ดดี้ เชอริงแฮม อดีตกองหน้าของทอตนัมฮอตสเปอร์และทีมชาติอังกฤษ เป็นนักฟุตบอลที่ชื่นชอบ แฮร์รี เคน เริ่มต้นจากการเป็นนักฟุตบอลเยาวชนชุดอายุไม่เกิน 7 ขวบ ของอาร์เซนอลแต่ได้ย้ายออกมาหลังจากอยู่ได้ 2 ปี เนื่องจากถูกมองว่ามีรูปร่างเล็กเกินไป และย้ายไปอยู่กับริดจ์เวย์รอเจอส์ สโมสรระดับเล็ก ๆ ย่านลอนดอนเหนือละแวกเดียวกับที่ตั้งสนามและสโมสรของอาร์เซนอล จนกระทั่งย้ายมาอยู่กับทอตนัมฮอตสเปอร์เมื่อปี ค.ศ. 2009 ในชุดอายุไม่เกิน 11 ปี และได้พัฒนาการเล่นขึ้นมาตามลำดับ โดยทำประตูไปได้ 22 ประตู จากการลงเล่นไปทั้งหมด 32 นัด ในชุดอายุไม่เกิน 18 ปี และจากนั้นก็ทำประตูได้อีก 10 ประตู จากการลงเล่นทั้งหมด 16 นัด ในชุดอายุไม่เกิน 21 ปี ก่อนที่จะมีโอกาสได้เล่นในทีมชุดใหญ่ครั้งแรกกับรายการยูโรปาลีก กับ ฮาร์ทส์ เมื่อเดือนสิงหาคม ค.ศ. 2011 ก่อนหน้าที่เคนจะได้ลงเล่นกับทีมชุดใหญ่ของทอตนัมฮอตสเปอร์ เคนได้ถูกปล่อยไปหาประสบการณ์กับ เรย์ตันโอเรียน แบบยืมตัวในช่วงต้นปี ค.ศ. 2011 และต่อมาก็ได้ย้ายไปแบบยืมตัวกับอีกหลายสโมสร แฮร์รี เคน ได้กลับมาสู่ทีมชุดใหญ่ของทอตนัมฮอตสเปอร์อีกครั้ง ในเดือนเมษายน ในฤดูกาล 2013–14 โดยยิงได้ 12 ประตูจากทุกรายการที่ลงแข่งขันทอตนัมฮอตสเปอร์ฤดูกาล 2014–15 ทอตนัมฮอตสเปอร์. ฤดูกาล 2014–15. ในฤดูกาล 2014–15 แฮร์รี เคน กลายเป็นนักฟุตบอลดาวรุ่งที่น่าจับตามอง โดยแฟนของทอตนัมฮอตสเปอร์ได้ตั้งฉายาให้ว่า "เฮอร์ริเคน" ในการแข่งขันนัดที่ 20 ของฤดูกาล ซึ่งตรงกับวันที่ 1 มกราคม ค.ศ. 2015 ที่ทอตนัมฮอตสเปอร์พบกับ เชลซี ซึ่งเป็นจ่าฝูง ที่สนามไวต์ฮาร์ตเลน เคนเล่นได้อย่างโดดเด่นมาก โดยเป็นผู้ยิงประตูคนเดียวถึง 2 ประตู และมีส่วนที่ทำให้ได้อีก 2 ประตู ซึ่งผลการแข่งขันทอตนัมฮอตสเปอร์ชนะเชลซีไปถึง 5–3 ประตู ส่งผลให้เชลซีพ่ายแพ้เป็นนัดที่ 2 ในฤดูกาล และยิงได้อีก 2 ประตู ในนัดที่ 24 ที่ทอตนัมฮอตสเปอร์ชนะอาร์เซนอล ไปได้ 2–1 ประตู ที่สนามไวต์ฮาร์ตเลน โดยเป็นผู้ยิงประตูได้ในนาทีที่ 56 และ 86 ทั้งที่อาร์เซนอลเป็นฝ่ายยิงประตูนำไปก่อน ในนัดที่ 30 ของฤดูกาล เคนสามารถทำแฮตทริกได้ ในนัดที่พบกับ เลสเตอร์ซิตี ที่สนามไวต์ฮาร์ตเลน โดยเป็นจุดโทษในนาทีที่ 64 เป็นลูกที่ 3 ผลการแข่งขันทอตนัมฮอตสเปอร์ชนะไป 4–3 ประตู และทำให้เคนกลายเป็นดาวซัลโวของฤดูกาลไปในขณะนั้นด้วยการทำประตูไปทั้งหมด 19 ประตู จนกระทั่งจบฤดูกาล แฮร์รี เคน ทำสถิติยิงไปทั้งสิ้น 21 ประตู (เฉพาะพรีเมียร์ลีก แต่รวมกันทุกรายการยิงได้ 31 ประตู) เป็นจุดโทษ 1 ประตู เป็นดาวซัลโวอันดับ 2 ของฤดูกาลรองจาก เซร์คีโอ อะกูเอโร กองหน้าของ แมนเชสเตอร์ซิตี ที่ยิงไปทั้งสิ้น 26 ประตูฤดูกาล 2015–16 ฤดูกาล 2015–16. แต่ในฤดูกาล 2015–16 4 นัดแรกของฤดูกาล เคนยังไม่สามารถทำประตูได้เลย อีกทั้งทอตนัมฮอตสเปอร์ก็ยังไม่ชนะสโมสรใดเลยอีกด้วย จนเมื่อทอตนัมฮอตสเปอร์ชนะครั้งแรกเมื่อเป็นฝ่ายบุกไปเยือน ซันเดอร์แลนด์ ด้วยผลการแข่งขัน 0–1 ประตู ในการแข่งขันนัดที่ 5 ก็ไม่ใช่แฮร์รี เคน ที่ทำประตู แฮร์รี เคน มายิงลูกแรกในฤดูกาลนี้ได้ ในพรีเมียร์ลีกนัดที่ 7 ที่ทอตนัมฮอตสเปอร์พบกับ แมนเชสเตอร์ซิตี ซึ่งมีคะแนนนำเป็นอันดับหนึ่งในตารางคะแนน ที่สนามไวต์ฮาร์ตเลน ด้วยการซ้ำลูกยิงฟรีคิกของคริสเตียน อีริกเซน ที่กระเด็นออกมาจากมุมประตู ในนาทีที่ 61 นับเป็นลูกที่ 3 และทำให้ทอตนัมฮอตสเปอร์เอาชนะไปได้ 4–1 ประตู โดยถูกยิงนำไปก่อน และต่อมายิงแฮตทริกได้ในนัดที่ 10 ที่พบกับ บอร์นมัท ที่สนามดีนคอร์ท ในนาทีที่ 9, 56 และ 63 โดยลูกแรกเป็นจุดโทษ และจนจบฤดูกาล แฮร์รี เคน ได้เป็นดาวซัลโว เมื่อเป็นผู้ทำประตูได้มากที่สุดในลีกด้วยการยิงไปทั้งสิ้น 25 ประตู และได้รับรางวัลรองเท้าทองคำไปครองฤดูกาล 2016–17 ฤดูกาล 2016–17. ในฤดูกาล 2016–17 เคนยิงลูกแรกได้ในฤดูกาลในนัดที่ 4 ในการพบกับสโตกซิตี ที่สนามบริแทนเนียสเตเดียม นับเป็นลูกที่ 4 ของนัดนี้ ในนาทีที่ 70 ผลการแข่งขันเมื่อจบลง ทอตนัมฮอตสเปอร์เอาชนะไปได้ 0–4 และเป็นลูกที่ 50 ของเคนที่ยิงให้กับทอตนัมฮอตสเปอร์เฉพาะในพรีเมียร์ลีก เคนมายิงได้เป็นลูกที่สอง ในนัดถัดมาที่พบกับซันเดอร์แลนด์ ในนาทีที่ 59 ที่สนามไวต์ฮาร์ตเลน และเป็นประตูเดียวในนัดนี้ แต่ทว่าได้รับบาดเจ็บที่ข้อเท้าในช่วงท้ายการแข่งขัน ขณะแย่งลูกฟุตบอลกับผู้เล่นซันเดอร์แลนด์ ทำให้ต้องถูกหามลงเปลเปลี่ยนตัวออก และคาดว่าต้องหยุดพักรักษาตัวนานประมาณ 10 สัปดาห์ เคนทำแฮตทริกได้ในนัดที่ 21 ของฤดูกาล ในต้นปี ค.ศ. 2017 ในการพบกับเวสต์บรอมมิชอัลเบียน ที่สนามไวต์ฮาร์ตเลน ผลการแข่งขันทอตนัมฮอตสเปอร์ชนะไป 4–0 ถือเป็นการทำแฮตทริกครั้งที่สามของเคน และทำสถิติเป็นผู้ทำแฮตทริกได้มากที่สุดของสโมสรเทียบเท่ากับเจอร์เมน เดโฟ กับร็อบบี คีน อดีตผู้เล่นคนสำคัญของสโมสรในอดีตทีมชาติ ทีมชาติ. ในระดับทีมชาติ จากการเล่นที่ร้อนแรงในฤดูกาล 2014–15 ทำให้ แฮร์รี เคน ถูกเรียกตัวติดทีมชาติชุดใหญ่ครั้งแรก ในรายการคัดเลือกฟุตบอลชิงแชมป์แห่งชาติยุโรป 2016 ในนัดที่อังกฤษพบกับ ลิทัวเนีย และ อิตาลี ในปลายเดือนมีนาคม ค.ศ. 2015 และยิงได้ทันทีในนัดแรกที่ได้ลงพบกับลิทัวเนีย โดยเคนเป็นตัวสำรองถูกเปลี่ยนไปแทนเวย์น รูนีย์ และยิงได้ภายในนาทีเดียวที่ถูกเปลี่ยนลงไป ในนาทีที่ 71 จากการโหม่ง จากลูกส่งให้ของราฮีม สเตอร์ลิง เป็นลูกที่ 4 ผลการแข่งขันอังกฤษเอาชนะไปได้ 4-0 ประตู แฮร์รี เคน ยิงประตูให้กับทีมชาติอังกฤษได้อีกครั้ง ในรายการคัดเลือกฟุตบอลชิงแชมป์แห่งชาติยุโรป 2016 เมื่อถูกเปลี่ยนตัวมาในครึ่งหลัง ในนัดที่อังกฤษพบกับ ซานมาริโน ในนาทีที่ 77 จากการเปิดผ่านของจอนโจ เชลวีย์ นับเป็นลูกที่ 5 ผลการแข่งขันอังกฤษเป็นฝ่ายชนะไปถึง 0–6 ประตู ซึ่งทำให้อังกฤษกลายเป็นชาติแรกที่ผ่านเข้าไปแข่งขันในฟุตบอลชิงแชมป์แห่งชาติยุโรป 2016 รอบสุดท้าย เป็นชาติแรก แต่ผลงานของเคนและทีมชาติอังกฤษ ในฟุตบอลชิงแชมป์แห่งชาติยุโรปครั้งนี้ ถูกมองว่าไม่ดี โดยเคนไม่สามารถทำประตูได้เลย แม้อังกฤษจะผ่านเข้าสู่รอบสอง หรือรอบ 16 ทีมสุดท้ายได้ก็ตาม แต่ทว่าอังกฤษก็ไปแพ้ต่อไอซ์แลนด์ ที่ถูกมองว่าเป็นรองกว่า เนื่องจากเป็นทีมที่เพิ่งเข้าร่วมรายการแข่งขันระดับโลกเป็นครั้งแรก ไป 1–2 ประตู อีกทั้งเคนก็ถูกมองว่าทำหน้าที่เตะมุมหรือยิงลูกฟรีคิก ซึ่งเป็นสิ่งที่เจ้าตัวทำได้ไม่ดีสถิติอาชีพสโมสรทีมชาติประตูในนามทีมชาติ</doc>
