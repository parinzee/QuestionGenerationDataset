<doc id="320942" url="https://th.wikipedia.org/wiki?curid=320942" title="บลูแมนกรุป">บลูแมนกรุป บลูแมนกรุ๊ป () เป็นกลุ่มศิลปินที่ก่อตั้งโดย ฟิล สแทนทัน, คริส วิงก์ และ แมตต์ โกลด์แมน ในปี 1987 จัดแสดงโชว์และคอนเสิร์ตที่ประกอบด้วยดนตรี การแสดงขบขัน และสื่อประสมมัลติมีเดีย โดยนำเสนอตัวเองในลักษณะชายสามคนในชุดดำ มีผิวกายสีน้ำเงิน ไม่มีผมและใบหู ไม่มีเสียงพูด ใบหน้าเรียบเฉยไม่แสดงอารมณ์ แต่จะแสดงอารมณ์โดยอาศัยภาษากาย การถลึงตา และปฏิสัมพันธ์กับผู้ชม บลูแมนกรุ๊ปแสดงดนตรีโดยใช้เครื่องเพอร์คัสชั่นหลายชนิด เช่น- ดัลไซเมอร์ และซิมบาลอม เป็นเครื่องสาย ใช้ตี มีลักษณะคล้ายขิม - Chapman Stick เครื่องสาย ลักษณะการทำงานคล้ายกีตาร์ - Tubulum เครื่องดนตรีสร้างเองจากท่อพีวีซี ให้เสียงจากการตีด้วยไม้กลอง หรือไม้พาย มีทั้งแบบตั้งอยู่กับที่ กับแบบเครื่องสะพายหลังใช้ตีพร้อมกับเดินไปมาบนเวทีแสดง - Drumbone (มาจากคำว่า drum และ trombone) เป็นเครื่องเคาะทำจากท่อพีวีซี ปรับเสียงจากการปรับความยาวท่อ คล้ายการทำงานของทรอมโบน - The Piano Smasher เป็นเปียโนที่เปิดฝาครอบออก ใช้ค้อนขนาดใหญ่ตีที่สายเปียโน - Airpole เป็นแท่งไฟเบอร์กลาสยาวลักษณะคล้ายคันเบ็ด ทำจากเสาอากาศวิทยุ ใช้ตวัดแหวกอากาศให้เกิดเสียง - Paint drums เป็นกลองที่มีแสงไฟส่องเป็นลำ มีสีน้ำหล่อที่ผิวหน้ากลอง เมื่อตีกลองจะเห็นสีพุ่งกระจายไปตามจังหวะการตีกลอง บลูแมนกรุ๊ปประกอบด้วยนักดนตรีเบื้องหลังจำนวนหลายคน แต่ในการแสดงจะเน้นไปที่ชายตัวสีน้ำเงินสามคน และศิลปินรับเชิญที่มาขับร้องเพลงและร่วมแสดงคอนเสิร์ต เช่น เทรซี บอนแฮม เดฟ แมททิวส์ แกวิน รอสเดล วีนัส ฮัม และไมค์ เรล์ม บลูแมนกรุ๊ปมีซิงเกิลที่นำเพลงฮิตมาบรรเลงใหม่ เช่น เพลง I Feel Love ของดอนนา ซัมเมอร์, Baba O'Riley ของเดอะ ฮู บลูแมนกรุ๊ป เคยปรากฏตัวในภาพยนตร์โฆษณาของอินเทล ในชุดเพนเทียม III, เพนเทียม 4 และเซนทริโน และภาพยนตร์โฆษณาเครื่องดื่มมิรินด้าของเป๊ปซี่ และทำดนตรีประกอบภาพยนตร์เรื่อง เทอร์มิเนเตอร์ 3 (2003) , โรบอตส์ (2005) และ สเปซชิมป์ส (2008) ปัจจุบันบลูแมนกรุ๊ปมีสถานที่จัดแสดงประจำอยู่ที่ นิวยอร์ก บอสตัน ชิคาโก ออร์แลนโด ลาสเวกัส เบอร์ลิน โตเกียว และซูริกผลงานอัลบั้มผลงาน. อัลบั้ม. - Audio (1999) - The Complex (2003) - How to Be a Megastar Live! (2008)วิดีโอบันทึกการแสดงสดวิดีโอบันทึกการแสดงสด. - The Complex Rock Tour Live (2003) - How to Be a Megastar Live! (2008)</doc>
