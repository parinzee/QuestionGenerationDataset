<doc id="644984" url="https://th.wikipedia.org/wiki?curid=644984" title="บุญมี ราชวัฏ">บุญมี ราชวัฏ บุญมี ณ ราชวัฏ มีชื่อจริงว่านายบุญมี กาวิล เกิดเมื่อ 27 พฤษภาคม พ.ศ. 2472 ที่ อำเภองาว จังหวัดลำปาง จบการศึกษาชั้นม.6 จากโรงเรียนประชาวิทย์ จังหวัดลำปาง พี่ชายของเขาเป็นนักมวยแต่ถูกชกจนตาย ทำให้เขาอยากเป็นนักมวยบ้าง โดยไปหัดมวยกับฉมัง ยุวเวช และขึ้นชกในชื่อบุญมี แม่นฉมัง ชกชนะนักมวยชื่อดังในท้องถิ่นได้หลายคน จนกระทั่งชกชนะเปลี่ยน กิ่งเพชรได้ จึงเดินทางมากรุงเทพฯ โดยมาอยู่ค่ายราชวัฏของยอแสง ภาณุทัต ใน พ.ศ. 2492 เวทีราชดำเนินได้เปลี่ยนการชั่งน้ำหนักนักมวยจากสโตนหรือกิโลกรัมมาเป็นปอนด์ตามแบบมวยสากลและจัดให้มีการชกชิงแชมป์รุ่นต่างๆ บุญมีได้ชกชิงแชมป์ในรุ่นเวลเตอร์เวทหรือ 147 ปอนด์ กับยอดยิ่ง เมืองสุรินทร์ และเป็นฝ่ายชนะได้ครองแชมป์เวทีราชดำเนินเป็นคนแรกในรุ่นนี้ ก่อนจะเสียแชมป์ให้สามารถ ศรแดงในภายหลัง ในการชกมวยที่เวทีราชดำเนินนี้ บุญมีชกชนะนักมวยชื่อดังได้หลายคน เช่น พิชิต ชอบชก หลาวทอง ชอบชก ประสิทธิ์ ยอดศรจันทร์ ศิริศักดิ์ อุดมศักดิ์ อำพล ยอดศรจันทร์ ชาย ศิษย์สิงห์ สมศรี เทียมกำแหง เรืองชัย เจนณรงค์ วรเทพ เลือดอุบล บุญมีขึ้นชกครั้งสุดท้ายแพ้น็อค ดาวทอง สิงหพัลลภ จึงแขวนนวมไปและทำงานกับบริษัทขนส่ง จำกัดจนเกษียณอายุ และอยู่กับครอบครัวที่จังหวัดนครราชสีมา ก่อนจะป่วยเป็นมะเร็งต่อมลูกหมาก และเสียชีวิตเมื่อ 8 พฤษภาคม พ.ศ. 2555 รวมอายุได้ 83 ปี</doc>
