<doc id="248605" url="https://th.wikipedia.org/wiki?curid=248605" title="ราชอาณาจักรซิลิเชีย">ราชอาณาจักรซิลิเชีย ราชอาณาจักรอาร์มีเนียแห่งซิลิเชีย () หรือ ราชอาณาจักรซิลิเชีย () หรือ นิวอาร์มีเนีย เป็นคนละราชอาณาจักรกับราชอาณาจักรอาร์มีเนียของสมัยโบราณ เป็นอาณาจักรที่ก่อตั้งขึ้นในยุคกลางโดยผู้ลี้ภัยชาวอาร์มีเนียที่หนีการรุกรานอาร์มีเนียของชนเซลจุคตุรกี (Seljuk Turks) ที่ตั้งอยู่ที่อ่าวอเล็กซานเดร็ตตา (Gulf of Alexandretta) ของทะเลเมดิเตอร์เรเนียนที่ในปัจจุบันคือทางตอนใต้ของตุรกี อาณาจักรเป็นอิสระระหว่างปี ค.ศ. 1078 ถึงปี ค.ศ. 1375 ราชอาณาจักรซิลิเชียก่อตั้งขึ้นโดยราชวงศ์รูเบเนียน (Rubenian dynasty) ซึ่งเป็นสาขาหนึ่งของราชวงศ์บากราติดที่ครองบัลลังก์อาร์มีเนียและจอร์เจียในบางช่วงเวลา เมืองหลวงเดิมอยู่ที่ทาร์ซัส หลังจากนั้นก็ย้ายไปอยู่ที่ซิส ซิลิเชียเป็นพันธมิตรสำคัญของนักรบครูเสด และถือตนเองว่าเป็นที่มั่นของคริสต์ศาสนจักรในตะวันออก และเป็นศูนย์กลางของความเป็นชาตินิยมและวัฒนธรรมเมื่ออาร์มีเนียอยู่ภายใต้การยึดครองของชาวต่างประเทศในบางช่วง</doc>
