<doc id="411591" url="https://th.wikipedia.org/wiki?curid=411591" title="หวังเหว่ย">หวังเหว่ย หวังเหว่ย (, ) เป็นอดีตนักแสดงชาวฮ่องกง ที่มีผลงานมากมาย หวังเหว่ยเกิดเมื่อปี ค.ศ. 1941 ที่ฮ่องกง เริ่มต้นอาชีพนักแสดงเมื่ออายุได้ 20 ต้น ๆ ในยุคต้นทศวรรษที่ 60 จากการนำแนะโดยเพื่อนสนิทของบิดา จนได้มีโอกาสรับบทในภาพยนตร์ภาษาจีนกลาง ต่อมาก็มีผลงานในภาพยนตร์ภาษากวางตุ้งด้วย ซึ่งที่โดดเด่นเป็นพิเศษก็คือบทนำจากเรื่อง Story of a Discharged Prisoner เมื่อปี ค.ศ. 1967 ผลงานของผู้กำกับ หลงกง ที่เล่าเรื่องราวของชายหนุ่มขี้คุก กับชีวิตหลังได้รับอิสรภาพ ซึ่งต่อมา จอห์น วู ได้หยิบเค้าโครงเรื่องไปสร้างใหม่เป็นภาพยนตร์เรื่อง A Better Tomorrow หรือ โหดเลวดี ในปี ค.ศ. 1987 ซึ่งประสบความสำเร็จไปทั่วโลก โดยบทตัวละครของ หวังเหว่ย รับบทเป็นตัวละครน้องชาย ซึ่งใน A Better Tomorrow แสดงโดย เลสลี่ จาง นั่นเอง หวังเหว่ยเป็นที่รู้จักกันจากการเป็นนักแสดงในบทร้ายหรือบทสมทบจากภาพยนตร์และซีรีส์ต่าง ๆ โดยเฉพาะในยุคทศวรรษที่ 70 และ 80 อาทิ Project A หรือ เอไกหว่า, Police Story 2 หรือ วิ่งสู้ฟัด 2 แต่ที่สร้างชื่อให้มากที่สุด คือ การเป็นนักแสดงในสังกัด ATV ในปี ค.ศ. 1971 งานซึ่งเป็นที่จดจำได้ก็เช่นการสวมบท นู่เอ๋อร์ฮาชื่อ ฮ่องเต้องค์แรกของราชวงศ์ชิง ในซีรีส์อิงประวัติศาสตร์ชุด 13 ฮ่องเต้ตำนานจักรพรรดิราชวงศ์ชิง และยังร่วมแสดงในซีรีส์กำลังภายในเรื่อง ยอดยุทธจักรมังกรฟ้า และจิ๋นซีฮ่องเต้ ในบทของ หลี่ปู้เหว่ย เป็นต้น ผลงานในระยะหลังได้แก่การรับบทเป็น งักปุ๊กคุ้ง จากซีรีส์กำลังภายในเรื่อง กระบี่เย้ยยุทธจักร ในปี ค.ศ. 1996 ที่ได้รับการยกย่องว่าเป็นบทบาทการแสดงที่สุดเรื่องหนึ่งในชีวิต เนื่องจากสามารถถ่ายทอดบุคลิกวิญญูชนจอมปลอมของงักปุ๊กคุ้งออกมาได้เป็นอย่างดีเยี่ยม รวมทั้งในซีรีส์แฟนตาซีแนวเดินทางข้ามเวลา คือ เจาะเวลาหาจิ๋นซี ชีวิตส่วนตัว สมรสกับนางแบบชื่อ โห เมิ่งนา ในปี ค.ศ. 1971 มีทายาทเป็นลูกชายสองคนและลูกสาวอีกคน โดย สตีเฟนนี หวัง บุตรสาวปัจจุบันเป็นนักแสดงในสังกัด TVB ด้วย หวังเหว่ย เสียชีวิตลงเมื่อวันที่ 5 ธันวาคม ค.ศ. 2011 ด้วยโรคมะเร็งในกระเพาะ สิริอายุได้ 70 ปี</doc>
