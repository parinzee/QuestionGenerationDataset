<doc id="747513" url="https://th.wikipedia.org/wiki?curid=747513" title="มิวทู">มิวทู มิวทู () เป็นสิ่งมีชีวิตสมมุติจากแฟรนไชส์สื่อโปเกมอนของนินเท็นโดและเกมฟรีก สร้างโดยเคน ซุงิโมะริ ปรากฏครั้งแรกในวิดีโอเกม โปเกมอนภาคเรดและบลู และภาคต่อ และหลังจากนั้นปรากฏในสินค้าต่าง ๆ เกมภาคแยก และแอนิเมชัน มะซะชิกะ อิชิมุระ พากย์เสียงมิวทูฉบับดั้งเดิมในภาษาญี่ปุ่น และร่างที่เด็กกว่าพากย์เสียงโดยฟุจิโกะ ทะกิโมะโตะ ในซีดีดรามาเรื่องซาวด์พิกเชอร์บอกซ์: มิวทูส์ออริจิน และพากย์เสียงโดยโชทะโระ โมะริกุโบะ ในฉบับอะนิเมะ ในภาษาอังกฤษ เจย์ โกเอด พากย์เสียงมิวทูในโปเกมอน มูฟวี ตอน ความแค้นของมิวทู และละครดนตรี โปเกมอนไลฟ์ ในการผลิตภาพยนตร์โปเกมอน เครดิตแสดงชื่อเขาเป็นนามแฝงว่า "ฟิลิป บาร์ตเล็ตต์" แดน กรีนพากย์เสียงให้มิวทูในตอน การกลับมาของมิวทู นักแสดงหญิง เรอิโกะ ทะคะชิมะ พากย์เสียงตัวละครมิวทูในภาคพิเศษ มิวทู: โพรล็อกทูอะเวกเคินนิง และภาพยนตร์โปเกมอน มูฟวี ตอน เกโนเซ็คท์ จ้าวลมกรด การตื่นขึ้นของมิวทู ในวิดีโอเกม ผู้เล่นสามารถต่อสู้และจับมิวทูมาต่อสู้กับโปเกมอนตัวอื่น ๆ ได้ ผู้เล่นรู้เรื่องราวของมิวทูภายหลังในเกมโปเกมอนภาคเรดและบลูจากการอ่านเอกสารที่ทิ้งไว้ในซากห้องปฏิบัติการในเกาะซินนาบาร์ เอกสารเผยว่านักวิทยาศาสตร์คนหนึ่งใช้เวลาหลายปีตัดต่อพันธุกรรมบรรพบุรุษของมิว ในที่สุดมิวทูหลบหนีไปหลังจากแข็งแกร่งเกินที่จะเก็บไว้เลี้ยงดู เนื่องจากถูกมองว่าเป็นหนึ่งในโปเกมอนที่แข็งแกร่งที่สุด มิวทูได้เปลี่ยนวิถีการเล่นของผู้เล่นโดยบังคับผู้เล่นด้วยกันให้ต่อต้านผู้เล่นที่ใช้มิวทู งานวิจับพบว่ามิวทูเป็นที่นิยมในเด็กผู้ชาย ซึ่งตรงข้ามกับมิว ปฏิกิริยาที่มีของมิวทูในอะนิเมะถูกแบ่งออกเป็นส่วน ๆ โดยนักวิจารณ์ต่าง ๆ เช่น จากหนังสือพิมพ์เดลีเรคอร์ดมองว่ามิวทูเป็นตัวร้ายธรรมดาทั่วไป ขณะที่นักวิจารณ์อีกกลุ่ม เช่น จากนิตยสารแอะนิเมะริกา และไซต์แอนด์ซาวด์ ยกย่องความสามารถของตัวละคร</doc>
