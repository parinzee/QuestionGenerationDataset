<doc id="703247" url="https://th.wikipedia.org/wiki?curid=703247" title="กาบริเอลา มิสตรัล">กาบริเอลา มิสตรัล กาบริเอลา มิสตรัล () เป็นนามปากกาของ ลูซิลา โกดอย อัลกายากา (; 7 เมษายน ค.ศ. 1889 – 10 มกราคม ค.ศ. 1957) เป็นกวี, นักการทูต และนักการศึกษาชาวชิลี เป็นผู้ที่ได้รับรางวัลโนเบลสาขาวรรณกรรมประจำปี ค.ศ. 1945 กาบริเอลา มิสตรัล เกิดเมื่อปี ค.ศ. 1889 บิดาเป็นครู ส่วนมารดาเป็นช่างเย็บผ้า บิดาของมิสตรัลทิ้งครอบครัวไปเมื่อเธอมีอายุได้สามปี ด้วยฐานะที่ยากจน มิสตรัลในวัยสิบห้าปีก็ทำงานช่วยครอบครัวโดยการเป็นผู้ช่วยครู หลังจากนั้นไม่นาน เธอก็ได้พบกับคนรักของเธอ โรเมลิโอ อูเรตา ผู้ซึ่งต่อมากระทำอัตวินิบาตกรรมในปี ค.ศ. 1909 การเสียชีวิตของอูเรตาส่งผลต่อบทกวีของมิสตรัลในเวลาต่อมาอย่างมาก ในปี ค.ศ. 1914 มิสตรัลก็ได้รับรางวัลชนะเลิศจากการประกวดวรรณกรรมระดับประเทศ จากผลงาน Sonnets of Death หลังรับรางวัลนี้ มิสตรัลก็ใช้นามปากกา "กาบริเอลา มิสตรัล" อย่างเป็นทางการ โดยมาจากชื่อของกวีที่เธอชื่นชอบสองคนคือกาบรีเอเล ดันนุนซีโอ และเฟรเดริก มิสทราล ปี ค.ศ. 1922 มิสตรัลได้รับคำเชิญจากรัฐบาลเม็กซิโกเพื่อขอคำแนะนำในการวางระบบการศึกษาในประเทศ ช่วงนี้เองที่มิสตรัลได้เดินทางไปสอนหนังสือตามที่ต่าง ๆ ครั้งหนึ่งเธอเคยสอนปาโบล เนรูดา ที่ต่อมาเป็นกวีและได้รับรางวัลโนเบลเช่นเดียวกับเธอ หลังจากนั้นมิสตรัลก็ทำงานเป็นกงสุลประจำอยู่หลายเมือง เช่น มาดริด, ลิสบอน และเนเปิลส์ ในปี ค.ศ. 1945 มิสตรัลก็ได้รับรางวัลโนเบลสาขาวรรณกรรม ซึ่งเธอเป็นชาวชิลีและชาวอเมริกาใต้คนแรกที่ได้รับรางวัลนี้ หกปีต่อมา มิสตรัลก็ได้รับรางวัลวรรณกรรมแห่งชาติชิลี กาบริเอลา มิสตรัลเสียชีวิตด้วยโรคมะเร็งตับอ่อน เมื่อปี ค.ศ. 1957 ขณะมีอายุได้ 67 ปี</doc>
