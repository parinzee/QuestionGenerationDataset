<doc id="209829" url="https://th.wikipedia.org/wiki?curid=209829" title="อลัน ลี">อลัน ลี อลัน ลี () เป็นศิลปินนักวาดภาพและนักออกแบบศิลป์ชาวอังกฤษ เกิดเมื่อวันที่ 20 สิงหาคม ค.ศ. 1947 ผลงานของลีจะเป็นงานจากวรรณกรรมแฟนตาซีมากมาย งานที่โดดเด่นที่สุดคืองานที่เกี่ยวเนื่องกับงานประพันธ์ของเจ. อาร์. อาร์. โทลคีน เช่น ลอร์ดออฟเดอะริงส์ฉบับครบรอบ 100 ปี เดอะฮอบบิท ตำนานบุตรแห่งฮูริน สำหรับผลงานภาพประกอบอื่นๆ ได้แก่ Lavondyss ของ Robert Holdstock, Castles และ Tolkien's Ring ของเดวิด เดย์, The Mirrorstone ของ Michael Palin เป็นต้น เขายังวาดภาพประกอบให้แก่งานดัดแปลงของ Rosemary Sutcliff เรื่อง อิเลียด และ โอดิสซีย์ (ฉากกองเรือดำหน้าเมืองทรอย และการผจญภัยของโอดิซูส) ลีได้รับเหรียญรางวัล Kate Greenaway Medal สำหรับการวาดฉากกองเรือดำหน้าเมืองทรอยในปี ค.ศ. 1993 และได้รับรางวัลศิลปินยอดเยี่ยม (Best Artist Award) จาก World Fantasy Awards ในปี ค.ศ. 1998 อลัน ลี และ จอห์น ฮาว ได้ร่วมงานกันเป็นหัวหน้าทีมออกแบบศิลป์ให้กับภาพยนตร์ไตรภาคลอร์ดออฟเดอะริงส์ ของ ปีเตอร์ แจ็คสัน โดยเป็นผู้ออกแบบฉากต่างๆ มากมายในเรื่อง รวมถึงออกแบบวัตถุสิ่งของและอาวุธของตัวละครต่างๆ ด้วย ปี ค.ศ. 2004 อลัน ลี ชนะเลิศรางวัลอคาเดมี (รางวัลออสการ์) สำหรับสาขากำกับศิลป์ยอดเยี่ยมจากผลงานภาพยนตร์ไตรภาคเรื่องนี้ ลียังเป็น conceptual designer ให้กับภาพยนตร์แฟนตาซีอื่นๆ อีกมาก เช่น อีริคเดอะไวกิ้ง คิงคอง และ ตำนานแห่งนาร์เนีย รวมถึงภาพยนตร์ซีรีส์ทางโทรทัศน์เรื่อง เมอร์ลิน</doc>
