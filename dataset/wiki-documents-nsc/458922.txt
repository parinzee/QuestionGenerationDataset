<doc id="458922" url="https://th.wikipedia.org/wiki?curid=458922" title="การเลือกตั้งผู้ว่าราชการกรุงเทพมหานคร พ.ศ. 2543">การเลือกตั้งผู้ว่าราชการกรุงเทพมหานคร พ.ศ. 2543 การเลือกตั้งผู้ว่าราชการกรุงเทพมหานคร พ.ศ. 2543 จัดเป็น การเลือกตั้งผู้ว่าราชการกรุงเทพมหานคร เป็นครั้งที่ 6 สืบเนื่องจากการดำรงตำแหน่งผู้ว่าราชการกรุงเทพมหานครของ ดร.พิจิตต รัตตกุล รอบวาระ 4 ปี ตั้งแต่กลางปี พ.ศ. 2539 โดยการเลือกตั้งมีขึ้นในวันอาทิตย์ที่ 23 กรกฎาคม พ.ศ. 2543 มีผู้สมัครทั้งหมด 23 คน ทั้งสังกัดพรรคการเมืองและอิสระ ซึ่งผู้สมัครที่โดดเด่น ได้แก่ นายสมัคร สุนทรเวช นักการเมืองที่มีชื่อเสียง ผู้คร่ำหวอดในทางการเมืองหลายปี หัวหน้าพรรคประชากรไทย หมายเลข 7 ซึ่งได้ลาออกจากตำแหน่งสมาชิกสภาผู้แทนราษฎร เพื่อลงสมัครในครั้งนี้, นายธวัชชัย สัจจกุล จากพรรคประชาธิปัตย์ หมายเลข 13, นางสุดารัตน์ เกยุราพันธุ์ จากพรรคไทยรักไทย หมายเลข 5, นางปวีณา หงสกุล จากพรรคชาติพัฒนา หมายเลข 3 ขณะที่ผู้สมัครอิสระ ได้แก่ พันเอก วินัย สมพงษ์ หมายเลข 2, พ.อ.ประจักษ์ สว่างจิตร หมายเลข 10 และดร.คุณหญิงกัลยา โสภณพนิช หมายเลข 4 เป็นต้น ผลการเลือกตั้งปรากฏว่า นายสมัครชนะเลือกตั้งด้วยคะแนนถล่มทลาย โดยได้คะแนนถึง 1,016,096 คิดเป็นร้อยละ 45.85 ถึงขนาดที่เอาคะแนนของผู้ที่ได้ลำดับสอง คือ นางสุดารัตน์ ที่ได้ 521,184 คะแนน รวมกับคะแนนของนายธวัชชัยที่ได้ลำดับสาม คือ 247,650 คะแนน ก็ยังไม่อาจเท่า และถือเป็นคะแนนที่มากที่สุดในสถิติการเลือกตั้งผู้ว่าราชการกรุงเทพมหานครในทุกครั้ง โดยมีผู้มาใช้สิทธิเลือกตั้งถึงร้อยละ 58.87 โดยการเลือกตั้งครั้งนี้ นายสมัครได้กล่าวว่า เหตุที่ลงสมัคร เพื่อตอบรับคำเรียกร้องของ นายโกวิท สีตลายัน คอลัมนิสต์อาวุโสของหนังสือพิมพ์ไทยรัฐ เจ้าของนามปากกา "มังกรห้าเล็บ" และจะเป็นตำแหน่งทางการเมืองครั้งสุดท้ายแล้วของตน ซึ่งภายหลังจากนี้จะไปดำเนินรายการโทรทัศน์แนววิพากษ์วิจารณ์การเมืองแทน ซึ่งในระหว่างการหาเสียง นายสมัครไม่ร่วมประชันวิสัยทัศน์กับผู้สมัครคนอื่น ๆ ไม่ว่ารายการไหนก็ตาม ด้วยถือว่ามีอาวุโสทางการเมืองสูงกว่ามาก โดยมีนโยบายที่จะให้การค้าขายแผงลอยบนทางเท้าเป็นไปโดยเสรีตลอดทั้งสัปดาห์ จึงได้รับความนิยมอย่างมากจากบรรดาพ่อค้าแม่ค้า และใช้คำขวัญในการหาเสียงว่า "ถ้าจะใช้ผม กรุณาเลือกผม"</doc>
