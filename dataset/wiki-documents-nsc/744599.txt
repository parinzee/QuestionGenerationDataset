<doc id="744599" url="https://th.wikipedia.org/wiki?curid=744599" title="สตาร์ วอร์ส ฮอลิเดย์สเปเชียล">สตาร์ วอร์ส ฮอลิเดย์สเปเชียล สตาร์ วอร์ส ฮอลิเดย์สเปเชียล () กำกับโดย Steve Binder เป็นภาพยนตร์ในเรื่องแต่งชุดสตาร์ วอร์สที่ผลิตสำหรับออกฉายทางโทรทัศน์ในสหรัฐอเมริกา ค.ศ. 1978 นำแสดงโดยนักแสดงหลักจากรวมทั้งแนะนำตัวละครใหม่เช่นโบบา เฟตต์ ซึ่งจะมีบทบาทในภาพยนตร์ตอนต่อๆ ไป ถือเป็นภาพยนตร์ภาคแยกของสตาร์ วอร์สตอนแรกอย่างเป็นทางการ ภาพยนตร์ตอนนี้ออกฉายทางโทรทัศน์เพียงครั้งเดียวในสหรัฐอเมริกาเมื่อวันศุกร์ที่ 17 พฤศจิกายน ค.ศ. 1978 (หนึ่งสัปดาห์ก่อนเทศกาลขอบคุณพระเจ้า) ทางสถานีโทรทัศน์ CBS ตั้งแต่เวลา 20-22 นาฬิกา EST เนื้อเรื่องหลักของตอนพิเศษทั้งหมด กล่าวถึงตอนที่ชิวแบคคาและฮัน โซโลเดินทางไปยังคาชี้ก ดาวบ้านเกิดของชิวแบคคา เพื่อเฉลิมฉลองวันแห่งชีวิต (Life Day) แต่ถูกตามล่าโดยสายลับของจักรวรรดิกาแลกติกซึ่งกำลังค้นหาสมาชิกพันธมิตรกบฎบนดาวดวงนี้ ภาพยนตร์เรื่องนี้นำผู้ชมไปพบกับสมาชิกครอบครัวของชิวแบคคาทั้งสามตน ได้แก่อิตชีผู้เป็นบิดา มัลลาผู้เป็นภรรยา และลัมปี้บุตรชาย อย่างไรก็ดีชื่อเหล่านี้ได้รับการอธิบายในภายหลังว่าเป็น "ชื่อเล่น" โดยทั้งสามมีชื่อจริงว่า อัตติชิกุก มัลลาโตบัก และลุมปาวารู ตามลำดับ นอกจากนั้นแล้วรายการตอนนี้ยังมีตัวละครอื่นจากเนื้อเรื่องหลัก ได้แก่ ลุค สกายวอล์คเกอร์ ซีทรีพีโอ อาร์ทูดีทู ดาร์ธ เวเดอร์ และเจ้าหญิงเลอา (ซึ่งร่วมร้องเพลงประกอบหลักของรายการตอนนี้ โดยใช้ดนตรีจากดนตรีธีมหลักของสตาร์ วอร์ส โดยจอห์น วิลเลียมส์) ภาพบางส่วนได้มาจากฟุตเตจที่ไม่ได้ใช้ของการถ่ายทำสตาร์ วอร์ส และมีบางส่วนเป็นภาพยนตร์การ์ตูนผลิตโดยบริษัทเนลวานาจากโตรอนโต ซึ่งเป็นการปรากฏตัวครั้งแรกของตัวละครโบบา เฟตต์ นักล่าเงินรางวัล ฉากในเรื่องบางฉากเป็นฉากในอวกาศและยานอวกาศ รวมถึงมิลเลนเนียม ฟาลคอน และยานพิฆาตดารา บางส่วนที่เป็นรายการโทรทัศน์ในเรื่องและการ์ตูนในเรื่องถ่ายทำที่สถานที่อื่นๆ เช่น แคนตินาบนดาวเคราะห์ทะเลทรายทาทูอีน และดาวเคราะห์มหาสมุทรสีแดงชื่อพานนา เป็นต้น ภาพยนตร์ตอนนี้ได้เรียบเสียงตอบรับในทางลบอย่างท่วมท้น แอนโธนี แดเนียลส์ ผู้แสดงเป็นซีทรีพีโอ ได้กล่าวติดตลกเอาไว้ในสารคดีโปรโมทคอนเสิร์ทสตาร์ วอร์ส อินคอนเสิร์ท ว่า จักรวาลสตาร์ วอร์สนั้น ยังนับรวมถึง "หนังตอนพิเศษวันหยุดสุดห่วยที่ไม่มีใครพูดถึง" นี้ด้วย Nathan Rabin จาก AV Club ได้เขียนไว้ว่า "เป็นการยากที่ผมจะไม่เชื่อว่าภาพยนตร์ตอนพิเศษฯ นี้ ไม่ได้ถูกเขียนบทและกำกับโดยถุงโคเคนที่ทรงสติปัญญา" ทางจอร์จ ลูคัสเอง ก็ไม่ได้มีส่วนร่วมในการผลิตภาพยนตร์เรื่องนี้มาก และมีรายงานว่าเขาไม่ชอบใจกับผลลัพธ์ที่ออกมานัก อย่างไรก็ดี Patty Maloney ผู้รับบทลัมปี้ ได้กล่าวไว้เมื่อ ค.ศ. 2008 ว่ามีการส่งจดหมายอนุมัติการตัดสินใจถ่ายทำมายังกองถ่ายทุกๆ วัน David Acomba เพื่อนร่วมชั้นของลูคัสที่โรงเรียนภาพยนตร์ USC เคยได้รับเลือกให้มากำกับภาพยนตร์ตอนพิเศษนี้ แต่เขาตัดสินใจไม่เข้าร่วมโครงการ ซึ่งเป็นการตัดสินใจที่ลูคัสนับสนุน ภาพยนตร์ตอนพิเศษวันหยุดของสตาร์ วอร์สนี้ ไม่เคยได้รับการออกอากาศซ้ำ และไม่เคยถูกผลิตออกเป็นสื่อสำหรับรับชมในบ้านอย่างเป็นทางการ ทำให้มีสถานภาพเป็นตำนานทางวัฒนธรรม เนื่องจากการมีอยู่ของมันแทบจะถือเป็นของ "ใต้ดิน" โดยมีการเผยแพร่ภาพยนตร์ตอนพิเศษนี้ผ่านวิดีโอที่อัดจากการออกฉายทางโทรทัศน์โดยแฟนๆ ที่รับชม ซึ่งต่อมาก็ได้รับการทำซ้ำลงบนสื่อดิจิตอล เผยแพร่ผ่านอินเตอร์เนทและแผ่นเถื่อนต่างๆเนื้อเรื่อง เนื้อเรื่อง. ในวันแห่งชีวิต (Life Day) ชิวแบคคาและฮัน โซโลเดินทางไปยังดาวเคราะห์คาชี้กเพื่อไปเยี่ยมครอบครัวของชิวแบคคา ระหว่างทางทั้งสองถูกไล่ตามโดยยานพิฆาตดารา แต่ก็ได้หลบหนีเข้าไปยังไฮเปอร์สเปซได้สำเร็จ ในขณะเดียวกัน บนดาวเคราะห์คาชี้ก ครอบครัวของชิวแบคคากำลังเตรียมต้อนรับการกลับมาของเขา มัลลาผู้เป็นภรรยาเปิดเครื่องคอมพิวเตอร์เพื่อสแกนหายานอวกาศในบริเวณใกล้เคียงด้วยหวังจะพบยานมิลเลนเนียม ฟาลคอน แต่ก็ไม่พบ มัลลาจึงติดต่อลุค สกายวอล์คเกอร์ซึ่งกำลังซ่อมยานรบเอกซ์วิงร่วมกับอาร์ทูดีทูอยู่ ลุคบอกเธอว่าเขาไม่ทราบว่าเกิดอะไรขึ้น มัลลาจึงติดต่อซอน ดานน์ (Saun Dann) พ่อค้าท้องถิ่นชาวมนุษย์ เขาบอกมัลลาอย่างระมัดระวังคำพูดว่าฮันและชิวแบคคากำลังเดินทางมาและน่าจะถึงในไม่ช้า จากนั้นมัลลาจึงพยายามจัดเตรียมอาหาร โดยดูคำแนะนำจากรายการโทรทัศน์เกี่ยวกับการทำอาหาร โดยมีผู้ดำเนินรายการเป็นแม่ครัวสี่แขนชาวต่างดาว ชื่อเชฟกอร์มานดา (Chef Gormaanda) ซอน ดานน์เดินทางมาถึงบ้านพร้อมกับของขวัญวันแห่งชีวิตสำหรับทุกคน หนึ่งในนั้นถือโปรแกรมเวอร์ชวลเรียลลิตี้ชื่อ "แฟนตาซี" สำหรับอิตชี ย้อนกลับไปที่ยานฟาลคอน ชิวแบคคาและฮันเดินทางพ้นจากไฮเปอร์สเปซมาจนใกล้ถึงดาวเคราะห์คาชี้ก ฮันสังเกตว่ามีคนของจักรวรรดิอยู่ในพื้นที่มากผิดปกติจึงลงจอดที่พื้นที่ที่ไม่มีการเฝ้าระวังทางด้านเหนือ เมื่อยานเข้ามาถึงชั้นบรรยากาศ ลัมปี้ได้ยินเสียงของยานอวกาศ มัลลาคิดว่าฮันและชิวอี้เดินทางมาถึงแล้วจึงเปิดประตู แต่กลับพบเจ้าพนักงานของจักรวรรดิและทหารสตอร์มทรูปเปอร์สองนายที่ประตู เจ้าหน้าที่จักรวรรดิบุกเข้ามาในบ้าน และสั่งให้ค้นหาตัวชิวแบคคา ระหว่างนั้นซอนและวูกีอื่นๆ พยายามเบี่ยงเบนความสนใจด้วยอาหารและกล่องมิวสิควิดีโอของมัลลา (ซึ่งมีวิดีโอของวงดนตรีเจฟเฟอร์สัน สตาร์ชิพ) เมื่อดนตรีจบลง หัวหน้าเจ้าหน้าที่ฯ ก็ได้สั่งให้ค้นหาต่อ และได้สั่งมัลลาให้คอยดูลัมปีเอาไว้ไม่ให้มารบกวนระหว่างที่เขากำลังค้นห้อง ลัมปี (และผู้ชม) จึงต้องนั่งดูการ์ตูน เกี่ยวกับการผจญภัยของบิดาของเขา</doc>
