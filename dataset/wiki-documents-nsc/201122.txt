<doc id="201122" url="https://th.wikipedia.org/wiki?curid=201122" title="โรงเรียนช่างฝีมือในวัง">โรงเรียนช่างฝีมือในวัง โรงเรียนช่างฝีมือในวัง (เดิมชื่อ วิทยาลัยในวัง หรือ โรงเรียนผู้ใหญ่พระตำหนักสวนกุหลาบ) เป็นโรงเรียนในสังกัดสำนักงานส่งเสริมการศึกษานอกระบบและการศึกษาตามอัธยาศัย (กศน.) กระทรวงศึกษาธิการ ก่อตั้งขึ้นตามพระราชดำริในสมเด็จพระเทพรัตนราชสุดาฯ สยามบรมราชกุมารี ที่จะให้มีการถ่ายทอดความรู้เกี่ยวกับงานช่างประดิษฐ์ของสตรีให้แพร่หลายในวงกว้าง และเป็นการสืบสาน ฟื้นฟูช่างฝีมือไทย และอนุรักษ์ศิลปวัฒนธรรมไทย และฝึกสอนวิชาให้แก่ผู้ที่ต้องการนำไปประกอบอาชีพ โรงเรียนช่างฝีมือในวัง (หญิง) จัดตั้งขึ้นโดยกรมการศึกษานอกโรงเรียน เมื่อวันที่ 25 เมษายน พ.ศ. 2529 ตามคำขอของสำนักพระราชวัง และเริ่มเปิดทำการสอนเมื่อวันที่ 20 พฤษภาคม พ.ศ. 2529 ส่วนโรงเรียนช่างฝีมือในวัง (ชาย) เริ่มเปิดสอนเมื่อปี พ.ศ. 2531 โดยใช้สถานที่บริเวณอาคารเรือนห้องเครื่องสมเด็จพระศรีสวรินทิราบรมราชเทวี พระพันวัสสาอัยยิกาเจ้า ภายในเขตพระราชฐานชั้นใน พระบรมมหาราชวัง ปัจจุบัน โรงเรียนช่างฝีมือในวัง แบ่งเป็น 2 ส่วน คือ- โรงเรียนช่างฝีมือในวัง (หญิง) ตั้งอยู่ที่พระตำหนักสวนกุหลาบ ในเขตพระราชฐานชั้นใน เปิดสอนวิชาการทำอาหารไทยในวัง การแกะสลักผักผลไม้ งานดอกไม้สด การประดิษฐ์ดอกไม้ ร้อยมาลัยและงานใบตอง การสอนปักสะดึงด้วยมือแบบโบราณ - โรงเรียนช่างฝีมือในวัง (ชาย) ตั้งอยู่ที่อาคารหออุเทสทักสินา ริมถนนหน้าพระลาน เปิดสอนวิชางานเขียน งานแกะสลักงานลงรักปิดทอง งานลายรดน้ำ งานปั้นปูนสด งานเบญจรงค์ งานปักจักรอุตสาหกรรม</doc>
