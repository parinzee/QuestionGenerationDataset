<doc id="556168" url="https://th.wikipedia.org/wiki?curid=556168" title="ไมโครแรปเตอร์">ไมโครแรปเตอร์ ไมโครแรปเตอร์ (; ศัพทมูลวิทยา: ภาษากรีก, μίκρος, mīkros: "เล็ก"; ภาษาละติน, raptor: "ผู้ที่คว้าที่หนึ่ง") เป็นไดโนเสาร์กินเนื้อขนาดเล็กสกุลหนึ่ง ในวงศ์โดรมีโอซอร์ (Dromaeosauridae) เช่นเดียวกับเวโลซีแรปเตอร์ ไมโครแรปเตอร์ มีรูปร่างคล้ายไดโนเสาร์ผสมนกมีขนปกคลุมลำตัวเหมือนนก ขนาดลำตัวเท่า ๆ กับนกพิราบ มีปีกทั้งหมด 4 ปีก (ขาหน้า 2 ปีก และขาหลัง 2 ปีก) มีขนหางที่เรียวยาว และเชื่อว่าดำรงชีวิตและหากินบนต้นไม้เป็นหลัก รวมถึงทำรังบนต้นไม้ และมีหลักฐานว่าจับนกในยุคก่อนประวัติศาสตร์กินเป็นอาหาร จากการพบซากในส่วนที่เป็นกระเพาะ ไมโครแรปเตอร์ ไม่สามารถบินได้ แต่จะใช้ปีกและขนร่อนไปมาเหมือนสัตว์ในยุคปัจจุบันหลายชนิดเช่น กระรอกบิน หรือบ่าง นอกจากนี้แล้วยังเชื่อว่า เป็นไดโนเสาร์ที่ถือเป็นต้นแบบบรรพบุรุษของนกจำพวกแรก ที่ใช้ขนในการเป็นเครื่องดึงดูดทางเพศและเป็นเสมือนเครื่องประดับ เนื่องจากมีขนที่มีสีสันเลื่อมเป็นพรรณราย สีสันของขนเช่นนี้เกิดจากเซลล์ผลิตเม็ดสี ที่เรียกว่า เมลาโนโซมส์ โครงสร้างการเรียงตัวของเมลาโนโซมส์แต่ละแบบจะให้สีสันผิดแผกกันไป ด้วยกำลังขยายของกล้องจุลทรรศน์อิเล็กตรอน นักบรรพชีพวิทยาได้วิเคราะห์รูปร่างของเมลาโนโซมส์ในรอยประทับรูปขนนกที่ได้กลายเป็นฟอสซิลจากนั้นนำข้อมูลนี้ไปเปรียบเทียบกับนกในปัจจุบัน เพื่อคาดการณ์ถึงสีสันของไมโครแรปเตอร์ ซึ่งสีเลื่อมพรายจะเกิดขึ้นเมื่อเมลาโนโซมส์มีการเรียงตัวกันเป็นชั้น ๆ ไมโครแรปเตอร์ ถูกพบเป็นฟอสซิลในยุคครีเตเชียสตอนปลาย (ราว 130 ล้านปีก่อน) ที่มณฑลเหลียวหนิง ประเทศจีน</doc>
