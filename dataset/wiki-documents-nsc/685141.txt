<doc id="685141" url="https://th.wikipedia.org/wiki?curid=685141" title="อิกัวนาสีชมพู">อิกัวนาสีชมพู อิกัวนาสีชมพู, อิกัวนาบกสีชมพูกาลาปาโกส หรือ อิกัวนากาลาปาโกสสีกุหลาบ (; ) สัตว์เลื้อยคลานชนิดหนึ่งจำพวกกิ้งก่า ในวงศ์อิกัวนา ( Iguanidae) อิกัวนาสีชมพูเป็นอิกัวนาจำพวกอิกัวนาบกชนิดหนึ่ง มีความยาวเต็มที่ประมาณ 1 เมตร และน้ำหนักราว 12 กิโลกรัม เป็นสัตว์เฉพาะถิ่นที่พบได้ที่หมู่เกาะกาลาปาโกสเท่านั้น เป็นอิกัวนาที่ถูกค้นพบครั้งแรกเมื่อปี ค.ศ. 1986 ในบรรดาเกาะต่าง ๆ ของหมู่เกาะกาลาปาโกสในทวีปอเมริกาใต้ แต่เป็นอิกัวนาที่ชาลส์ ดาร์วิน (นักสัตววิทยาชาวอังกฤษที่มีชื่อเสียงที่เคยเดินทางมาสำรวจหมู่เกาะกาลาปาโกสเมื่อกว่า 200 ปีก่อนในอดีต จนกลายเป็นทฤษฎีวิวัฒนาการ) ไม่ได้บันทึกไว้หรือตกสำรวจ โดยอิกัวนาสีชมพูถูกค้นพบแถบภูเขาไฟว็อล์ฟบนเกาะอิซาเบลา เกาะที่มีขนาดใหญ่ที่สุดในหมู่เกาะกาลาปาโกส และได้รับการประกาศจากอนุกรมวิธานให้เป็นชนิดใหม่เมื่อปี ค.ศ. 2009 โดยเป็นชนิดใหม่ที่แยกออกจากอิวกัวนาบกกาลาปาโกสชนิดอื่น ๆ อิกัวนาสีชมพูมีลำตัวเป็นสีชมพูตลอดทั้งตัว และพบได้เฉพาะบนเกาะอิซาเบลาที่เดียวเท่านั้น ทำให้นักวิทยาศาสตร์เชื่อว่า เป็นอิกัวนาที่แยกสายพันธุ์วิวัฒนาการมาจากอิกัวนาบกชนิดอื่น ๆ เมื่อ 5 ล้านปีก่อน แต่ทว่าเกาะอิซาเบลานั้นมีอายุไม่เกิน 5 แสนปี จึงทำให้เกิดการสันนิษฐานว่า อิกัวนาสีชมพูเริ่มอพยพเข้าไปอยู่อาศัยในพื้นที่ใกล้กับภูเขาไฟว็อล์ฟเมื่อราว 3.5 แสนปีก่อน โดยขณะนั้นอาจมีพื้นเกาะบางส่วนยังเชื่อมถึงกันเป็นทางให้อิกัวนาสีชมพูข้ามไปได้ และอาศัยอยู่เฉพาะที่เกาะอิซาเบลามาจนถึงทุกปัจจุบัน เมื่อมีการค้นพบอิกัวนาสีชมพู ก็ปรากฏว่าจำนวนประชากรนั้นเหลือน้อยเต็มทีแล้ว โดยมีอยู่เพียงไม่เกิน 36 ตัวเท่านั้น จึงตกอยู่ในสถานะใกล้สูญพันธุ์อย่างวิกฤต โดยที่ชื่อวิทยาศาสตร์คำว่า Conolophus ที่เป็นชื่อสกุล มาจากภาษากรีก 2 คำ คือ "Conos" (κώνος) แปลว่า "หนาม" และ "lophos" (λοφος) แปลว่า "ยอด" หรือ "ขนนก" หมายถึง หนามตามหลังบนตัวอิกัวนา ขณะที่ชื่อชนิดในเบื้องต้นได้ใช้ชื่อว่า rosada ซึ่งแปลว่า "สีชมพู" ในภาษาสเปน ซึ่งหมายถึงสีบนตัวของอิกัวนา แต่ปัจจุบันได้ใช้ชื่อว่า marthae ซึ่งมาจากชื่อของมาร์ตา เรเบกกา เจนตีเล ลูกสาวของหัวหน้าคณะนักวิทยาศาสตร์ กาบรีเอเล เจนตีเล ที่ศึกษาเรื่องนี้</doc>
