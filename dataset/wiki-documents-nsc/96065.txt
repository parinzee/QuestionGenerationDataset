<doc id="96065" url="https://th.wikipedia.org/wiki?curid=96065" title="แด็นนิส แบร์คกัมป์">แด็นนิส แบร์คกัมป์ แด็นนิส นีโกลาส มารียา แบร์คกัมป์ () อดีตนักฟุตบอลอาชีพในตำแหน่งกองหน้าของทีมชาติเนเธอร์แลนด์และอีกหลายสโมสร โดยเป็นหนึ่งในตำนานของอาร์เซนอล ในระดับพรีเมียร์ลีก อังกฤษ เกิดเมื่อวันที่ 10 พฤษภาคม ค.ศ. 1969 ที่กรุงอัมสเตอร์ดัม ประเทศเนเธอร์แลนด์ ชื่อแด็นนิสนั้นเป็นชื่อที่พ่อตั้งให้เพื่อเป็นเกียรติแก่เดนิส ลอว์ อดีตกองหน้าชาวสกอตของแมนเชสเตอร์ยูไนเต็ด เริ่มเล่นฟุตบอลครั้งแรกกับอาเอฟเซ อายักซ์ สโมสรบ้านเกิด จากนั้นจึงย้ายไปสโมสรอินเตอร์มิลานที่อิตาลีเมื่อฤดูร้อนปี ค.ศ. 1993 ติดทีมชาติครั้งแรกเมื่อวันที่ 26 กันยายน ค.ศ. 1990 ในนัดที่เนเธอร์แลนด์แพ้อิตาลีในบ้านไป 0–1 แด็นนิส แบร์คกัมป์ ย้ายไปที่เล่นที่อังกฤษกับอาร์เซนอล และกลายมาเป็นผู้เล่นคนสำคัญของทีมในตำแหน่งกองหน้า เมื่อสามารถทำพาทีมเป็นดับเบิลแชมป์โดยครองทั้งพรีเมียร์ลีกและเอฟเอคัพในฤดูกาล 1997–98 รวมทั้งได้รับรางวัลนักฟุตบอลยอดเยี่ยมของสมาคมผู้สื่อข่าวอังกฤษในปี ค.ศ. 1998 ด้วย ซึ่งในช่วงเวลานั้น อาร์เซนอลประสบความสำเร็จอย่างสูงสุดจนกลายมาเป็นทีมชั้นนำทีมหนึ่งของเกาะอังกฤษ เทียบเท่าแมนเชสเตอร์ยูไนเต็ดและลิเวอร์พูล ซึ่งในฤดูกาลที่ 2001–2 อาร์เซนอลก็ได้แชมป์พรีเมียร์ลีกอีกครั้ง ในฟุตบอลโลก 1998 ที่ประเทศฝรั่งเศส ซึ่งเนเธอร์แลนด์ได้อันดับ 4 ในการแข่งขันครั้งนั้น แบร์คกัมป์ก็เป็นหนึ่งในผู้เล่นคนสำคัญของทีมด้วย โดยเป็นผู้ยิงประตูในช่วงทดเวลาบาดเจ็บในนัดที่พบกับอาร์เจนตินาในรอบตัดเชือก ซึ่งแบร์คกัมป์รับลูกโยนยาวจากฟรังก์ เดอ บูร์ และยิงไกลเข้าประตูไป ส่งผลให้เนเธอร์แลนด์ชนะอาร์เจนตินาและเข้ารอบ 4 ทีมสุดท้ายไป ซึ่งลูกนี้ได้รับการโหวตจากแฟนฟุตบอลว่าเป็นหนึ่งในลูกยิงที่สวยที่สุดตลอดกาลของฟุตบอลโลกด้วย อีกทั้งในกลางปี ค.ศ. 2017 ซึ่งครบรอบวาระการก่อตั้งพรีเมียร์ลีกครบ 25 ปี ลูกยิงของแบร์คกัมป์ในฤดูกาล 2001–02 ที่ยิงใส่นิวคาสเซิลยูไนเต็ด ในการเล่นที่สนามเซนต์เจมส์พาร์ก เมื่อวันที่ 2 มีนาคม ค.ศ. 2002 ที่แบร์คกัมป์รับลูกส่งต่อจากรอแบร์ ปีแร็ส ด้วยเท้าซ้าย และกลับตัว 360 องศา หนีการประกบของนิคอส ดาบิซาส กองหลังของนิวคาสเซิลยูไนเต็ด และบรรจงยิงเข้าประตูไปสวนตัวของเชย์ กิฟเวน ผู้รักษาประตู ไปอย่างสวยงาม ได้รับการโหวตจากแฟนฟุตบอลมากถึงร้อยละ 31 ให้เป็นลูกยิงที่สวยที่สุดของพรีเมียร์ลีก โดยสำนักข่าวบีบีซี แด็นนิส แบร์คกัมป์ เป็นผู้เล่นกองหน้าที่มีความสุขุมเยือกเย็น ไม่ค่อยปรากฏอารมณ์ฉุนเฉียวในเวลาเล่น มีรูปแบบการเล่นที่สวยงามและเฉียบคม กล่าวกันว่าเป็นผู้เล่นกองหน้าที่ดีที่สุดของเนเธอร์แลนด์นับตั้งแต่มาร์โก ฟัน บัสเติน เป็นต้นมา และถือเป็นผู้เล่นคนสำคัญของในประวัติศาสตร์ของอาร์เซนอลเคียงคู่กับตีแยรี อ็องรี จึงได้รับฉายาจากแฟนฟุตบอลชาวไทยว่า "เพชฌฆาตภูเขาน้ำแข็ง" ซึ่งมาจากฉายาในภาษาอังกฤษว่า "Iceberg" (แปลว่า ภูเขาน้ำแข็ง) มีเกร็ดชีวิตส่วนตัว คือ เจ้าตัวอ้างว่าเป็นโรคกลัวเครื่องบิน (aerophobia) ไม่อาจเดินทางได้ด้วยมีเครื่องบินเป็นพาหนะ ดังนั้นเวลาเดินทางไปในสถานที่ต่าง ๆ จะใช้รถยนต์หรือไม่ก็เรือแทน ทำให้เป็นอุปสรรคอย่างหนึ่งในการเดินทางไปเล่นฟุตบอลในการแข่งขันระดับนานาชาติ</doc>
