<doc id="883533" url="https://th.wikipedia.org/wiki?curid=883533" title="มาดแลน">มาดแลน มาดแลน () หรือ เปอติตมาดแลน () เป็นขนมเค้กชิ้นเล็ก ๆ และเป็นขนมพื้นเมืองจากเมืองกอแมร์ซีและลีแวร์เดิงซึ่งอยู่ในแคว้นกร็องแต็สต์ ทางภาคตะวันออกเฉียงเหนือของประเทศฝรั่งเศส มาดแลนเป็นขนมเค้กเนื้อฟองน้ำขนาดเล็ก มีรูปร่างโดดเด่นคล้ายเปลือกหอยซึ่งได้จากการอบในกระทะที่ทำเป็นแอ่งรูปทรงเปลือกหอย นอกเหนือจากกระทะแม่พิมพ์ซึ่งหาซื้อได้ทั่วไปในร้านขายอุปกรณ์ครัวหรือกระทั่งร้านขายของใช้ภายในบ้านทั่วไปแล้ว มาดแลนก็ไม่จำเป็นต้องใช้อุปกรณ์พิเศษอื่นใดในการทำ เนื้อขนมนั้นจะทำจากส่วนผสมสำหรับเค้กเฌนวซ (génoise cake) ซึ่งเป็นเค้กเนื้อฟองน้ำสูตรอิตาลี รสชาติจะคล้ายเค้กเนื้อฟองน้ำทั่วไปแต่เข้มข้นน้อยกว่า สูตรมาดแลนแบบดั้งเดิมจะใช้เมล็ดพืชบดละเอียด (โดยปกติแล้วใช้แอลมอนด์) บางสูตรที่ต้องการความแตกต่างก็จะเพิ่มผิวเลมอนขูดลงไปเพื่อให้มีกลิ่นและรสชาติของผลเลมอน ขนมมาดแลนแบบอังกฤษก็ใช้เค้กเฌนวซเช่นเดียวกัน แต่อบในแม่พิมพ์รูปทรงคล้ายแก้วน้ำ หลังอบเสร็จจะเคลือบด้วยแยม มะพร้าวขูดอบแห้ง และส่วนมากจะวางเชอร์รีเคลือบน้ำตาลไว้ด้านบน</doc>
