<doc id="570024" url="https://th.wikipedia.org/wiki?curid=570024" title="โดตมโบริ">โดตมโบริ โดตมโบริ () เป็นย่านการท่องเที่ยวและการค้าที่สำคัญแห่งหนึ่งของนครโอซากะ มีลักษณะเป็นถนนเส้นเดียวเลียบขนานกับคลองโดตมโบริตั้งแต่สะพานโดตมโบริบะชิไปจนถึงสะพานนิปปงบะชิในเขตนัมบะของโอซากะ โดตมโบริเป็นที่รู้จักโดยทั่วไปจากการที่มีโรงภาพยนตร์ในสมัยโบราณ (ปัจจุบันไม่มีหลงเหลือแล้ว) มีร้านค้า ร้านอาหาร และป้ายโฆษณานีออนที่โด่งดัง โดยเฉพาะป้ายโฆษณานีออนของกุลิโกะ บริษัทผลิตขนมยักษ์ใหญ่ของญี่ปุ่นประวัติศาสตร์ ประวัติศาสตร์. โดตมโบริ เป็นถนนที่มีประวัติศาสตร์ยาวนาน ย้อนกลับไปตั้งแต่ปี ค.ศ. 1612 เมื่อ ยาซุอิ โดทง พ่อค้าท้องถิ่นเริ่มขุดขยายแม่น้ำอุเมะซุที่ไหลจากตะวันออกไปตะวันตก หวังจะช่วยเพิ่มรายได้จากการค้าขายในแถบนั้นด้วยการขุดคลองเชื่อมต่อกับแม่น้ำสองสายย่อยที่ไหลจากเหนือลงใต้ของแม่น้ำโยะโดะ โครงการของพ่อค้าโดทงต้องหยุดชะงักไปเมื่อเสียชีวิตจากการรบในศึกการล้อมโอซากะเพื่อปกป้องโทะโยะโตะมิ ฮิเดะโยะริ แต่หลานชายของพ่อค้าโดทงได้สานต่อเจตนารมณ์และขุดคลองจนสำเร็จในปี ค.ศ. 1615 ทะดะกิ มัตสึไดระ ผู้ปกครองคนใหม่ประจำปราสาทโอซากะจึงได้ตั้งชื่อคลองและถนนเลียบคลองว่า "โดตมโบริ" (โบะริ มาจากคำว่า โฮะริ ที่แปลว่า "คลอง" หรือ "คูเมือง") แม้ว่าชายที่ชื่อ "โดทง" จะเสียชีวิตไปตั้งแต่ศึกระหว่างสองผู้ปกครองญี่ปุ่นในครานั้น ในปี ค.ศ. 1621 รัฐบาลโชกุนโทะกุงะวะได้วางโครงสร้างเมืองใหม่ ออกแบบให้โดตมโบริเป็นแหล่งบันเทิงของโอซากะ จากนั้น ในปี ค.ศ. 1662 ก็มีโรงละครคะบุกิและโรงละครบุนระกุตั้งขึ้น ตลอดจนโรงละครหุ่นทะเคะดะ คะระคุริ ที่มีเอกลักษณ์โดดเด่น ร้านอาหารและคาเฟ่ต่างก็ทะยอยเปิดเพื่อรองรับการหลั่งไหลมาของนักท่องเที่ยวตลอดจนนักท่องราตรีในยามค่ำคืนของโอซากะ โรงละครต่างๆได้รับความเสียหายอย่างหนักในช่วงสงครามโลกครั้งที่ 2 และปัจจุบันก็ไม่มีหลงเหลือให้เห็นแล้วจุดท่องเที่ยวที่มีชื่อเสียงจุดท่องเที่ยวที่มีชื่อเสียง. - ป้ายหนุ่มกุลิโกะ: เริ่มติดตั้งเมื่อปี ค.ศ. 1935 เป็นป้ายไฟนีออนรูปนักกรีฑาวิ่งบนลู่วิ่งอันเป็นสัญลักษณ์ของกุลิโกะ สัญลักษณ์นี้ถูกเปลี่ยนอยู่หลายครั้ง เช่น ช่วงฟุตบอลโลก 2002 และปัจจุบันก็เปลี่ยนให้เป็นการแสดงการสนับสนุนทีมเบสบอล ฮันชิน ไทเกอร์ส ที่โด่งดังของเมือง - 'คุอิดะโอะเระ ทะโร: หน้าร้านคุอิดะโอเระ (Cui-daore) มีตุ๊กตาจักรกลรูปตัวตลกตีกลอง นำมาแสดงเพื่อเรียกลูกค้าเป็นครั้งแรกในปี ค.ศ. 1950 ปัจจุบันได้ปิดร้านอาหารไปแล้ว แต่ตุ๊กตาจักรกลยังตั้งอยู่ใกล้บริเวณเดิม - ปูยักษ์คะนิโดระกุ: ปูจักรกลยักษ์ขนาด 6 เมตรครึ่ง ตั้งอยู่หน้าร้านอาหารคะนิโดะระกุ สามารถขยับแขนและลูกตาได้ ติดตั้งครั้งแรกในปี ค.ศ. 1960 สีสันโดดเด่นโดยเฉพาะเวลากลางคืน</doc>
