<doc id="9877" url="https://th.wikipedia.org/wiki?curid=9877" title="ธงชัย ใจดี">ธงชัย ใจดี ธงชัย ใจดี หรือ โปรช้าง เป็นนักกอล์ฟชาวไทย เล่นในรายการเอเชี่ยนทัวร์ และพีจีเอยูโรเปี้ยนทัวร์ และเป็นคนไทยคนแรก ที่ได้ลงแข่งขันในรายการ ยูเอส โอเพ่นประวัติ ประวัติ. นายธงชัย เกิดวันที่ 8 พฤศจิกายน พ.ศ. 2512 ที่จังหวัดลพบุรี จบการศึกษาชั้นประถมศึกษา จากโรงเรียนชุบศร จังหวัดลพบุรี จบชั้นมัธยมศึกษาตอนต้น จากโรงเรียนพระนารายณ์ จังหวัดลพบุรี และจบชั้นมัธยมศึกษาตอนปลาย จาก สำนักงานเขตพื้นที่การศึกษากรุงเทพมหานคร (หลักสูตรการศึกษานอกโรงเรียน) และได้รับปริญญาดุษฎีบัณฑิตกิตติมศักดิ์จากมหาวิทยาลัยเกษตรศาสตร์ ด้านครอบครัว สมรสกับ นางน้ำฝน (นามสกุลเดิม ลาดกระโทก) เมื่อวันที่ 25 กรกฎาคม พ.ศ. 2542 นายธงชัย เริ่มเล่นกอล์ฟ เมื่อปี พ.ศ. 2525 ขณะมีอายุได้ 16 ปี แต่กลับเข้ารับราชการทหาร ที่ศูนย์บัญชาการสงครามพิเศษ จังหวัดลพบุรี เมื่อปี พ.ศ. 2530 ต่อมา ได้รับคัดเลือกเข้าร่วมทีมชาติไทย เมื่อเดือนกันยายน พ.ศ. 2538 โดยได้ศึกษาวิธีการเล่นกอล์ฟ จาก นายเคร็ก วิทนี่ย์ โค้ชจากพีจีเอทัวร์ จนถึง พ.ศ. 2540 และได้พัฒนาประสบการณ์ในการเล่นกอล์ฟ โดยเข้าแข่งขันร่วมกับนักกอล์ฟระดับโลก ในการแข่งขันกีฬาซีเกมส์ ครั้งที่ 18 ที่เชียงใหม่ ลงแข่งขันกอล์ฟ ในนามทีมชาติไทย ที่สนามเชียงใหม่-ลำพูน กอล์ฟ คลับ และได้รับเหรียญทองในประเภททีม ต่อมา เมื่อเดือนกันยายน พ.ศ. 2540 ก็เป็นแชมป์ ปุตรา คัพ เป็นสมัยที่ 2 ติดต่อกัน และในการแข่งขันกีฬาเอเชียนเกมส์ ครั้งที่ 13 ที่กรุงเทพฯ ลงแข่งขันกอล์ฟ ในนามทีมชาติไทย ที่สนาม อัลไพน์ กอล์ฟ คลับ และเป็นอันดับที่ 6 ในประเภททีม และผ่านการทดสอบคัดเลือกเป็นนักกอล์ฟอาชีพในเอเชียนทัวร์ เมื่อวันที่ 17 มกราคม พ.ศ. 2542 จากนั้น ในวันที่ 8 ตุลาคม พ.ศ. 2543 ก็เป็นแชมป์ครั้งแรกในเอเชียนทัวร์ ในรายการ โคลอน โคเรียน โอเพ่น ที่ประเทศเกาหลีใต้ ในปี พ.ศ. 2544 ได้เข้าอบรมกับนักจิตวิทยา ของสถาบัน เดวิด เลดเบทเทอร์ ซึ่งให้การฝึกอบรมนักกอล์ฟ ในระดับสากล ถึง 2 ครั้ง และในวันที่ 14 มิถุนายน ปีเดียวกัน ก็กลายเป็นคนไทยคนแรก ที่ได้ลงแข่งขันในรายการ ยูเอส โอเพ่น ที่สนาม เซาท์เทิร์น ฮิลล์ส สหรัฐอเมริกา นอกจากนั้น ในวันรุ่งขึ้นนั้นเอง ก็ได้ผ่านรอบตัดตัวในรายการนี้ ต่อมา วันที่ 1 ธันวาคม ปีดังกล่าว ก็ได้เป็นคนไทยคนแรก ที่สามารถทำเงินรางวัลสูงสุดใน เอเชียนทัวร์ คือ 353,060 ดอลลาร์สหรัฐ และยังครองตำแหน่งนี้อีกครั้ง ในปี พ.ศ. 2547 (12 ธันวาคม) ด้วยจำนวนเงินรางวัลที่เพิ่มขึ้นจากเดิม เป็น 381,929 ดอลลาร์สหรัฐ 22 กุมภาพันธ์ พ.ศ. 2547 ก็เป็นคนไทยคนแรก ที่เป็นแชมป์ รายการยูโรเปี้ยน พีจีเอ ทัวร์ คาร์ลสเบอร์ก มาเลเชียน โอเพ่น ณ สนาม เซาท์ จาน่า กอล์ฟ แอนด์ คันทรี คลับ ซึ่งสามารถป้องกันแชมป์ได้อีกครั้ง ในปี พ.ศ. 2548 ต่อมา ในวันที่ 12 สิงหาคม ปีเดียวกัน เป็นคนไทยคนแรก ที่ได้ลงแข่งขัน รายการ พีจีเอ แชมเปี้ยนชิพ ที่สนาม วิสลิง สเตรทส์ เมื่อวันที่ 15 กรกฎาคม พ.ศ. 2548 ยังเป็นคนไทยคนแรก ที่ผ่านรอบตัดตัว รายการ บริติช โอเพ่น ที่สนาม เซนต์ แอนดรูว์ส ประเทศสกอตแลนด์ ล่าสุด ในวันที่ 6 เมษายน พ.ศ. 2549 เป็นคนไทยคนที่สองที่ลงเล่น รายการ เดอะ มาสเตอร์ส ต่อจากสุกรี อ่อนฉ่ำที่ลงเล่นเมื่อ พ.ศ. 2513-14 ที่สนาม ดิ ออกัสตา กอล์ฟ คลับ ส่งผลให้กลายเป็นคนไทยคนแรก ที่ลงเล่น รายการเมเจอร์ ครบทั้ง 4 รายการ และ 17 ธันวาคม พ.ศ. 2549 เป็นคนไทยคนแรก ที่คว้าแชมป์ใน เอเชียนทัวร์ อย่างน้อย 1 รายการ ทุกฤดูกาล โดยเป็นมาทั้งหมด 8 รายการ คือ โคลอน คัพ โคเรียน โอเพ่น 2000, เวลส์ อินเดียน โอเพ่น 2001, เมียนมาร์ โอเพ่น 2002, วอลโว่ มาสเตอร์ส ออฟ เอเชีย ไทยแลนด์ 2003, เมียนมาร์ โอเพ่น 2004, คาร์ลสเบอร์ก มาเลเชียน โอเพ่น 2004, คาร์ลสเบอร์ก มาเลเชียน โอเพ่น 2005 และ วอลโว่ มาสเตอร์ส ออฟ เอเชีย ไทยแลนด์ 2006อันดับมือวางอันดับมือวาง. - อันดับ 54 ของโลก อันดับ 1 ของเอเชีย (การจัดอันดับอย่างเป็นทางการเมื่อ ก.พ. พ.ศ. 2556) - อันดับ 46 ของโลก Official World Golf Ranking, Mar 16, 2014 - อันดับ 37 ของโลก Official World Golf Ranking, May 2, 2014 - อันดับ 28 ของโลก Official World Golf Ranking, August 2, 2014</doc>
