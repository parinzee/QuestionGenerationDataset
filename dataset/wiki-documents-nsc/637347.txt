<doc id="637347" url="https://th.wikipedia.org/wiki?curid=637347" title="เจ้าซอยานไปง์">เจ้าซอยานไปง์ เจ้าซอยานไปง์ () เป็นเชื้อพระวงศ์ของพม่าในราชวงศ์คองบอง เป็นโอรสของเจ้าฟ้าเมกกะยากับตะโยะตานคีนเล (Tayoktan Khin Lay) พระองค์ถูกกักบริเวณในพระราชวังในรัชกาลพระเจ้าสีป่อ ก่อนจะเป็นอิสระเมื่ออังกฤษเข้ายึดมัณฑะเลย์ได้ หลังจากนั้นพระองค์ได้ไปรวบรวมกำลังเพื่อต่อต้านอังกฤษ โดยตั้งมั่นที่ตำบลชอง-กวะ (Chaunggwa) ในเขตอังวะร่วมกับเจ้าซอยานไนง์ (Saw Yan Naing) ทำให้พระองค์และเจ้าซอยานไนง์ถูกเรียกรวมกันว่า เจ้าฟ้าชอง-กวะ และได้มารวมกับกลุ่มของเจ้าฟ้ามยีนไซง์เมื่อ 23 พฤษภาคม พ.ศ. 2429 ที่ช่องเขานะเตะ (Natteik) จากนั้นได้โจมตีมัณฑะเลย์ อังวะ อมรปุระ และสะกายในที่สุด ใน พ.ศ. 2430 เจ้าซอยานไนง์ถูกจับตัว ส่วนเจ้าซอยานไปง์หนีไปรัฐฉาน ซ่องสุมกำลังขึ้นใหม่โดยได้รับการสนับสนุนจากนอพะ (Naw Hpa) และนอมอง (Naw Mong) แต่ก็ถูกอังกฤษปราบปรามจนนอพะและนอมองยอมจำนนในเดือนสิงหาคม พ.ศ. 2430 เจ้าซอยานไปง์ได้หนีขึ้นเหนือไปยังดินแดนกะฉิ่น และร่วมมือกับสามะและปอนกัน (Ponkan) ทำให้กำลังของเจ้าซอยานไปง์เข้มแข็งขึ้นใน พ.ศ. 2432 จนอังกฤษต้องส่งกำลังทหารไปปราบอย่างจริงจัง ในที่สุดพระองค์เป็นฝ่ายแพ้ หนีไปแสนหวี ก่อนจะไปตั้งมั่นที่เชอฟาง (Chefang) ในจีน และดำเนินการก่อกวนทหารอังกฤษจนถึง พ.ศ. 2436 ในที่สุดอังกฤษได้ขอร้องให้จีนให้จำกัดการเคลื่อนไหวของพระองค์ พระองค์สิ้นพระชนม์ด้วยโรคชราในจีน</doc>
