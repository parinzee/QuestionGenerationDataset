<doc id="811822" url="https://th.wikipedia.org/wiki?curid=811822" title="ลัทธิซาตาน (อีพี)">ลัทธิซาตาน (อีพี) ลัทธิซาตาน เป็นผลงานอีพีชุดแรกของดีเซมเบอร์ วงดนตรีแนวเดธเมทัลของไทย วางจำหน่ายครั้งแรกในปี พ.ศ. 2537 ในรูปแบบเทปคาสเซตต์ ภายใต้สังกัดจุติภูต เรคคอร์ดส์ อีพี ชุดนี้ถือเป็นผลงานบันทึกเสียงชุดแรกของวงดีเซมเบอร์ มีสมาชิกร่วมบันทึกเสียงในผลงานเพลงชุดนี้เพียงแค่ 2 คน และถือเป็นผลงานเพลงที่ทำให้ดีเซมเบอร์เริ่มเป็นที่รู้จักในวงการเพลงเมทัล โดยหลังจากวางจำหน่าย ผลงานอีพีชุดนี้ได้รับการตอบรับอย่างดีจากกลุ่มผู้นิยมฟังเพลงเมทัล โดยเป็นผลงานเพลงในแนวเดธ เมทัลของไทย ที่มียอดจำหน่ายสูงถึงหลักหมื่นตลับประวัติและเบื้องหลัง ประวัติและเบื้องหลัง. ต้น - สยาม ชุมทอง และ โต้ง - วรพจน์ สิงห์น้อย ซึ่งเป็น 2 สมาชิกของวงในอัลบั้มชุดนี้ เคยเป็นสมาชิกในตำแหน่งมือกีตาร์ของวงดนตรี Madhot ซึ่งเป็นวงดนตรีแนวเฮฟวี่ เมทัล ที่มี ริค วชิรปิลันธิ์ เป็นนักร้องนำ โดยวง Madhot ได้เข้าร่วมประกวดวงดนตรีในรายการ Pepsi Music Festival ประจำปี พ.ศ. 2536 โดยมีเพลง บาป ซึ่งเป็นเพลงที่แต่งทำนองโดย ต้น-สยาม ชุมทอง และแต่งเนื้อร้องโดย ริค วชิรปิลันธ์ เป็นหนึ่งในเพลงที่เข้าประกวด โดยในการประกวดรอบสุดท้ายวง Madhot ได้รับรางวัลชนะเลิศในการประกวด โดยที่ ต้น - สยาม ชุมทอง ได้รับรางวัลมือกีตาร์ยอดเยี่ยมไปครอง หลังจากชนะเลิศในการประกวดวงดนตรีในรายการดังกล่าว สยาม ชุมทอง และ วรพจน์ สิงห์น้อย ได้แยกตัวออกมาตั้งวงดนตรีใหม่ขึ้นมาในชื่อ ดีเซมเบอร์ โดยสยาม ชุมทอง ทำหน้าที่เล่นกีตาร์และร้องนำ ส่วน วรพจน์ สิงห์น้อย เปลี่ยนมาเล่นกีตาร์เบส โดยได้ขึ้นแสดงเปิดตัวในงานคอนเสิร์ต Pain Of Death ที่จัดขึ้นที่คณะพลศึกษา มหาวิทยาลัยศรีนครินทรวิโรฒ, กรีฑาสถานแห่งชาติ เมื่อวันที่ 23 มกราคม พ.ศ. 2537 ซึ่งคอนเสิร์ตดังกล่าวเป็นคอนเสิร์ตใหญ่ของนักดนตรีแนวเดธ เมทัล ในยุคนั้น มีวงดนตรีอื่นที่ร่วมขึ้นแสดงเช่นซิลลี่ ฟูลลิช, เฮเรติก แองเจิลส์ ฯ โดยวงดีเซมเบอร์ได้ขึ้นเล่นเพลงของตัวเองที่แต่งขึ้นใหม่ 3 เพลง คือเพลง ลัทธิซาตาน, คนโลกแคบ และเพลง อสูรกาย โดยเพลง ลัทธิซาตาน นำมาจากเพลง บาป ที่สยาม ชุมทองเคยแต่งทำนองไว้สมัยอยู่กับวง Madhot แต่นำมาเปลี่ยนเนื้อร้องใหม่กระบวนการผลิต กระบวนการผลิต. หลังจากที่เปิดตัวในคอนเสิร์ต Pain Of Death ทางวงจึงเริ่มผลิตผลงานของตัวเอง ซึ่งในขณะนั้นทางวงมีสมาชิกเพียง 2 คน จึงได้ชักชวน รัตน์ โกบายาชิ และ กุ้ง - คำรณ คะระนันท์ ให้มาร่วมวงในตำแหน่งมือกลอง และนักร้องนำ ตามลำดับ โดยก่อนจะถึงขั้นตอนบันทึกเสียง รัตน์ โกบายาชิ ได้ติดสัญญาอยู่กับอีกวงหนึ่งจึงไม่สามารถบันทึกเสียงร่วมกับทางวงได้ ประกอบกับ กุ้ง - คำรณ คะระนันท์ ก็ยังไม่พร้อมทำงานเพลงร่วมกับทางวง จึงทำให้ ดีเซมเบอร์ ยังคงมีสมาชิกเพียงแค่ 2 คนเช่นเดิม การบันทึกเสียงในผลงานเพลงชิ้นแรกนี้ ต้น - สยาม ชุมทอง ทำหน้าที่เล่นกีตาร์และร้องนำ ส่วน โต้ง - วรพจน์ สิงห์น้อย ทำหน้าที่เล่นเบส โดยเสียงกลองใช้เครื่องดรัมแมชชีน และบันทึกเสียงที่ห้องอัด มิกซ์ สตูดิโอ เมื่อทำเพลงครบ 4 เพลงจึงได้ผลิตเป็นเทปคาสเซตต์โดยบริษัท พีค็อก สเตอริโอ ภายใต้สังกัดจุติภูต เรคคอร์ดส์ ผลงานเพลงชุดนี้แม้จะเป็นงานอีพีที่มีแค่ 4 เพลง แต่ก็ได้รับการตอบรับอย่างดีจากกลุ่มผู้ฟังเพลงแนวเฮฟวี่ เมทัล, เดธ เมทัล ในประเทศไทยขณะนั้น โดยมียอดขายสูงมากกว่าหมื่นตลับ โดยเปรียบเสมือนผลงานเพลงแนะนำตัวของวงดีเซมเบอร์และทำให้วงเริ่มเป็นที่รู้จัก ตลอดจนได้ลงนิตยสารดนตรีหลายฉบับ ปี พ.ศ. 2540 ทางวงได้นำเพลง ลัทธิซาตาน และ เพลง เดนสงคราม กลับมาบรรเลงและขับร้องใหม่อีกครั้ง ในอัลบั้มชุด บาป ซึ่งเป็นสตูดิโออัลบั้มชุดที่ 2 ของวงที่ออกกับสังกัดค่ายเพลงใหญ่อย่างโซนี่ มิวสิก ปี พ.ศ. 2560 อีพี ชุดนี้ได้ถูกนำกลับมารีมาสเตอร์ใหม่อีกครั้งและถูกผลิตเป็นแผ่นซีดีเป็นครั้งแรก โดยผลิตออกมาจำหน่ายจำนวน 1,000 แผ่น และจำหน่ายหมดอย่างรวดเร็วเพียง 3 วันสมาชิกสมาชิก. - สยาม ชุมทอง - กีตาร์, ร้องนำ - วรพจน์ สิงห์น้อย - เบสเพลง</doc>
