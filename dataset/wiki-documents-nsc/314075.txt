<doc id="314075" url="https://th.wikipedia.org/wiki?curid=314075" title="ธงชาติกานา">ธงชาติกานา ธงชาติกานา เป็นธงสามสีรูปสี่เหลี่ยมผืนผ้า กว้าง 2 ส่วน ยาว 3 ส่วน พื้นธงแบ่งเป็น 3 ส่วนตามแนวนอน ความกว้างเท่ากัน แถบบนพื้นสีแดง แถบกลางสีทอง และแถบล่างสีเขียว ซึ่งเป็นสีพันธมิตรแอฟริกาตามแบบที่ใช้ในธงชาติเอธิโอเปีย กลางแถบสีเหลืองนั้นมีรูปดาวห้าแฉกสีดำ ธงนี้นับเป็นธงชาติในทวีปแอฟริกาธงแรก ที่ออกแบบโดยใช้สีตามธงชาติเอธิโอเปีย ออกแบบโดยนางธีโอโดเซีย โอโกห์ เริ่มใช้เมื่อ พ.ศ. 2500 หลังจากกานาได้รับเอกราชจากสหราชอาณาจักร ความหมายของสีในธงชาติ คือ สีแดง หมายถึงการต่อสู้เพื่อเรียกร้องเอกราชของชาวกานา สีทอง หมายถึงความมั่งคั่งของทรัพยากรแร่ธาตุต่างๆ สีเขียว หมายถึงความอุดมสมบูรณ์ของป่าไม้และทรัพยากรธรรมชาติ และดาวสีดำดวงเดียว หมายถึงดาวที่ส่องนำทางไปสู่เสรีภาพของชาวแอฟริกาทั้งปวง ในช่วงปี พ.ศ. 2502 กานาได้เข้าร่วมกับกินีจัดตั้งเป็นสหรัฐแอฟริกา และ ในเดือนพฤษภาคมปีเดียวกัน มาลี ซึ่งดาวดำบนธงชาติในช่วงนั้นมี 2 ดวง และ 3 ดวงตามลำดับ จนมาถึงปี พ.ศ. 2505 สหรัฐแอฟริกาได้ล่มสลายเนื่องจากความขัดแย้งทางการเมืองภายใน และ จากนั้นในปี พ.ศ. 2507 - 2509 ธงนี้ได้มีการเปลี่ยนแถบตรงกลางจากสีทองเป็นสีขาว ก่อนที่จะกลับมาใช้ธงแบบเดิมอีกครั้งจนถึงปัจจุบัน ธรรมเนียมการใช้ธงในประเทศกานานั้น เห็นได้ชัดว่าได้รับอิทธิพลจากประเทศสหราชอาณาจักร ซึ่งเป็นประเทศเจ้าอาณานิคมเดิม ยกตัวอย่างเช่น ธงนาวีกานา ซึ่งใช้ในกองทัพเรือกานานั้น เป็นธงพื้นสีขาวมีกากบาทสีแดงอยู่กลางธง ที่มุมธงด้านคันธงนั้นมีธงชาติกานา ในลักษณะอย่างเดียวกันกับธงแสดงสัญชาติสีขาว ส่วนธงเรือเอกชนกานานั้น ใช้ธงพื้นสีแดง ที่มุมธงด้านคันธงมีธงชาติกานามีขอบสีดำ ลักษณะดังกล่าวนี้เป็นการเลียนแบบจากธงแสดงสัญชาติสีแดง.</doc>
