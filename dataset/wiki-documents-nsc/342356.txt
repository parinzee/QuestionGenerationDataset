<doc id="342356" url="https://th.wikipedia.org/wiki?curid=342356" title="ประตูดวง">ประตูดวง ประตูดวง คือชื่อรายการเกมโชว์ยุคแรกของสถานีโทรทัศน์สีกองทัพบกช่อง 7 โดยออกอากาศเป็นประจำทุกวันอาทิตย์ ช่วงเวลา 16.30-17.30 น. เริ่มแรกจัดเป็นรายการสด รูปแบบรายการเป็นลักษณะกึ่งวาไรตี้ มีช่วงต่างๆ คล้ายกับรายการนาทีทอง แต่ต่างกันตรงที่ช่วงเกมโชว์ เป็นช่วงที่ผู้แข่งขันทางบ้านมาร่วมทายว่าดารารับเชิญหลังประตูคือใคร โดยจะรับข้อมูลต่างๆ ของดาราปริศนา ถ้าทายได้ถูกต้องโดยใช้คำใบ้น้อยที่สุดจะได้คะแนนมาก และผ่านเข้ารอบสุดท้าย โดยการเลือกประตูดวง ซึ่งข้างหลังของแต่ละประตูจะมีของรางวัลแตกต่างกันไป หากผู้ชนะเลือกประตูบานหนึ่งแล้วโดนของแปลกประหลาดจะได้รับรางวัลจำนวนน้อย โดยของรางวัลสูงสุดประจำรายการเป็นเงินสดมูลค่าสูงสุด และเปลี่ยนเป็นรถเก๋งในยุคหลัง ส่วนช่วงการแสดงตลก มีคณะ "เด่น เด๋อ เทพ" มาร่วมรายการอยู่ระยะหนึ่ง ก่อนที่ เด๋อ ดอกสะเดา เข้ามาเป็นผู้ช่วยพิธีกร โดยรายการนี้มีพิธีกรและผู้ช่วยพิธีกรหลายคนตามวาระ และยุติการออกอากาศในช่วงปี พ.ศ. 2530 โดยใช้ชื่อรายการครั้งสุดท้ายว่า "ประตูดวงหัวใจสีแดง" ซึ่งมีช่วง แผ่นแตก ที่มีดารารับเชิญมาร้องเพลงเลียนแบบนักร้องต้นแบบ</doc>
