<doc id="500150" url="https://th.wikipedia.org/wiki?curid=500150" title="เพลงที่นานมาแล้วไม่ได้ฟัง">เพลงที่นานมาแล้วไม่ได้ฟัง เพลงที่นานมาแล้วไม่ได้ฟัง เป็นอีพีอัลบั้มที่สองของอภิวัชร์ เอื้อถาวรสุข นักร้อง นักแต่งเพลง และสถาปนิกชาวไทย ออกจำหน่ายเมื่อวันที่ 28 กรกฎาคม พ.ศ. 2553 และออกจำหน่ายในรูปแบบดิจิตอลดาวโหลดผ่านไอทูนส์เมื่อวันที่ 5 กรกฎาคม พ.ศ. 2553 สังกัดค่ายเลิฟอีส ดูแลการจัดจำหน่ายโดยโซนี่มิวสิค (ประเทศไทย) ชื่ออัลบั้ม เพลงที่นานมาแล้วไม่ได้ฟัง มาจากความรู้สึกของอภิวัชร์เมื่อได้ฟังเพลงที่ไม่ได้ฟังนานแล้ว จะทำให้นึกถึงเหตุผลที่ชอบเพลงนั้น เมื่อผ่านไปอีก 20 ปี กลับมาฟังก็ยังคงภูมิใจ เพลงในอัลบั้มเป็นแนวเพลงโฟล์กร็อกสะท้อนชีวิตเมืองที่ทะเยอทะยานสู่ความเป็นตะวันตก เนื้อหาในบทเพลงเป็นการเล่าเรื่องโดยส่วนใหญ่ ในส่วนของดนตรีได้ใช้นักดนตรีจริงในการบรรเลง มิได้ใช้เสียงสังเคราะห์ เพลงที่นานมาแล้วไม่ได้ฟัง มีเพลงที่ได้รับความนิยมหลายเพลง อาทิ "บ้านเล็ก" "ครั้งสุดท้าย" และ "เพลงที่นานมาแล้วไม่ได้ฟัง ทำให้เขาได้รับการเสนอชื่อเข้าชิงรางวัลซี้ดอะวอร์ดครั้งที่ 6 ใน 3 สาขา คือ "ศิลปินชายยอดเยี่ยมสุดซี้ดประจำปี" "อัลบั้มยอดเยี่ยมสุดซี้ดประจำปี" และ "เพลงยอดเยี่ยมสุดซี้ดประจำปี" จากเพลง "ครั้งสุดท้าย" และได้รับรางวัลในงานเดียวกันนี้หนึ่งสาขาคือ "โปรดิวเซอร์ยอดเยี่ยมสุดซี้ดประจำปี" จากอัลบั้มนี้เอง นอกจากนี้ยังได้รับการเสนอชื่อเข้าชิงรางวัลสีสันอะวอร์ดใน 2 สาขาคือ "เพลงยอดเยี่ยม" จากเพลง "ภาษาไทย" และ "ศิลปินชายเดี่ยวยอดเยี่ยม" จากอัลบั้มนี้เองการประพันธ์และอำนวยการผลิต การประพันธ์และอำนวยการผลิต. อภิวัชร์เริ่มต้นโครงการทำอีพีอัลบั้มที่สองภายหลังการทำอัลบั้มแรก มิลเลียนเวส์ทูไรท์พาร์ต 1 ซึ่งเขาเองรู้สึกกดดันกับการทำงาน แต่ภายหลังได้แนวคิดของอัลบั้มว่าจะทำทุกอย่างที่อยากทำ โดยออกมาเป็นเพลงในอัลบั้มชุดนี้ ซึ่งเขาได้อธิบายถึงชื่ออัลบั้มไว้ว่า "...เพลงที่นานมาแล้วไม่ได้ฟัง ว่าเวลาที่เราไปฟังเพลงที่นานมาแล้วที่ตัวเองไม่ได้ฟัง ก็เหมือนมีอะไรมาปิ๊งให้เราคิดว่าตอนเด็กๆ เราชอบเพลงแบบนี้ ตอนเด็กๆ เราเคยฝันว่าเราอยากจะทำเพลง อยากจะแต่งเพลงในแบบที่ไม่มีเรื่องอื่นมาบดบัง เหมือนเป็นชื่อที่เตือนตัวเองว่า อยากให้ 20 ปีต่อไปผมกลับมาฟัง เป็นเพลงที่นานมาแล้วไม่ได้ฟัง ผมได้ยินอีก 20 ปีข้างหน้าแล้วผมภูมิใจกับมัน..." ด้านดนตรีมีการปรับปรุงดนตรีโดยใช้นักดนตรีจริงมาบรรเลงอาทิ วงออเคสตรา ซึ่งแตกต่างจากอัลบั้มก่อนที่ใช้ดนตรีสังเคราะห์ ส่วนของแนวเพลงจะเป็นแนวโฟล์กร็อก และเน้นในด้านดนตรีมากขึ้น ความหมายเพลงส่วนใหญ่ในอัลบั้มเป็นการบรรยายถึงความทะเยอทะยานของคนในสังคมเมืองสู่แบบตะวันตก เพลง "บ้านเล็ก" ซึ่งอภิวัชร์ได้อธิบายว่าเป็นเพลงที่เกี่ยวกับความอยากมีอยากได้ของคน แต่สุดท้ายต้องตือนตัวเองว่ามีความจำเป็นกับเราหรือไม่ ซึ่งได้แรงบันดาลใจจากข้อความตอนหนึ่งในหนังสือ ลอนดอนไดอารี่ ของนิ้วกลม ในเพลง "ครั้งสุดท้าย" เขาได้แต่งให้กับพ่อที่ออกจากบ้านโดยไม่ได้บอกให้เขาทราบ ส่วนเพลง "แอนิเมชั่น" เป็นการสื่อว่าไม่มีสิ่งใดในโลกนี้ยั่งยืนเป็นนิรันดร์ ในอัลบั้มนี้เขาโปรดิวซ์ด้วยตนเอง และมีศิลปินและนักดนตรีอื่นๆ ร่วมงานในอัลบั้มนี้ ได้แก่ เควิน บิดเดิล มือกลองจากวงเดอะบีกินส์, ฟักกลิ้ง ฮีโร่ ในเพลง "Karma" และ "สองยกกำลังยี่สิบ" และ ชินพัฒน์ หงส์อัมพร มือกีตาร์วงเครสเชนโด้ ในเพลง "ครั้งสุดท้าย" เพลง "สองยกกำลังยี่สิบ" ซึ่งเป็นผลงานการประพันธ์ระหว่าง บอย โกสิยพงษ์ และ David Vasquez และท่อนแรปโดยฟักกลิ้ง ฮีโร่ ซึ่งมีภพธร สุนทรญาณกิจ (ตู่) มาร่วมขับร้องในเพลงนี้ เป็นเพลงแนวร็อก อาร์แอนด์บี และแรป ความหมายคือการส่งต่อความสนุกสนานคือยกกำลังไปเรื่อยๆจนกลายเป็นเพลงที่ยิ่งใหญ่ที่สุดรายชื่อเพลง</doc>
