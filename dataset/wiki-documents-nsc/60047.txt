<doc id="60047" url="https://th.wikipedia.org/wiki?curid=60047" title="ลงแดง (อาการ)">ลงแดง (อาการ) ลงแดง ในตำราแพทย์แผนโบราณของไทย หมายถึงอาการของโรคอย่างหนึ่ง คือท้องเสียอย่างแรง และมีเลือดจำนวนมากปนออกมากับอุจจาระด้วย. เด็กเล็กที่เป็นโรคซาง คือมีเม็ดผื่นขึ้นในปากและลิ้นเป็นฝ้า ก็อาจมีอาการลงแดงได้ หรือเด็กที่เป็นตานขโมยคือโรคพยาธิในลำไส้ ก็อาจมีอาการลงแดงได้เช่นกัน คำว่า ลง หมายถึง ถ่ายท้องอย่างแรง ใช้ในคำว่า ทั้งลงทั้งราก หมายถึง ทั้งท้องเดินและอาเจียน. คำว่า แดง หมายถึง สีของเลือดที่ปนออกมากับอุจจาระ ลงแดง ยังใช้หมายถึงอาการของคนที่อดสิ่งเสพติดแล้วอาเจียนและถ่ายเป็นเลือด เพราะการขาดสิ่งเสพติดทำให้เกิดอาการปวดท้อง กล้ามเนื้อเกร็ง ลำไส้บีบตัวจนทำให้มีเลือดออกในทางเดินอาหาร. คำว่า ลงแดง อาจใช้เป็นคำเปรียบเทียบถึงอาการหงุดหงิดกระวนกระวายของคนที่เคยทำสิ่งใดสิ่งหนึ่งเป็นประจำจนขาดไม่ได้ เช่น เคยไปตีกอล์ฟทุกวันเสาร์ เว้นแค่เสาร์นี้เสาร์เดียวถึงกับจะลงแดงเชียวหรือ</doc>
