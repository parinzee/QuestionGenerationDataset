<doc id="583068" url="https://th.wikipedia.org/wiki?curid=583068" title="ปิยะมาศ ค่อยจะโป๊ะ">ปิยะมาศ ค่อยจะโป๊ะ ปิยะมาศ ค่อยจะโป๊ะ หรือ ปิยะมาศ ตันวิวรรธน์ (ชื่อเล่น: แต; 23 ตุลาคม พ.ศ. 2521 — ) เป็นนักกีฬาวอลเลย์บอลหญิงชาวไทย ซึ่งทำหน้าที่ในตำแหน่งบอลหลักในอดีต เธออยู่สังกัดสโมสรศรีสะเกษ วีซีประวัติ ประวัติ. ปิยะมาศ ค่อยจะโป๊ะ เกิดที่อำเภอปักธงชัย จังหวัดนครราชสีมา โดยพ่อแม่ของเธอทำอาชีพเกษตรกร และปิยะมาศมีพี่ชายร่วมสายเลือดหนึ่งคน เธอสำเร็จการศึกษาระดับประถมจากโรงเรียนแหลมลวกบำรุง และสำเร็จการศึกษาระดับมัธยมจากโรงเรียนปักธงชัยประชานิรมิต เนื่องด้วยปิยะมาศเป็นผู้หญิงร่างสูง เธอจึงได้รับการทาบทามจากปราโมทย์ ปักดอกไม้ ซึ่งเป็นผู้ฝึกสอนจากโรงเรียนปักธงชัยให้เข้าร่วมทีม ก่อนที่จะได้รับการทาบทามจากสุทธิชัย ชาญบัญชี ซึ่งเป็นผู้ฝึกสอนจากโรงเรียนสุรนารีวิทยา นครราชสีมา ให้เข้าร่วมทีมแข่งขันในระดับภาค และภายหลังจากการแข่งระดับเยาวชนของจังหวัดนครราชสีมา เธอก็ได้เข้าร่วมทำหน้าที่ให้แก่สโมสรเป๊ปซี่ ในภายหลัง ปิยะมาศได้เป็นนักกีฬาวอลเลย์บอลหญิงทีมชาติไทย โดยมีเกียรติพงษ์ รัชตเกรียงไกร เป็นผู้ฝึกสอน และได้มีโอกาสเข้าแข่งขันในวอลเลย์บอลเวิลด์กรังด์ปรีซ์ ตลอดจนวอลเลย์บอลเวิลด์แกรนด์แชมป์เปี้ยนคัพ และวอลเลย์บอลเวิลด์คัพ ปิยะมาศ สำเร็จการศึกษาระดับปริญญาตรีจากมหาวิทยาลัยราชภัฏสวนดุสิต และระดับปริญญาโทจากมหาวิทยาลัยศรีปทุม ปิยะมาศ เคยสร้างผลงานได้อย่างยอดเยี่ยมเมื่อครั้งที่เข้าแข่งขันลีกอาชีพ ที่ประเทศเวียดนาม ซึ่งทางเกียรติพงษ์ รัชตเกรียงไกร ได้พิจารณาให้เธอเข้าร่วมทำหน้าที่ให้แก่ทีมไทยอีกครั้งในการแข่งวอลเลย์บอลสโมสรหญิงชิงแชมป์เอเชีย 2012 โดยเธอได้เข้าร่วมฝึกซ้อมกับสโมสรช้าง เพื่อเตรียมแข่งขันรายการดังกล่าวที่จังหวัดนครราชสีมา ซึ่งในวันที่ 21 เมษายน พ.ศ. 2555 ปิยะมาศได้เป็นหนึ่งในผู้เล่น 6 คนแรกของทีมช้าง โดยได้พบกับทีมโทเรย์แอร์โรส์ จากประเทศญี่ปุ่น ที่ซึ่งทีมช้างเป็นฝ่ายแพ้ที่ 2-3 เซต และในวันที่ 24 เมษายน เธอได้มีส่วนช่วยให้ทีมช้างเป็นฝ่ายชนะทีมสโมสรวอลเลย์บอลพาสซานด์อิสฟาฮาน จากประเทศอิหร่าน ด้วยผลการแข่ง 3-0 เซต เดือนกรกฎาคม พ.ศ. 2555 ปิยะมาศได้เซ็นสัญญาร่วมกับสโมสรศรีสะเกษ วีซี โดยย้ายมาจากสโมสรกะทู้-ภูเก็ต และในวันที่ 5 ธันวาคมของปีเดียวกันนี้ ปิยะมาศได้ร่วมกับทีมศรีสะเกษ วีซี เข้าแข่งขันรายการวอลเลย์บอลไทยแลนด์ลีก ซึ่งในการแข่งเซตที่ 1 เธอได้ทำการขึ้นบล็อกการตีบอลของฐาปไพพรรณ ไชยศรี ซึ่งเป็นผู้เล่นจากทีมไอเดียขอนแก่น จากการบล็อกนี้เอง ที่ส่งผลให้กระดูกนิ้วของเธอพับขึ้น จนต้องหยุดการแข่งไปชั่วขณะ และแพทย์ได้เข้าทำการปฐมพยาบาลในเบื้องต้น โดยปิยะมาศได้ร้องขอให้แพทย์ทำการพันผ้าเพื่อล็อกนิ้ว และฝืนใจช่วยทีมแข่งต่อจนจบการแข่ง เดือนพฤษภาคม พ.ศ. 2556 ปิยะมาศเป็นหนึ่งในนักวอลเลย์บอลที่เข้าแข่งขันวอลเลย์บอลประชาชน ก. ชิงชนะเลิศแห่งประเทศไทยให้แก่ทีมวอลเลย์บอล พีอีเอ-ศรีสะเกษ (กฟภ.) และในเดือนมิถุนายน ของปีเดียวกัน ปิยะมาศได้เป็นผู้นำทีมศรีสะเกษ วีซี เข้าแข่งขันศึกวอลเลย์บอลรายการ ไทย-เดนมาร์ก ซูเปอร์ลีก 2013 ที่จัดขึ้น ณ เดอะมอลล์ งามวงศ์วาน โดยการแข่งขันในรอบแรก ณ วันที่ 8 มิถุนายน ปิยะมาศ และวิลาวัณย์ อภิญญาพงศ์ ซึ่งอยู่ทีมศรีสะเกษ วีซี ได้ลงแข่งกับทีมสุพรีม นครศรี ที่นำโดยปลื้มจิตร์ ถินขาว และปิยะนุช แป้นน้อย โดยการแข่งขันครั้งนี้ ได้มีผู้เดินทางมาเข้าชมที่ระดับเต็มความจุสนาม ซึ่งทีมสุพรีม นครศรี ได้เป็นฝ่ายชนะที่ 3-2 เซตชีวิตส่วนตัว ชีวิตส่วนตัว. วันที่ 9 มีนาคม พ.ศ. 2549 ปิยะมาศสมรสกับสมชาย ตันวิวรรธน์ ซึ่งเป็นนักกีฬาบาสเกตบอล โดยได้คบหาดูใจกันตั้งแต่เมื่อครั้งเก็บตัวฝึกซ้อมที่จังหวัดยะลา นับร่วมยี่สิบปีกิจกรรมการกุศล กิจกรรมการกุศล. ด้านกิจกรรมเพื่อสังคม ปิยะมาศเป็นหนึ่งในนักกีฬาวอลเลย์บอลหญิงทีมชาติไทย ที่ร่วมเดินทางไปให้กำลังใจแก่เยาวชนผู้ประสบเหตุการณ์ความไม่สงบในชายแดนภาคใต้ของประเทศไทย ณ วันที่ 29 กรกกฎาคม พ.ศ. 2555เครื่องราชอิสริยาภรณ์เครื่องราชอิสริยาภรณ์. - พ.ศ. 2552 - เครื่องราชอิสริยาภรณ์อันเป็นที่สรรเสริญยิ่งดิเรกคุณาภรณ์ ชั้นจตุตถดิเรกคุณาภรณ์ (จ.ภ.)</doc>
