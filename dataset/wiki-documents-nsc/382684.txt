<doc id="382684" url="https://th.wikipedia.org/wiki?curid=382684" title="ปลาหมูอินเดีย">ปลาหมูอินเดีย ปลาหมูอินเดีย หรือ ปลาหมูเบงกอล หรือ ปลาหมูปล้องทอง () เป็นปลาน้ำจืดขนาดเล็กชนิดหนึ่ง มีชื่อวิทยาศาสตร์ว่า Botia dario อยู่ในวงศ์ปลาหมู (Botiidae) มีลำตัวป้อม ท่อนหางยาว หลังโค้งเล็กน้อย หัวโต จะงอยปากแหลม นัยน์ตาโต เยื่อจมูกโผล่ยื่นออกมาให้เห็นชัดเจน ครีบหลังมีก้านครีบแขนง 12-13 ก้าน ครีบอกมีก้านครีบแขนง 14 ก้าน ครีบท้องมีก้านครีบแขนง 8 ก้าน และครีบก้นมีก้านครีบแขนง 7 ก้าน ปลายครีบหางเป็นแฉกลึก ลำตัวมีสีเหลืองมีแถบสีดำ 8 หรือ 9 แถบ พาดเฉียงจากหลังถึงท้อง และมีแถบสีดำ 2-3 แถบ พาดขวางบริเวณครีบหาง เป็นปลาขนาดเล็กมีความยาวโดยเฉลี่ย 8 เซนติเมตร ขนาดใหญ่ที่สุด 15 เซนติเมตร พบกระจายพันธุ์ในประเทศอินเดียและบังกลาเทศ นิยมเลี้ยงเป็นปลาสวยงาม</doc>
