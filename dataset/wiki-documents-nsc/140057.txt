<doc id="140057" url="https://th.wikipedia.org/wiki?curid=140057" title="อภินิหารแหวนครองพิภพ">อภินิหารแหวนครองพิภพ อภินิหารแหวนครองพิภพ () เป็นภาพยนตร์ตอนแรกสุดของภาพยนตร์ไตรภาคเดอะลอร์ดออฟเดอะริงส์ กำกับโดย ปีเตอร์ แจ็กสัน และออกฉายครั้งแรกในปี ค.ศ. 2001 ภาพยนตร์สร้างจากนิยายแฟนตาซีเลื่องชื่อ เดอะลอร์ดออฟเดอะริงส์ ของ เจ. อาร์. อาร์. โทลคีน โดยมีชื่อตอนในภาษาอังกฤษเหมือนกันกับฉบับหนังสือ (แต่ฉบับหนังสือของไทยใช้ชื่อว่า มหันตภัยแห่งแหวน) เหตุการณ์ในเรื่องเกิดบนดินแดนในจินตนาการ มิดเดิลเอิร์ธ ว่าด้วยเรื่องของจอมมารเซารอน ผู้ค้นหาแหวนเอกธำมรงค์ (แหวนแห่งอำนาจ) ซึ่งบรรจุอำนาจของตนในยามสร้างขึ้นไว้ เพื่อจะควบคุมผู้ครองแหวนอื่นๆ ที่ได้สร้างขึ้น 3 วงแก่เอลฟ์ 7 วงแด่คนแคระ และ 9 วงแด่มนุษย์ แต่ต่อมาแหวนของเขาตกไปอยู่ในมืออิซิลดูร์ผู้ตัดนิ้วของเขา จากนั้นจึงตกไปสู่ห้วงน้ำและถูกพบเจอโดยกอลลัม หลังจากนั้นบิลโบ แบ๊กกิ้นส์ก็ครอบครองต่อมา แล้วจึงได้ทิ้งให้เป็นสมบัติของฮอบบิท หลานของเขาคือ โฟรโด แบ๊กกิ้นส์ และได้เป็นจุดเริ่มต้นของคณะพันธมิตรแห่งแหวน 9 คน ต้องรับภารกิจในการเดินทางไปยังเมาท์ดูม ภูเขาไฟที่อยู่ใจกลางอาณาจักรมอร์ดอร์ อันเป็นสถานที่ๆหลอมแหวนขึ้นมาและเพียงแห่งเดียวที่สามารถเผาทำลายแหวนเอกธำมรงค์ได้ ภาพยนตร์ได้รับคำชมอย่างมากจากบรรดานักวิจารณ์และแฟนหนังสือ โดยเฉพาะในประเด็นที่สามารถคงความหมายดั้งเดิม ซื่อตรงต่อต้นฉบับหนังสืออย่างยิ่ง และยังสามารถทำรายได้ทั่วโลกสูงถึง 870 ดอลลาร์สหรัฐ เป็นภาพยนตร์ทำรายได้สูงสุดเป็นอันดับสองในปี ค.ศ. 2001 สำหรับในสหรัฐอเมริกาและทั่วโลก (อันดับหนึ่งเป็นของ แฮร์รี่ พอตเตอร์กับศิลาอาถรรพ์) และติดอันดับภาพยนตร์ทำเงินสูงสุดตลอดกาลในลำดับที่ 19 ภาพยนตร์ได้รับรางวัลบาฟต้า 5 รางวัล รวมถึงรางวัลภาพยนตร์ยอดเยี่ยมและผู้กำกับภาพยนตร์ยอดเยี่ยม และได้รับรางวัลออสการ์ 4 รางวัล ในงานประกาศผลรางวัลออสการ์ ครั้งที่ 74 ได้แก่ ถ่ายภาพยอดเยี่ยม, เทคนิคพิเศษยอดเยี่ยม, แต่งหน้ายอดเยี่ยม และดนตรีประกอบภาพยนตร์ยอดเยี่ยม ดีวีดีชุดพิเศษของภาพยนตร์ (Special Extended Version) ออกวางจำหน่ายเมื่อวันที่ 12 พฤศจิกายน ค.ศ. 2002นักแสดง</doc>
