<doc id="497149" url="https://th.wikipedia.org/wiki?curid=497149" title="ปฏิบัติการเสาค้ำเมฆา">ปฏิบัติการเสาค้ำเมฆา ปฏิบัติการเสาค้ำเมฆา () เป็นปฏิบัติการของกองกำลังป้องกันอิสราเอลในฉนวนกาซาระหว่างวันที่ 14 ถึง 21 พฤศจิกายน พ.ศ. 2555 เริ่มด้วยการสังหารอาเหม็ด จาบารี หัวหน้าฝ่ายทหารของฮามาสในกาซา ความมุ่งหมายที่แถลงไว้ของปฏิบัติการ คือ เพื่อหยุดการโจมตีด้วยจรวดแบบไม่เลือกซึ่งยิงมาจากกาซา และเพื่อรบกวนขีดความสามารถขององค์กรที่พร้อมต่อสู้ รัฐบาลอิสราเอลแถลงว่า ปฏิบัติการดังกล่าวเริ่มต้นขึ้นเพื่อสนองต่อการยิงจรวดจากกาซา และการโจมตีต่อทหารอิสราเอลตรงชายแดนอิสราเอล-กาซา ทางการฮามาส ซึ่งปกครองฉนวนกาซา ปฏิเสธข้อว่าฮามาสเป็นผู้รุกราน และแถลงว่า พวกเขาไม่ต้องการเห็นความรุนแรงบานปลาย รัฐมนตรีช่วยว่าการกระทรวงการต่างประเทศของฮามาส กาซี ฮาเหม็ด แถลงว่า "เรายังพูดว่า เราเป็นเหยื่อของการยึดครองและเราตกเป็นเป้า" แต่ยังแย้งว่า ฮามาสมีสิทธิคุ้มครองประชาชนของตน ฉะนั้นจึงจะสนองต่อการโจมตีของอิสราเอล โดยแถลงเพิ่มเติมว่า "หากกาซาไม่ปลอดภัย เมืองของคุณก็จะไม่ปลอดภัยเช่นกัน" ในห้วงของปฏิบัติการ กองกำลังป้องกันอิสราเอลโจมตีกว่า 1,500 จุดในฉนวนกาซา รวมทั้งจุดปล่อยจรวดและจุดเก็บซ่อน ที่บังคับการของฮามาส อาคารกระทรวงมหาดไทยและอาคารราชการอื่น ๆ ที่ฮามาสดำเนินงาน เช่นเดียวกับบ้านและกลุ่มอาคารอพาร์ตเมนต์หลายสิบหลัง มีผู้เสียชีวิตชาวปาเลสไตน์ระหว่าง 158 ถึง 177 คนในปฏิบัติการดังกล่าว ระหว่าง 55 ถึง 120 คนในจำนวนนี้เป็นผู้ร่วมรบ มีชาวปาเลสไตน์ได้รับบาดเจ็บอีก 1,200-1,300 คน และมีครอบครัวชาวปาเลสไตน์ระหว่าง 350 ถึง 700 ครอบครัว พลัดถิ่น ไม่ใช่ว่าความสูญเสียชาวปาเลสไตน์ทั้งหมดจำเป็นต้องเกิดจากน้ำมือของอิสราเอล บางคนอาจเสียชีวิตเพราะจรวดปาเลสไตน์ยิงพลาดในฉนวนกาซา ยิ่งไปกว่านั้น ชาวปาเลสไตน์ 8 คนถูกประหารชีวิตอย่างรวบรัดโดยสมาชิกของฝ่ายทหารของฮามาส เพราะถูกกล่าวหาว่าให้ความร่วมมือกับอิสราเอล กองพลน้อยอัล-กอสซัม (al-Qassam Brigades) และญิฮาดอิสลามปาเลสไตน์ยกระดับการยิงจรวดถล่มนครและเมืองต่าง ๆ ของอิสราเอลหลังการสังหารอาเหม็ด จาบารี กลุ่มพร้อมรบปาเลสไตน์ยิงจรวดกว่า 1,456 ลูกใส่อิสราเอล โดยมีอีก 142 ลูกตกในฉนวนกาซาเอง ในครั้งนี้ เทลอาวีฟถูกถล่มเป็นครั้งแรกนับแต่สงครามอ่าวเปอร์เซียเมื่อ พ.ศ. 2534 และมุ่งเป้าไปยังกรุงเยรูซาเล็ม จรวดดังกล่าวคร่าชีวิตพลเรือนชาวอิสราเอล 4 คน ทหาร 2 นาย และพลเรือนชาวปาเลสไตน์จำนวนหนึ่ง จนถึงวันที่ 19 พฤศจิกายน ชาวอิสราเอลกว่า 252 คนได้รับบาดเจ็บทางกายในการโจมตีด้วยจรวด ระบบป้องกันขีปนาวุธไอเอิร์นโดม (Iron Dome) ของอิสราเอลสกัดกั้นจรวด 421 ลูก อีก 142 ลูกตกในฉนวนกาซาเอง 875 ลูกตกในพื้นที่เปิด และ 58 ลูกโดนพื้นที่เมืองในอิสราเอล เหตุระเบิดโจมตีต่อรถโดยสารประจำทางเทลอาวีฟซึ่งเป็นเหตุให้มีพลเรือนได้รับบาดเจ็บกว่า 20 คน ได้รับ "คำอวยพร" จากฮามาส สหรัฐอเมริกา สหราชอาณาจักร แคนาดา เยอรมนีและประเทศตะวันตกอื่น ๆ แสดงการสนับสนุนสิทธิของอิสราเอลในการป้องกันตนเอง และ/หรือ ประณามการโจมตีด้วยจรวดถล่มอิสราเอลของปาเลสไตน์ อิหร่าน อียิปต์ ตุรกี ประเทศอาหรับและมุสลิมอีกหลายประเทศประณามปฏิบัติการของอิสราเอล คณะมนตรีความมั่นคงแห่งสหประชาชาติจัดสมัยประชุมฉุกเฉินต่อสถานการณ์ แต่ไม่บรรลุคำวินิจฉัย มีการประกาศการหยุดยิงในวันที่ 21 พฤศจิกายน หลังการเจรจาหลายวันระหว่างฮามาสกับอิสราเอล โดยมีอียิปต์เป็นคนกลาง ทั้งสองฝ่ายต่างอ้างชัยชนะ อิสราเอลแถลงว่า ตนบรรลุความมุ่งหมายในการตัดความสามารถในการปล่อยจรวดของฮามาส ขณะที่ฮามาสแถลงว่า "ทางเลือกในการบุกครองกาซาหลังชัยชนะนี้หมดไป และจะไม่กลับมาอีก" และขอบคุณอิหร่านกับอียิปต์สำหรับความช่วยเหลือ</doc>
