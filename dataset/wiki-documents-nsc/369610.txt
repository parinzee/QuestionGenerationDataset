<doc id="369610" url="https://th.wikipedia.org/wiki?curid=369610" title="ทัง เหวย">ทัง เหวย ทัง เหวย () มีชื่อภาษาอังกฤษว่า รีเบกกา ทัง (Rebecca Tang) เป็นนักแสดงหญิงชาวจีน จากเมืองหางโจว มณฑลเจ้อเจียง ทัง เหวยจบวิชาการแสดงจากสถาบันการแสดงกลาง กรุงปักกิ่ง เริ่มมีผลงานแสดงภาพยนตร์ และภาพยนตร์โทรทัศน์ ก่อนจะมีชื่อเสียงจากการรับบทเป็น เจิ้ง ผิงรื่อ (Zheng Ping Ru) หรือ หวัง เจียจือ (Wong Chia Chi) หญิงสาวที่มีบทบาทในแนวร่วมชาวจีนรักชาติเพื่อต่อต้านญี่ปุ่นในสงครามจีน-ญี่ปุ่นครั้งที่สอง จากภาพยนตร์เรื่อง Lust, Caution (ชื่อไทย เล่ห์ ราคะ) ผลงานปี 2007 กำกับโดยหลี่ อัน จากบทประพันธ์ของจาง อ้ายหลิง ซึ่งส่งให้เธอได้รับรางวัลม้าทองคำในสาขานักแสดงหน้าใหม่ และรางวัลภาพยนตร์จีน สาขานักแสดงนำหญิง แต่จากบทบาทนี้ที่เต็มไปด้วยฉากการร่วมเพศของเธอกับเหลียง เฉาเหว่ย ทำให้เธอต้องอยู่ในบัญชีดำของคณะกรรมการควบคุมวิทยุ ภาพยนตร์ และโทรทัศน์แห่งรัฐ หน่วยงานของรัฐบาลจีน เธอถูกระงับการแสดงภาพยนตร์และงานโฆษณาทั้งหมดก็ถูกห้ามฉาย เธอถูกตัดออกจากรายชื่อนักแสดงนำเรื่อง The Warrior and the Wolf (2009) ภาพยนตร์อิงประวัติศาสตร์ กำกับโดยเถียน ช่วงช่วง ซึ่งถ่ายทำที่มณฑลซินเจียง โดยมอบหมายให้แม็คกี้ คิว รับบทนำแทน หลังงานแสดงเรื่อง Lust, Caution และระงับผลงานใหม่ เธอและครอบครัวย้ายมาอาศัยอยู่ที่ฮ่องกง และได้แสดงภาพยนตร์เรื่อง Late Autumn (2010) ภาพยนตร์เกาหลี คู่กับฮย็อน บิน และ Crossing Hennessy (2010) ภาพยนตร์รักฮ่องกง คู่กับจาง เซี๊ยะโหย่ว และในปี พ.ศ. 2554 ทังเหวย ได้รับบทเป็นภรรยาของเจิน จื่อตัน ในภาพยนตร์กังฟูกำลังภายในสัญชาติฮ่องกงเรื่อง Wuxia</doc>
