<doc id="714829" url="https://th.wikipedia.org/wiki?curid=714829" title="แยชือ กอชิญสกี">แยชือ กอชิญสกี แยชือ กอชิญสกี (; 14 มิถุนายน ค.ศ. 1933 – 3 พฤษภาคม ค.ศ. 1991) เป็นนักเขียนชาวโปแลนด์-อเมริกัน มีชื่อเกิดว่า "ยูแซฟ แลวินกอปฟ์" เกิดในปี ค.ศ. 1933 ที่เมืองวูช ประเทศโปแลนด์ ในครอบครัวชาวยิว ในช่วงสงครามโลกครั้งที่สอง แลวินกอปฟ์ใช้ชีวิตในชื่อ "แยชือ กอชิญสกี" หลังสงครามโลกครั้งที่สอง เขาเข้าเรียนที่มหาวิทยาลัยวูช ก่อนจะทำงานเป็นรองศาสตราจารย์ที่สถาบันวิทยาศาสตร์แห่งโปแลนด์ กอชิญสกีเคยเข้ารับการฝึกเป็นพลแม่นปืนของกองทัพโปแลนด์ด้วย ก่อนจะย้ายไปอยู่ที่สหรัฐ หลังจากนั้น กอชิญสกีได้เรียนต่อที่มหาวิทยาลัยโคลัมเบียและเป็นอาจารย์สอนที่มหาวิทยาลัยเยล ในปี ค.ศ. 1965 เขาได้รับสัญชาติอเมริกันและออกหนังสือ The Painted Bird ที่มีเนื้อหาเกี่ยวกับประสบการณ์วัยเด็กของเขาในช่วงสงครามโลกครั้งที่สอง ต่อมาในปี ค.ศ. 1970 กอชิญสกีออกหนังสือ Being There (แปลไทยในชื่อ "ที่เห็นและเป็นอยู่") แต่ภายหลังผลงานทั้งสองเล่มนี้ถูกกล่าวหาว่าลอกมาจากงานเขียนอื่น ในช่วงท้ายของชีวิต กอชิญสกีประสบกับความเครียดและมีอาการหัวใจเต้นผิดจังหวะ เขาตัดสินใจกระทำอัตวินิบาตกรรมในปี ค.ศ. 1991 ขณะมีอายุได้ 57 ปี</doc>
