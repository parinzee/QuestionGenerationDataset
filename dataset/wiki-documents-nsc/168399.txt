<doc id="168399" url="https://th.wikipedia.org/wiki?curid=168399" title="ซีเมนส์">ซีเมนส์ สำหรับยี่ห้อระบบรถไฟฟ้า ดูที่ ซีเมนส์ โมดูลาร์ เมโทร ซีเมนส์ (Siemens AG) เป็นกลุ่มบริษัทวิศวกรรมขนาดใหญ่ที่สุดของยุโรป สำนักงานใหญ่นานาชาติของซีเมนส์ตั้งอยู่ที่เบอร์ลินและมิวนิก ประเทศเยอรมนี ซีเมนส์เป็นบริษัทที่ประกอบธุรกิจหลายประเภทรวมกัน (conglomerate) โดยมีแผนกธุรกิจหลัก 6 ส่วน ได้แก่ ระบบอัตโนมัติและระบบควบคุม, พลังงานไฟฟ้า, ระบบขนส่ง, การแพทย์, สารสนเทศและการสื่อสาร, และระบบส่องสว่าง เมื่อวันที่ 28 พฤศจิกายน พ.ศ. 2550 ซีเมนส์ได้ปรับธุรกิจใหม่เป็นสามส่วนคือ อุตสาหกรรม, พลังงาน, และสุขภาพ โดยมีแผนกรวมทั้งหมด 15 แผนก ซีเมนส์และบริษัทในเครือจ้างงานทั่วโลกประมาณ 400,000 ตำแหน่ง ในเกือบ 190 ประเทศ และแจ้งรายได้ทั่วโลก 72,448 ล้านยูโร ในปีงบประมาณ 2550 บริษัทซีเมนส์อยู่ในตลาดหลักทรัพย์แฟรงค์เฟิร์ต และอยู่ในตลาดหลักทรัพย์นิวยอร์กตั้งแต่ 12 มีนาคม พ.ศ. 2544 ซีเมนส์ก่อตั้งโดย แวร์เนอร์ ฟอน ซีเมนส์ เมื่อ 1 ตุลาคม พ.ศ. 2390 (ค.ศ. 1847) โดยเริ่มจากการคิดค้นระบบโทรเลขที่ให้ผลลัพธ์เป็นตัวอักษรแทนที่จะเป็นรหัสมอร์ส เมื่อวันที่ 26 กันยายน 2560 ซีเมนส์ประกาศควบรวมกิจการเฉพาะหน่วยธุรกิจระบบรางและระบบอาณัติสัญญาณ (ซีเมนส์ โมบิลิที) เข้ากับ อัลสตอม (Alstom) ของประเทศฝรั่งเศส เพื่อร่วมกันสร้างบริษัทระบบรางที่ใหญ่ที่สุดในโลก ที่มีสำนักงานย่อย โรงงาน คู่ค้าและพันธมิตรกว่า 60 ประเทศ รวมประเทศไทย โดยบริษัทใหม่จะใช้ชื่อว่า ซีเมนส์ อัลสตอม (Siemens Alstom) มีกำหนดควบรวมกิจการเสร็จภายในสิ้นปีการเงิน พ.ศ. 2561ซีเมนส์กับประเทศไทย ซีเมนส์กับประเทศไทย. ระบบรถไฟฟ้าขนส่งมวลชนทั้งสามระบบของประเทศไทยในปัจจุบันอันได้แก่ รถไฟฟ้าบีทีเอส, รถไฟฟ้ามหานคร, แอร์พอร์ตเรลลิงก์ ในเขตกรุงเทพมหานครและจังหวัดสมุทรปราการ ใช้ขบวนรถของบริษัทซีเมนส์ โดยแบ่งเป็นสองรุ่น ดังนี้- Modular Metro : ใช้ในรถไฟฟ้าบีทีเอส สายสุขุมวิท และ รถไฟฟ้ามหานคร สายเฉลิมรัชมงคล - Inspiro : ใช้ในรถไฟฟ้าบีทีเอส สายสุขุมวิท และ รถไฟฟ้ามหานคร สายเฉลิมรัชมงคล เป็นขบวนรถที่ออกแบบโดย ปอร์เช่ ดีไซน์ โดยใช้ต้นแบบของขบวนรถรุ่น Modular Metro เป็นต้นแบบ ทั้งคู่มีรายละเอียดภายในที่เหมือนกันทั้งหมด แตกต่างที่การตกแต่งสีภายนอกของขบวนรถ - Desiro : ใช้ใน รถไฟฟ้าเชื่อมท่าอากาศยานสุวรรณภูมิ โดยลักษณะตัวรถเป็นรถรุ่น British Class "360/2" ซึ่งเป็นแบบเดียวกับที่ใช้ใน Heathrow Connect หรือรถไฟฟ้าเชื่อมท่าอากาศยานลอนดอนฮีทโธรว์</doc>
