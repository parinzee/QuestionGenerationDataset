<doc id="632586" url="https://th.wikipedia.org/wiki?curid=632586" title="จัสต์กิฟมีอะรีซัน">จัสต์กิฟมีอะรีซัน "จัสต์กิฟมีอะรีซัน" () เป็นเพลงที่เขียนและร้องโดยนักร้องอเมริกัน พิงก์ ร้องร่วมกับนักร้องนำวงฟัน เนต รูส เพลงเป็นซิงเกิลที่สามของสตูดิโออัลบั้มชุดที่หก เดอะทรูธอะเบาต์เลิฟ (ค.ศ. 2012) "จัสต์กิฟมีอะรีซัน" เป็นเพลงป็อปบัลลาดที่นักร้องทั้งสองคนเขียนด้วยกันและได้เจฟฟ์ บาสเกอร์ โปรดิวซ์ให้ เพลงเริ่มต้นด้วยเมโลดีแบบง่าย ๆ ที่บรรเลงด้วยเปียโน ขณะที่พิงก์เริ่มร้องที่ท่อนเวิร์สแรก และเมื่อเข้าท่อนคอรัส เพลงจึงมีเสียงกลองสังเคราะห์และเบส ท่อนเวิร์สที่สองร้องโดยรูส และท่อนที่เหลือร้องคู่กัน เพลงจบลงด้วยเสียงเปียโนบรรเลงเดี่ยวคล้าย ๆ กับท่อนเริ่มเพลง เพลงมีความยาว 4 นาที 2 วินาที เมื่อเพลงออกจำหน่าย เพลงติดชาร์ตในหลายประเทศเนื่องจากมียอดขายดิจิตอลสูง เพลงมีเนื้อหาเกี่ยวกับความต้องการที่จะประคับประคองความสัมพันธ์ไว้แม้ว่ามันดูเหมือนว่าจะจบลง เพลงได้รับคำชมอย่างเด่นชัด นักวิจารณ์มากมายจัดให้เป็นเพลงที่ดีที่สุดในอัลบั้ม เพลงประสบความสำเร็จทั่วโลก ติดอันดับหนึ่งใน 20 ประเทศ ได้แก่ สหรัฐอเมริกา ออสเตรีย เชก ไอซ์แลนด์ ไอร์แลนด์ เลบานอน อิตาลี ลักเซมเบิร์ก เม็กซิโก เนเธอร์แลนด์ นิวซีแลนด์ โปแลนด์ โปรตุเกส สกอตแลนด์ สโลวาเกีย สวีเดน ออสเตรเลีย และแคนาดา และติดในห้าอันดับแรกใน 10 ประเทศ ได้แก่ สหราชอาณาจักร เบลเยียม บราซิล เดนมาร์ก ฟินแลนด์ ฝรั่งเศส อิสราเอล นอร์เวย์ สวิตเซอร์แลนด์ และสเปน ในสหรัฐฯ เพลงนี้เป็นเพลงที่สี่ของพิงก์ที่ขึ้นอันดับหนึ่งบนชาร์ตบิลบอร์ดฮอต 100 และเป็นเพลงอันดับหนึ่งเพลงที่สามบนชาร์ตบิลบอร์ดดิจิตอลซองส์ ถัดจากเพลง "โซว็อต" (ค.ศ. 2008) และ "ฟักกินเพอร์เฟ็กต์" (ค.ศ. 2010) เพลง "จัสต์กิฟมีอะรีซัน" ขายได้มากกว่า 4 ล้านหน่วยดิจิตอลในสหรัฐอเมริกา และเป็นหนึ่งในซิงเกิลที่ขายดีที่สุดตลอดกาล ด้วยยอดขายมากกว่า 10 ล้านหน่วย เพลง "จัสต์กิฟมีอะรีซัน" ชนะรางวัลบิลบอร์ดมิดเยียร์อะวอดส์ สาขา Favorite Hot 100 No. 1 Single ได้เข้าชิงรางวัลแกรมมีสาขา Best Pop Duo/Group Performance และ Song of the Year at the 2014 ซึ่งในงานประกาศรางวัลดังกล่าว พิงก์และเนต รูสได้ร้องเพลงหลังจากร้องเพลง "ทราย" เวอร์ชันพิเศษ มิวสิกวิดีโอเพลง "จัสต์กิฟมีอะรีซัน" นำเสนอเนต รูส และสามีของพิงก์ ซึ่งเป็นนักแข่งมอเตอร์ครอสชื่อ แครี ฮาร์ต อยู่ในฉากโรแมนติกที่ดูเหมือนหนองน้ำจำลอง วิดีโอชนะรางวัลเอ็มทีวีวิดีโอมิวสิกอะวอดส์ สาขา Best Collaboration ในปี ค.ศ. 2013</doc>
