<doc id="335477" url="https://th.wikipedia.org/wiki?curid=335477" title="อาอีดา">อาอีดา อาอีดา (Aïda ออกเสียง /ɑːˈiːdɑː/, มาจาก ) เป็นอุปรากรภาษาอิตาลีความยาว 4 องก์ โดยจูเซปเป แวร์ดี แต่งคำร้องโดยอันโตนีโอ กิสลานโซนี จากต้นฉบับร่างโดยออกุสต์ มาริเอตต์ นักอียิปต์วิทยาชาวฝรั่งเศส แวร์ดีแต่งอุปรากรเรื่องนี้ตามคำสั่งว่าจ้างจากอิชมาอิล พาชา ผู้ปกครองแห่งอียิปต์และซูดาน เพื่อจัดแสดงที่คีดิฟโอเปราเฮาส์ ไคโร ประเทศอียิปต์ในเดือนมกราคม ค.ศ. 1871 แต่การแสดงรอบปฐมทัศน์ได้ล่าช้าไปเนื่องจากเกิดสงครามฝรั่งเศส-ปรัสเซีย และได้จัดแสดงในวันที่ 24 ธันวาคม ค.ศ. 1871 แวร์ดีได้รับเงินค่าจ้างแต่ง อาอีดา ในราคา 150,000 ฟรังก์ อุปรากรเรื่องนี้มักถูกเข้าใจผิดว่า แต่งขึ้นเพื่อเล่นเฉลิมฉลองในพิธีเปิดใช้งานคลองสุเอซในปี ค.ศ. 1869 ความจริงแล้วแวร์ดีได้รับการว่าจ้างให้แต่งเพลงเพื่อบรรเลงในโอกาสนี้ แต่เขาได้ปฏิเสธไปเพราะไม่ต้องการแต่งเพลงสำหรับใช้ "เฉพาะกาล" เนื้อเรื่องกล่าวถึง อาอีดา เจ้าหญิงเอธิโอเปียที่ถูกจับเป็นเชลยและใช้งานเป็นทาสในอียิปต์ ได้พบกับ ราดาเมส หัวหน้าองครักษ์และว่าที่เจ้าบ่าวของเจ้าหญิงอัมเนอริส ธิดาของฟาโรห์ ราดาเมสมีความรักกับอาอีดา และมีความลำบากใจที่จะต้องเลือกระหว่างความรักกับความจงรักภักดีต่อเจ้านาย ท้ายที่สุดทั้งคู่เลือกที่จะหนีไปด้วยกัน และจบชีวิตในอ้อมแขนของกันและกันในวิหารแห่งไอซิส</doc>
