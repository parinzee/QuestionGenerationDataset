<doc id="87930" url="https://th.wikipedia.org/wiki?curid=87930" title="เสือมเหศวร">เสือมเหศวร เสือมเหศวร มีชื่อจริงว่า ศวร เภรีวงษ์ เป็นจอมโจรชื่อดังในแถบภาคกลางหลังยุคสงครามโลกครั้งที่สอง ร่วมสมัยกับเสือดำ, เสือหวัด, เสือฝ้าย และเสือใบ เสือมเหศวรเกิดเมื่อ พ.ศ. 2457 ที่จังหวัดสุพรรณบุรี เดิมรับราชการทหาร แต่หลังปลดประจำการถูกอำนาจรัฐรังแกและถูกใส่ความว่าฆ่าพ่อตัวเอง จึงจับปืนขึ้นต่อสู้และกลายมาเป็นจอมโจรชื่อดังในที่สุด โดยได้ชื่อว่า "มเหศวร" จากการแขวนพระเครื่องมเหศวรไว้ที่คอ ซึ่งได้ชื่อว่าช่วยให้แคล้วคลาดปลอดภัย กลับร้ายให้กลายเป็นดี และเมื่อเวลาออกปล้นจะปล้นด้วยความโหดเหี้ยมจนได้รับฉายาว่า จอมโจรมเหศวร เคยโดนตำรวจยิงที่ลำตัวและศีรษะหลายนัดแต่ไม่เข้า เสือมเหศวรถูกปราบโดยพล.ต.ต. ขุนพันธรักษ์ราชเดช ซึ่งเป็นผู้เกลี้ยกล่อมให้เสือมเหศวรมอบตัว หลังจากได้รับโทษในเรือนจำแล้ว เสือมเหศวรก็ได้บวชเป็นภิกษุและพราหมณ์ หลังจากนี้ได้ใช้ชีวิตอยู่ที่บ้านพักที่อำเภอหันคา จังหวัดชัยนาท โดยทำไร่มันสำปะหลัง แม้มีอายุกว่า 90 แล้ว แต่เสือมเหศวรก็ยังมีสุขภาพร่างกายที่แข็งแรงอยู่ และเป็นที่เล่าลือว่าเป็นบุคคลจอมขมังเวทย์ มีชาวบ้านและผู้ที่เชื่อถือแวะเวียนมาพบปะพูดคุยเสมอ ๆ โดยในเดือนเมษายน พ.ศ. 2550 เป็นผู้ทำพิธีปลุกเสกจตุคามรามเทพรุ่นลายเซ็นเสือมเหศวรของวัดแสวงหา จังหวัดอ่างทอง เรื่องราวของเสือมเหศวร เคยได้รับการสร้างเป็นภาพยนตร์มาแล้วสองครั้ง โดยผู้ที่รับบทเสือมเหศวรคนแรกคือ มิตร ชัยบัญชา (ในครั้งนี้ตัวของเสือมหเศวรเองก็ร่วมแสดงด้วย โดยรับบทเป็นพ่อของมิตร ชัยบัญชา) และเสือมหเศวรคนที่สองคือ สมบัติ เมทะนี และถูกนำไปดัดแปลงเป็นตัวละคร ในภาพยนตร์เรื่อง ฟ้าทะลายโจร ผู้รับบทเสือมเหศวร คือ ศุภกรณ์ กิจสุวรรณ เสือมหเศวรเสียชีวิตลงเมื่อเวลา 06.15 น. ของวันที่ 16 พฤศจิกายน พ.ศ. 2557 ที่โรงพยาบาลหันคา จังหวัดชัยนาท ด้วยโรคชรา สิริอายุได้ 101 ปี</doc>
