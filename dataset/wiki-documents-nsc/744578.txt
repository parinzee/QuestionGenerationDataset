<doc id="744578" url="https://th.wikipedia.org/wiki?curid=744578" title="โร้ค วัน: ตำนานสตาร์ วอร์ส">โร้ค วัน: ตำนานสตาร์ วอร์ส โร้ค วัน: ตำนานสตาร์ วอร์ส () เป็นภาพยนตร์อเมริกาแนวมหากาพย์เทพนิยายอวกาศซึ่งกำกับโดย Gareth Edwards เขียนบทโดย Gary Whitta ร่วมกับ Tony Gilroy จากเนื้อเรื่องโดย John Knoll และ Gary Whitta ภาพยนตร์เรื่องนี้ผลิตโดยลูคัสฟิล์มและจัดจำหน่ายโดยวอลท์ดิสนีย์สตูดิโอโมชั่นพิคเจอร์ส นำแสดงโดย Felicity Jones, Diego Luna, Ben Mendelsohn, Donnie Yen, Mads Mikkelsen, Alan Tudyk, Jiang Wen, Riz Ahmed และ Forest Whitaker เป็นเรื่องราวของ Jyn Erso บุตรสาวของผู้ออกแบบดาวมรณะ อาวุธมหาประลัยของจักรวรรดิกาแลกติก และภารกิจเพื่อขโมยแผนผังดาวมรณะ นำไปสู่การต่อสู้ของฝ่ายกบฏ ภาพยนตร์เรื่องนี้เป็นภาพยนตร์เรื่องแรกในชุดภาพยนตร์ตอนเดี่ยวของสตาร์ วอร์ส ดำเนินเรื่องในช่วงก่อนเกิดเหตุการณ์ในความหวังใหม่ การถ่ายทำหลักเริ่มต้นขึ้นเมื่อต้นเดือนสิงหาคม พ.ศ. 2558 ที่สตูดิโอ Elstree ใกล้ลอนดอน และสิ้นสุดลงเมื่อเดือนกุมภาพันธ์ พ.ศ. 2559 ภาพยนตร์เรื่องนี้ได้รับเสียงวิจารณ์ในทางบวกอย่างกว้างขวาง โดยส่วนใหญ่ชื่นชมการแสดง ฉากแอ็กชั่น ดนตรีประกอบ และโทนของเรื่องที่มืดหม่น แต่ก็ยังมีเสียงวิจารณ์อยู่บ้างโดยเฉพาะในด้านการสร้างตัวละครที่ผู้แสดงเสียชีวิตไปแล้วขึ้นมาใหม่โดยใช้เทคนิกภาพพิเศษทางคอมพิวเตอร์ ทำรายได้ทั่วโลกไปกว่า 1 พันล้านดอลลาร์สหรัฐ เป็นภาพยนตร์ที่ทำรายได้สูงสุดเป็นอันดับสองของพ.ศ. 2559 และเป็นอันดับสองของภาพยนตร์สตาร์ วอร์สทั้งหมด นอกจากนี้ยังได้รับการเสนอชื่อเข้าชิงรางวัลออสการ์สาขาบันทึกเสียงยอดเยี่ยม และเทคนิกภาพพิเศษยอดเยี่ยมเนื้อเรื่อง เนื้อเรื่อง. นักวิจัยของจักรวรรดินามเกเลน เออร์โซ และครอบครัว กำลังซ่อนตัวอยู่บนดาวเคราะห์ลาห์มู ผู้กำกับกองพัฒนาอาวุธแห่งจักรวรรดิออร์สัน เครนนิก เดินทางมาถึง และกดดันให้เขาร่วมดำเนินการพัฒนาดาวมรณะ ซึ่งเป็นสถานีอวกาศติดอาวุธทรงพลังที่มีความสามารถในการทำลายดาวเคราะห์ได้ทั้งดวง ให้สำเร็จ เกเลนไม่มีทางเลือกนอกจากยอมเข้าร่วม ไลร่าผู้เป็นภรรยาถูกฆ่า ในขณะที่จินบุตรสาวหลบหนีไปได้ และได้รับการช่วยเหลือจากซอว์ เกอร์เรรา สมาชิกฝ่ายกบฏ 15 ปีต่อมา นักบินยานขนส่ง โบดี้ รูค ทรยศต่อจักรวรรดิ และลักลอบนำข้อความโฮโลแกรมที่บันทึกโดยเกเลน ไปส่งให้เกอร์เรราบนดวงจันทร์ทะเลทราย เจดฮา ในขณะเดียวกัน คาสเซียน แอนดอร์ ผู้สืบข่าวฝ่ายกบฏ ได้ทราบแผนการสร้างดาวมรณะจากคนของจักรวรรดิ ที่เขตค้าขายวงแหวนคาฟรีน และได้ช่วยเหลือจินออกมาจากค่ายแรงงานจักรวรรดิบนดาวเคราะห์โวบานี และพาเธอไปพบกับมอน มอธมา ผู้นำฝ่ายกบฏ มอธมาได้โน้มน้าวให้จินร่วมภารกิจเพื่อตามหาและช่วยเหลือเกเลนออกมาจากจักรวรรดิ เพื่อให้ฝ่ายกบฏได้ข้อมูลเกี่ยวกับดาวมรณะ โดยในภารกิจนี้คาสเซียนมีคำสั่งลับจากผู้นำกบฏ ให้สังหารเกเลนแทน โดยไม่ต้องช่วยเหลือออกมา จิน คาสเซียน และเคทูเอสโอ ดรอยด์จักรวรรดิที่ได้รับการล้างโปรแกรมใหม่ พากันเดินทางไปยังดวงจันทร์เจดฮา ที่ซึ่งฝ่ายจักรวรรดิกำลังลำเลียงผลึกไคเบอร์ออกมาจากเมืองศักดิ์สิทธิ์บนดาว เพื่อนำไปเป็นแหล่งพลังงานให้กับดาวมรณะ ในขณะที่เกอร์เรราและคณะ กำลังต่อสู้โดยใช้อาวุธ ด้วยความช่วยเหลือของชีร์รุต อิมวี นักรบศาสนาตาบอด และเบซ มาลบัส ทหารรับจากเพื่อนสนิท จินก็สามารถเดินทางไปพบเกอร์เรราได้ ซึ่งขณะนั้นรุคถูกจับคุมขังเป็นนักโทษในความควบคุมของเกอร์เรรา เขาแสดงข้อความจากเกเลนให้เธอดู ซึ่งในข้อความนั้นเกเลนเปิดเผยว่าเขาได้แอบวางจุดอ่อนเอาไว้ในดาวมรณะ ซึ่งจะทำให้ผู้รู้จุดอ่อนนี้สามารถทำลายดาวมรณะได้ และได้บอกที่อยู่ของรายละเอียดของจุดอ่อนนี้ ซึ่งอยู่ในแผนผังของดาวมรณะ เก็บอยู่ในคลังข้อมูลของจักรวรรดิ บนดาวเคราะห์สคาริฟ บนดาวมรณะ เครนนิกออกคำสั่งให้ดำเนินการยิงลำแสงทำลายล้างแบบกำลังต่ำเพื่อทดสอบความสามารถ ลำแสงนั้นทำลายเมืองหลวงของเจดฮาลง จินและคณะพารูคหลบหนีออกมาจากดวงจันทร์นั้นได้สำเร็จ แต่เกอร์เรราเลือกจะคงอยู่และเสียชีวิตไปพร้อมกับเมืองที่ถูกทำลาย ข้าหลวงใหญ่มอฟฟ์ทาร์คินเข้ามาแสดงความยินดีกับเครนนิก และเข้าควบคุมโครงการดาวมรณะแทนโดยอาศัยข้ออ้างจากเหตุการณ์การทรยศของรูคและความปลอดภัยที่รั่วไหล รูคนำคณะเดินทางไปยังศูนย์วิจัยของจักรวรรดิบนดาวเคราะห์เออาดู ที่นั่นคาสเซียนตัดสินใจไม่สังหารเกเลนตามที่ได้รับคำสั่ง จินเปิดเผยตัวในขณะเดียวกันกับที่ยานทิ้งระเบิดของฝ่ายกบฏเข้าโจมตีศูนย์วิจัย เกเลนได้รับบาดเจ็บและเสียชีวิตในอ้อมแขนของบุตรสาว จินและคณะหลบหนีไปได้โดยขโมยยานขนส่งสินค้าของจักรวรรดิ ดาร์ธ เวเดอร์เรียกเครนนิกเข้าพบเพื่อให้ปากคำเรื่องเหตุการณ์ที่เออาดู เครนนิกพยายามขอความสนับสนุนและขอเข้าเฝ้าจักรพรรดิ แต่เวเดอร์ไม่ยินยอมและสั่งให้เขาดูแลให้ดีอย่าให้มีปัญหาการแทรกซึมได้อีก จินเสนอแผนการเพื่อลอบขโมยแผนผังดาวมรณะออกมาโดยใช้กองยานรบฝ่ายกบฏ แต่สภาพันธมิตรกบฏส่วนใหญ่ไม่เห็นด้วย เนื่องจากมองว่าชัยชนะต่อจักรวรรดินั้นมีโอกาสเป็นไปได้น้อยเต็มที จินไม่อาจทนนิ่งเฉยอยู่ได้ จึงรวมอาสาสมัครกลุ่มเล็กๆ เพื่อลอบหลบหนีไปปฏิบัติภารกิจนี้ตามลำพังด้วยตัวเอง รูคซึ่งอยู่ในทีมนี้ด้วยได้ถือโอกาสตั้งชื่อให้กับกบฎกลุ่มเล็กนี้ว่า "โร้ควัน" ซึ่งประกอบด้วยจิน, แคสเซียน, รูค, อิมวี, มาลบัส, เคทูเอสโอ และทหารกบฏคนอื่นๆ เมื่ออาศัยยานจักรวรรดิที่ขโมยมาเดินทางไปถึงสคาริฟแล้วจินและแคสเซียนก็ได้ปลอมตัวเป็นทหารจักรวรรดิและเข้าฐานทัพไปพร้อมกับเคทูเอสโอ ในขณะที่กบฎอีกกลุ่มที่เดินทางมาพร้อมกันได้เข้าโจมตีค่ายทหารเพื่อเป็นการเบี่ยงเบนความสนใจ กองยานกบฏทราบข่าวการโจมตีนี้จากการดักฟังวิทยุสื่อสารของจักรวรรดิจึงได้ส่งกองยานมาสนับสนุน ระหว่างภารกิจ เคทูเอสโอเสียสละตัวเองเพื่อให้จินและแคสเซียนสามารถเข้าไปถึงตัวข้อมูลแผนผังได้ อิมวีตายหลังจากเปิดสวิทซ์สื่อสารหลักเพื่อให้กลุ่มโร้ควันสามารถส่งข้อมูลไปยังกองยานกบฏได้ มาลบัสตายในการต่อสู้กับทหารหลังจากอิมวีตายไม่นานนัก หลังจากการสื่อสารใช้ได้แล้วรูคส่งข้อความไปยังกองยานกบฏเพื่อให้ทำลายเกราะพลังที่ปกคลุมดาวเคราะห์สคาริฟเพื่อให้สามารถส่งข้อมูลขนาดใหญ่ได้ หลังจากนั้นจึงตายจากระเบิด จินกับแคสเซียนเอาข้อมูลออกมาได้สำเร็จแต่ถูกเครนนิกโจมตี แคสเซียนถูกยิงและบาดเจ็บ จินหลบหนีและสามารถส่งข้อมูลแผนผังดาวมรณะไปยังยานบังคับการกบฏได้สำเร็จ ขณะนั้นเองดาวมรณะเดินทางมาถึงสคาริฟ ทาร์คินออกคำสั่งให้ใช้ลำแสงทำลายล้างแบบกำลังต่ำอีกครั้งเพื่อทำลายฐานทัพที่ถูกกบฏยึดนี้ เป็นการปลิดชีวิตทุกคนที่ร่วมรบบนดาวเคราะห์สคาริฟ รวมทั้งเครนนิก แคสเซียน และจิน กองยานกบฏเมื่อได้ข้อมูลสำคัญนี้แล้วก็เตรียมการถอยทัพด้วยการเดินทางผ่านไฮเปอร์สเปซ แต่ยานธงของเวเดอร์พร้อมกับกองทัพยานจำนวนมากก็เข้าสกัดกั้น เวเดอร์ขึ้นยานบังคับการกบฎและไล่ล่าแผนผัง แต่ยานรบลำเล็กลำหนึ่งหลบหนีไปได้พร้อมแผนผังดาวมรณะ บนยานนั้นเจ้าหญิงเลอากล่าวกับทหารที่นำแผนผังมาให้ว่า แผนผังนี้เป็นความหวังของฝ่ายกบฏ</doc>
