<doc id="171244" url="https://th.wikipedia.org/wiki?curid=171244" title="ธงชาติเอลซัลวาดอร์">ธงชาติเอลซัลวาดอร์ ธงชาติเอลซัลวาดอร์ ในปัจจุบันมีลักษณะเป็นธงสี่เหลี่ยมผืนผ้า กว้าง 189 ส่วน ยาว 335 ส่วน ภายในแบ่งเป็นแถบกว้างเท่ากัน 3 แถบ แถบกลางเป็นสีขาว ภายในมีภาพตราแผ่นดินของเอลซัลวาดอร์ แถบบนและแถบล่างที่ขนาบอยู่เป็นสีฟ้า ธงนี้ได้รับการรับรองเป็นธงชาติในชั้นต้นเมื่อปี พ.ศ. 2365 ถูกยกเลิกในปี พ.ศ. 2408 ประกาศใช้เป็นธงชาติเมื่อวันที่ 17 พฤษภาคม พ.ศ. 2455 และยืนยันซ้ำในปี พ.ศ. 2515 ลักษณะของธงมีต้นแบบมาจากธงของสหพันธ์สาธารณรัฐอเมริกากลาง (Federal Republic of Central America) ซึ่งได้รับแรงบันดาลใจต่อเนื่องมาจากธงชาติอาร์เจนตินาอีกต่อหนึ่ง และเป็นต้นแบบของธงชาติต่างๆ ในทวีปอเมริกากลางปัจจุบัน ธงของสหพันธ์สาธารณรัฐอเมริกากลางได้ถือว่าเป็นธงชาติของเอลซัลวาดอร์มาจนถึงปี พ.ศ. 2408 จึงได้เปลี่ยนมาใช้ธงที่มีรูปแบบอย่างธงดาวและริ้วของสหรัฐอเมริกา ลักษณะเป็นธงริ้วสีฟ้าสลับขาวรวม 9 ริ้ว มีรูปดาวสีขาว 12 ดวงในสี่เหลี่ยมสีแดงที่มุมธงบนด้านคันธง ถึงปี พ.ศ. 2455 จึงได้เปลี่ยนกลับมาใช้ธงลักษณะคล้ายธงชาติยุคแรกอีกครั้ง ซึ่งได้แก่ธงชาติเอลซัลวาดอร์ในปัจจุบัน แต่รูปตรากลางธงนั้นคือตราแผ่นดินของเอลซัลวาดอร์ ซึ่งมีลักษณะคล้ายตราของสหมณฑลอเมริกากลางมาก นอกจากนี้ยังมีธงอื่นอีก 2 แบบที่ใช้เป็นธงชาติเอลซัลวาดอร์ด้วย ธงหนึ่งเป็นธงแถบสีฟ้า-ขาว-ฟ้า แบ่งตามแนวนอน ไม่มีลวดลายใดประกอบ อีกธงหนึ่งคล้ายธงแรก แต่มีคำขวัญประจำชาติกลางแถบสีขาวว่า "Dios, Union, Libertad" แปลว่า "พระเจ้า, ความปรองดอง, เสรีภาพ" ทั้งสองธงนี้ใช้เป็นธงพลเรือน มีขนาดสัดส่วนเป็น 3:5 ส่วนธงมีภาพตราแผ่นดินนั้นถือเป็นธงราชการและธงรัฐนาวีพัฒนาการ</doc>
