<doc id="122363" url="https://th.wikipedia.org/wiki?curid=122363" title="Very Large Array">Very Large Array Karl G. Jansky Very Large Array หรือ VLA เป็นกล้องโทรทรรศน์วิทยุที่ตั้งอยู่บนที่ราบแห่งซาน ออกัสติน รัฐนิวเม็กซิโก สหรัฐอเมริกา ตั้งอยู่ห่างจากเมืองซอโคร์โร ไปทางทิศตะวันตก 80 กิโลเมตร Very Large Array ประกอบด้วยจานรับสัญญาณโทรทรรศน์วิทยุ จำนวน 27 จาน เรียงเป็นรูปตัว Y แต่ละจานมีขนาดเส้นผ่าศูนย์กลาง 25 เมตร หนัก 209 เมตริกตัน เมื่อจานทั้ง 27 จานทำงานพร้อมกัน สามารถเปรียบเทียบได้กับกล้องโทรทรรศน์วิทยุเดี่ยวที่มีขนาดเส้นผ่าศูนย์กลาง 36 กิโลเมตร รัฐสภาสหรัฐอนุมัติงบประมาณจัดสร้าง VLA เมื่อเดือนสิงหาคม พ.ศ. 2515 จานรับสัญญาณจานแรกเริ่มติดตั้งเมื่อเดือนกันยายน พ.ศ. 2518 แล้วเสร็จทั้งระบบเมื่อ พ.ศ. 2523 ใช้งบประมาณก่อสร้าง 78.5 ล้านดอลลาร์สหรัฐ VLA เป็นสถานที่ถ่ายทำภาพยนตร์เรื่อง 2010: The Year We Make Contact (สร้างจากนิยาย 2010 จอมจักรวาล (2010: Odyssey Two) ของอาร์เทอร์ ซี. คลาร์ก) ปี พ.ศ. 2525 และภาพยนตร์เรื่อง Contact (ชื่อไทย: อุบัติการณ์สัมผัสห้วงเวลา จากนิยายของ คาร์ล เซแกน) ปี พ.ศ. 2540</doc>
