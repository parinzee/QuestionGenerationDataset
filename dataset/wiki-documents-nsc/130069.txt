<doc id="130069" url="https://th.wikipedia.org/wiki?curid=130069" title="สุภัค ลิขิตกุล">สุภัค ลิขิตกุล สุภัค ลิขิตกุล เกิดเมื่อวันที่ 24 สิงหาคม พ.ศ. 2494 เป็นนางงาม นางแบบ และนักแสดงไทย เกิดที่บางลำพู เป็นบุตรีคนสุดท้องของ นายจำลอง และนางทองดี ลิขิตกุล ในจำนวนพี่น้อง 4 คน สุภัคเริ่มเข้ารับการศึกษาชั้นต้นที่โรงเรียนอนุบาลพรประสาท เรียนอยู่ที่นั่นได้ 2 ปี ก็เข้าศึกษาต่อที่โรงเรียนราชินี (บน) ตั้งแต่ชั้นประถมปีที่ 1 เรื่อยมาจนถึงมัธยมศึกษาปีที่ 6 เมื่อจบมาก็มาเรียนด้านภาษาอังกฤษและพิมพ์ดีดเพิ่มเติม ศึกษาด้านภาษาอังกฤษอยู่ 2 ปีก็ได้ทำงานเป็นดีไซน์ไทย เกี่ยวกับการออกแบบเครื่องแต่งกาย และเกี่ยวกับความงามของสตรี การที่สุภัคได้ทำงานในสถาบันแฟชั่นและความงามแห่งนี้ ประกอบกับเธอเป็นผู้หญิงที่มีส่วนสูงเหนือมาตรฐานของผู้หญิงไทยในยุคเดียวกันค่อนข้างมาก เนื่องจากเธอสูงถึง 173 เซนติเมตร ทำให้เธอเป็นที่ประสบพบเห็นของคนในวงการ สวย ๆ งาม ๆ อย่างกว้างขวาง เธอถูกเชิญชวนให้ไปประกวดนางงามเชียงใหม่ แต่ด้วยความอายและทางบ้านไม่เห็นด้วยเลยทำให้เธอตัดสินใจไม่เข้าประกวดนางงามเชียงใหม่ เธอกลายเป็นนางแบบเดินแฟชั่นอยู่ในระดับแถวหน้าๆ มีครั้งหนึ่งของการเดินแฟชั่น ได้มีช่างภาพหนังสือพิมพ์นำรูปของเธอไปลงในปกหน้าสีของหนังสือพิมพ์ "เดลิเมล์วันจันทร์" แล้วภาพของเธอก็ไปสะดุดเอากับบริษัทหนึ่งได้ทาบทามเธอมาทำงานที่บริษัท และได้มอบหมายให้เป็นนางแบบประจำของบริษัท กระทั่งได้มีการประกวดนางงามบางกอก หรือมิสบางกอก ก็ได้ติดต่อที่จะส่งสุภัคเข้าประกวด มิสบางกอก อันเป็นการประกวดนางงามเดียวกับนางสาวไทย ด้วยในยุคนั้นมีการเปลี่ยนแปลงชื่อในการประกวดหลายครั้ง มิสบางกอกก็เป็นการประกวดนางสาวไทยเช่นกัน ผลการประกวดนางสาวสุภัค ลิขิตกุลได้รับตำแหน่งนางงามที่น่องงามที่สุด และเธอได้รับเกียรติเป็นตัวแทนสาวไทยร่วมประกวดในตำแหน่ง "มิสอินเตอร์เนชั่นแนล 1971" ที่ลองบีช แคลิฟอร์เนีย ในสหรัฐ ฯ ด้วย พ.ศ. 2516 เธอก็ได้รับการทาบทามจาก จินตนา ไชยกุล ผู้อำนวยการสร้างของบริษัท ปัฐวิกรณ์แผนกภาพยนตร์ ให้เธอมาแสดงหนังในเรื่อง ผู้กองยอดรัก 2516 ร่วมแสดงกับสมบัติ เมทะนี ภาพยนตร์เรื่องนี้ประสบความสำเร็จเรื่องของรายได้ เพียงแค่เรื่องเดียวชื่อเสียงของเธอก็เป็นที่รู้จักของแฟนๆหนังไทย ในเวลาไล่เลี่ยกันเธอก็มีผลงานเรื่องที่สอง ได้สร้างหนังแนวอภินิหารเรื่อง ท่าเตียน เมื่อปี พ.ศ. 2516 ผลงานการสร้างของ สมโพธิ แสงเดือนฉาย ในนามของบริษัทไชโยสโคป โดยแสดงคู่พระเอกดังยุคนั้น สมบัติ เมทะนี ผลงานเรื่องต่อๆมาผู้สร้างต่างทาบทามเธอมาแสดงหนังในหลายเรื่อง อาทิ บริษัทศิลปสยามภาพยนตร์ โดย สุริยน ดวงทองดี ได้ทาบทามเธอมารับบท แม่นาคพระโขนง (2516) แสดงคู่กับยอดชาย เมฆสุวรรณ และ แม่นาคอาละวาด (2516) แสดงคู่กับ ยอดชาย เมฆสุวรรณ เรื่อง นางร้อยชื่อ (2517) แสดงคู่กับ ยอดชาย เมฆสุวรรณ และ เรื่อง สนหน่อยนะทูลหัว (2517) แสดงคู่กับ ยอดชาย เมฆสุวรรณ ในปลายปี พ.ศ. 2517 สุภัค ลิขิตกุลก็ได้ประกาศอำลาวงการแสดงไปอย่างกะทันหัน โดยหันเหทำอาชีพแอร์โฮสเตรส ของสายการบินแอร์สยาม แต่ก็ทำงานได้ไม่นานเท่าไร สายการบินก็เลิกกิจการไป เลยอยู่กับบ้าน และเธอได้พบรักกับชายหนุ่มนักธุรกิจคนหนึ่ง และประกาศหมั้นกับคุณดิเรก เอกวิริยะกุล ในปี พ.ศ. 2520 ทั้งสองได้แต่งงานกันเมื่อวันที่ 18 สิงหาคม 2520 ที่โรงแรมไฮแอทราม่า ทั้งสองได้ให้กำเนิดทายาทหนึ่งคนเป็นชายคือน้องโก้ หรือชื่อจริง ดิรุตติ์ เอกวิริยะกุล กับลูกติดของคุณดิเรกอีกคนคือดิรัตน์ เอกวิริยะกุล</doc>
