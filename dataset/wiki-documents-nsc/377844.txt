<doc id="377844" url="https://th.wikipedia.org/wiki?curid=377844" title="มุมตาซ มหัล">มุมตาซ มหัล มุมตาซ มหัล หรือ มัมทัส มาฮาล (เมษายน ค.ศ. 1593 - 17 มิถุนายน ค.ศ. 1631; เปอร์เซีย/อุรดู: ممتاز محل หมายถึง "เครื่องประดับอันเป็นที่รักแห่งพระราชวัง") เป็นพระนามซึ่งตั้งให้แก่อรชุมันท์ พานู เพคม จักรพรรดินีแห่งอินเดียในราชวงศ์โมกุล พระนางประสูติในอักรา ประเทศอินเดีย ในครอบครัวเปอร์เซียชั้นสูง เป็นพระธิดาของอับดุล ฮะซัน อาซัฟ ข่าน ทำให้พระนางเป็นพระนัดดา (หลานสาว) และในภายหลังเป็นพระสุณิสา (ลูกสะใภ้) ในสมเด็จพระจักรพรรดินีนูร์ ชะฮัน (ผู้ซึ่งในภายหลังเป็นพระมเหสีในสมเด็จพระจักรพรรดิชะฮันคีร์) พระนางทรงเสกสมรสเมื่อทรงพระชนมายุได้ 19 พรรษา เมื่อวันที่ 10 พฤษภาคม ค.ศ. 1612 กับเจ้าชายคุรรัม ผู้ซึ่งในภายหลังทรงสืบทอดราชบัลลังก์เป็นพระมหากษัตริย์โมกุล ทรงพระนามว่า สมเด็จพระจักรพรรดิชาห์ชะฮัน โดยเป็นพระมเหสีองค์ที่สาม และเป็นพระมเหสีองค์ที่ทรงโปรดปรานมากที่สุด พระนางเสด็จสวรรคตในบุรฮานปูรขณะมีพระประสูติการพระราชธิดาองค์ที่สิบสี่ ทัชมาฮาลเป็นพระอนุสรณ์ฝังพระศพที่สมเด็จพระจักรพรรดิชาห์ชะฮันทรงวางแผนจะก่อสร้างขึ้นในอักรา ซึ่งใช้เวลาอีกมากกว่ายี่สิบปีจึงแล้วเสร็จ</doc>
