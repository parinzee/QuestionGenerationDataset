<doc id="53728" url="https://th.wikipedia.org/wiki?curid=53728" title="ต่อศักดิ์ ศศิประภายิม">ต่อศักดิ์ ศศิประภายิม ต่อศักดิ์ ศศิประภายิม มีชื่อจริงว่า ต่อศักดิ์ ผ่องสุภา เกิดเมื่อวันที่ 23 พฤศจิกายน พ.ศ. 2511 ที่ย่านลาดพร้าว กรุงเทพมหานคร มีชื่อเล่นว่า "สิงห์" เป็นลูกชายคนที่ 2 ของ ร้อยเอกไฉน ผ่องสุภา อดีตผู้จัดการทีมมวยสากลสมัครเล่นทีมชาติไทย เจ้าของฉายา "ผู้หมวดเจ้าน้ำตา" ต่อศักดิ์จบการศึกษาระดับอนุบาลจากโรงเรียนมิสกวัน มัธยมศึกษาตอนต้นจากโรงเรียนปานะพันธุ์วิทยา เมื่อปี พ.ศ. 2526 มัธยมศึกษาตอนปลายจากโรงเรียนบางกะปิ อุดมศึกษาที่มหาวิทยาลัยกรุงเทพ ในระหว่างนี้ต่อศักดิ์ได้ขึ้นชกมวยสากลสมัครเล่นในระดับเยาวชน โดยชกในนามสถาบันการศึกษา มีผลงานดีได้รับหลายรางวัลในระดับเยาวชน จนกระทั่งได้ติดทีมชาติคัดเลือกตัวไปชกในโอลิมปิคที่โซล ประเทศเกาหลีใต้ โดยต้องพบกับ วิชัย ขัดโพธิ์ ผลการชกปรากฏว่าต่อศักดิ์เป็นฝ่ายแพ้แตก จึงเบนเข็มมาชกมวยสากลอาชีพ ชกชนะรวด 7 ครั้ง มีแพ้เพียงครั้งเดียวแก่ ถนอมศักดิ์ ศิษย์โบ๊เบ๊ นักมวยดาวรุ่งด้วยกันในขณะนั้น ต่อมาต่อศักดิ์ได้เป็นแชมป์เงาของ WBC ในรุ่นซูเปอร์ฟลายเวท ด้วยการเอาชนะน็อค ดาดอย แอนดูจาร์ นักมวยชาวฟิลิปปินส์ จึงได้มีโอกาสชิงแชมป์โลกกับ มูน ซัง กิล นักมวยชาวเกาหลีใต้ผู้เคยชนะ เขาค้อ แกแล็คซี่ มาแล้ว ซึ่งในการชกครั้งนี้ ต่อศักดิ์เปิดเผยว่าถูกฝ่ายมูน ซัง กิล เอาเปรียบสารพัด เช่น นำไปปล่อยให้อยู่ในโรงยิมฯในสภาพอากาศที่หนาวเหน็บ โดยที่ไม่มีฮีตเตอร์ พร้อมกับริคาร์โด โลเปซ แชมป์โลกรุ่นสตอร์วเวท WBC ที่ชกในรายการเดียวกัน ซึ่งผลการชกต่อศักดิ์ก็เป็นฝ่ายแพ้น็อกไปในยกที่ 6 หลังจากนั้นมา เส้นทางสู่แชมป์โลกของต่อศักดิ์ก็ดูเหมือนว่าจะปิดลง ต่อศักดิ์ได้เข้าทำงานในบริษัทโอสถสภาในตำแหน่ง ประชาสัมพันธ์ อีกหลายปีต่อมา คือ ในกลางปี พ.ศ. 2539 ต่อศักดิ์ก็ได้มีโอกาสชิงแชมป์โลกเป็นครั้งที่ 2 แม้จะเป็นเพียงสถาบันเล็ก ๆ อย่าง WBF กับนักมวยชาวออสเตรเลีย ซึ่งต่อศักดิ์ก็สามารถทำได้แม้การชกจะเป็นไปอย่างทุลักทุเล ซึ่งต่อศักดิ์ต้องการจะเป็นแชมป์โลกสักครั้ง เพราะค่ายมวยศศิประภายิมของครอบครัว เคยมีนักมวยได้แชมป์มาทุกรายการแล้ว ไม่ว่าจะเป็นมวยไทย มวยสากลสมัครเล่น ขาดแต่เพียงแชมป์โลกมวยอาชีพอย่างเดียวเท่านั้น ซึ่งต่อศักดิ์ก็เคลื่อนไหวชกหลังจากนี้อีก 2 ครั้งก็แขวนนวมไปในที่สุด ปัจจุบันทำงานเป็นเทรนเนอร์ในค่ายศศิประภายิม มีสถิติการชกทั้งหมด 30 ครั้ง ชนะ 27 (น็อค 17) แพ้ 3เกียรติประวัติเกียรติประวัติ. - แชมป์เงารุ่นซูเปอร์ฟลายเวท WBC (2534 - 2537)- ชิง 29 ธันวาคม 2532 แน็อค ยก 8 ดาดอย แอนดูจาร์ () ที่ สนามมวยเวทีลุมพินี - ป้องกันแชมป์ครั้งที่ 1, 1 พฤษภาคม 2533 ชนะคะแนน โรเมโอ โอปรีอาซา (ฟิลิปปินส์) ที่ สนามกีฬากองทัพบก ถนนวิภาวดีรังสิต เขตพญาไท - ป้องกันแชมป์ครั้งที่ 2, 30 ธันวาคม 2533 ชนะน็อค ยก 1 ไมเคิล อีโบ ดางัว () ที่ สนามกีฬาสำโรง จ.สมุทรปราการ - ป้องกันแชมป์ครั้งที่ 3, 17 มกราคม 2536 ชนะน็อค ยก 5 คอนสแตนติโน ดังกลา (ฟิลิปปินส์) ที่ เวทีมวยช่อง 7 สี - พฤศจิกายน 2537 สละแชมป์ - แชมป์โลกรุ่นจูเนียร์เฟเธอร์เวท WBF (2539 - 2540)- ชิง 11 พฤษภาคม 2539 ชนะคะแนน โทนี่ เวห์มเบ้ () ที่ ท่าน้ำราชวงศ์ - ป้องกันแชมป์ครั้งที่ 1, 27 กันยายน 2539 ชนะน็อค ยก 4 สตาร์ เปริโน (ฟิลิปปินส์) ที่ โรงเรียนเซนต์คาเบรียล กทม. - ป้องกันแชมป์ครั้งที่ 2, 28 กุมภาพันธ์ 2540 ชนะน็อค ยก 2 จูน ซีโก () ที่ ตลาดไท รังสิต จ.ปทุมธานี - พ.ศ. 2540 สละแชมป์ - เคยชิงแชมป์ต่อไปนี้แต่ไม่สำเร็จ- ชิงแชมป์โลกรุ่นซูเปอร์ฟลายเวท WBC เมื่อ 22 ธ.ค. 2534 แพ้น็อค ยก 6 มุน ซังกิล () ที่ อินดอร์สเตเดียมอินชอน เมืองอินชอน</doc>
