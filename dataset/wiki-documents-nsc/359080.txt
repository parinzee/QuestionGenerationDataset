<doc id="359080" url="https://th.wikipedia.org/wiki?curid=359080" title="สโมสรฟุตบอลเวสต์บรอมมิชอัลเบียน">สโมสรฟุตบอลเวสต์บรอมมิชอัลเบียน สำหรับ WBA ความหมายอื่น ดูที่: สมาคมมวยโลก สโมสรฟุตบอลเวสต์บรอมมิชอัลเบียน (; ตัวย่อ: WBA) เป็นสโมสรฟุตบอลอาชีพในประเทศอังกฤษ ตั้งอยู่ที่เมืองเวสต์บรอมมิช ในภาคเวสต์มิดแลนด์ ปัจจุบันลงแข่งขันในระดับอีเอฟแอลแชมเปียนชิป ก่อตั้งขึ้นในปี ค.ศ. 1878 โดยคนงานจากโรงงานซอลเตอร์สสปริงเวิร์กส ในเวสต์บรอมมิช และใช้สนามเดอะฮอว์ทอนส์เป็นสนามเหย้ามาตั้งแต่ปี ค.ศ. 1900 เวสต์บรอมมิช อัลเบียน เป็นหนึ่งในสโมสรฟุตบอลที่เป็นสมาชิกยุคก่อตั้งอิงกลิชฟุตบอลลีก ในปี ค.ศ. 1888 เคยได้แชมป์ลีกสูงสุดของประเทศ 1 สมัยในฤดูกาล 1919–20 และได้รองแชมป์ลีกสูงสุด 2 สมัย รวมถึงเคยคว้าแชมป์เอฟเอคัพ ได้ 5 สมัย และฟุตบอลลีก คัพ อีก 1 สมัย ซึ่งการคว้าแชมป์รายการสำคัญครั้งสุดท้ายของสโมสรคือการคว้าแชมป์เอฟเอคัพ ฤดูกาล 1967–68 ด้วยการเอาชนะสโมสรฟุตบอลเอฟเวอร์ตันได้ในรอบชิงชนะเลิศ ตราสัญลักษณ์ของสโมสรเป็นรูปนก ซอง ทรัช (Song Thrush) หรือ โทรสเทิล (Throstle) ซึ่งเป็นนกที่อยู่ในวงศ์นกเดินดงชนิดหนึ่ง กำลังเกาะอยู่บนกิ่งของต้นฮอว์ทอนส์ที่มีผลสีแดง และมีสโมสรคู่แข่งสำคัญในภาคเวสต์มิดแลนด์คือแอสตัน วิลลาและวูล์ฟแฮมป์ตัน วอนเดอเรอส์ โดยการแข่งขันระหว่างเวสต์บรอมมิช อัลเบียน และวูลฟ์แฮมป์ตัน วอนเดอเรอส์ มักจะถูกเรียกขานว่าแบล็ค คันทรี ดาร์บี้ (Black Country Derby)ประวัติสโมสรยุคก่อตั้ง :1878–1902 ประวัติสโมสร. ยุคก่อตั้ง :1878–1902. สโมสรก่อตั้งขึ้นเมื่อปี ค.ศ. 1878 ในชื่อ เวสต์บรอมมิช สโตรลเลอส์ จากกลุ่มพนักงานของโรงงาน จอร์จ ซอลเทอส์ สปริง เวิร์คส์ ซึ่งเป็นโรงงานผลิตเครื่องชั่ง ตวง วัด ในครัวเรือน ผู้เล่นของทีมส่วนใหญ่เป็นพนักงานภายในโรงงาน และบางส่วนเป็นนักคริกเก็ต ที่กำลังหากีฬาสำหรับเล่นในช่วงฤดูหนาว เวสต์บรอมมิช สโตรลเลอส์ ทำการลงแข่งขันเป็นนัดแรกเมื่อวันที่ 23 พฤศจิกายน ค.ศ. 1878 โดยเป็นการแข่งกับทีมฟุตบอลของกลุ่มพนักงานโรงงานฮัดสัน ซึ่งเป็นโรงงานผลิตสบู่ จากนั้นในปี ค.ศ. 1880 สโมสรได้เปลี่ยนชื่อเป็น เวสต์บรอมมิช อัลเบียน ทำให้เป็นสโมสรฟุตบอลสโมสรแรกในสหราชอาณาจักรที่มีคำต่อท้ายชื่อว่า อัลเบียน ในช่วง 2 ปีแรกนับแต่ก่อตั้งทีมขึ้น สโมสรยังเล่นฟุตบอลอยู่ตามสวนสาธารณะในแถบเวสต์ บรอมมิช ,สเมดิค และเวนส์บิวรี และออกเดินทางไปยังสเตาร์บริดจ์เป็นครั้งคราวเพื่อลงแข่งขันกับทีมอื่น จนกระทั่งในฤดูกาล 1881–82 สโมสรได้สมัครเข้าร่วมเป็นสมาชิกของสมาคมฟุตบอลเมืองเบอร์มิงแฮม ทำให้ได้สิทธิลงแข่งขันในรายการเบอร์มิงแฮม ซีเนียร์ คัพ และผ่านเข้าไปจนถึงรอบ 8 ทีมสุดท้าย จากผลงานดังกล่าวทำให้สโมสรเริ่มได้รับความสนใจจากสื่อต่างๆของเมืองเบอร์มิงแฮม และหนังสือพิมพ์ท้องถิ่นเริ่มรายงานการแข่งขันของพวกเขามากขึ้น ในปี ค.ศ. 1882 สโมสรได้เข้าร่วมเป็นสมาชิกของ สมาคมฟุตบอลแห่งมณฑลสแตฟฟอร์ดเชียร์ และคว้าแชมป์สแตฟฟอร์ดเชียร์ คัพ ได้สำเร็จ ด้วยการเอาชนะสโต๊ก ซิตี้ได้ในนัดชิงชนะเลิศ 3–2 โดยนับเป็นแชมป์รายการแรกของสโมสร และถือเป็นการคว้าแชมป์รายการสำคัญระดับประเทศในช่วงเวลาดังกล่าว เพราะในขณะนั้นแต่ละมณฑลจะจัดการแข่งขันฟุตบอลถ้วยเป็นของตนเอง และผู้ที่คว้าแชมป์ได้จะได้รับการต้อนรับจากทั่วทุกเมืองที่อยู่ในมณฑลนั้นๆ ในฤดูกาล 1883–84 สโมสรได้เข้าร่วมการแข่งขันเอฟเอคัพเป็นครั้งแรก แม้จะตกรอบแรก แต่ก็ได้เลื่อนฐานะขึ้นเป็นสโมสรฟุตบอลระดับอาชีพในปี ค.ศ. 1885 ต่อมาในปี ค.ศ. 1886 สโมสรเข้าถึงรอบชิงชนะเลิศในเอฟเอคัพได้สำเร็จ แต่กลับพ่ายแพ้ให้กับแบล็คเบิร์น โรเวอส์ ในนัดชิงชนะเลิศ ทำให้ได้เพียงแค่ตำแหน่งรองแชมป์ ในปี ค.ศ. 1887 สโมสรเข้าถึงรอบชิงชนะเลิศเอฟเอคัพ ได้อีกครั้ง แต่ก็พ่ายแพ้ในรอบชิงชนะเลิศอีกเป็นครั้งที่ 2 โดยแพ้ให้กับแอสตัน วิลลา และได้รองแชมป์ไปอีกครั้งหนึ่ง จนกระทั่งในปี ค.ศ. 1888 สโมสรเข้าถึงรอบชิงชนะเลิศเอฟเอคัพ ได้เป็นสมัยที่ 3 ติดต่อกันและประสบความสำเร็จในที่สุด ด้วยการเอาชนะเพรสตัน นอร์ท เอนด์ ไป 2–1 คว้าแชมป์เอฟเอคัพไปครองได้เป็นสมัยแรกในประวัติศาสตร์สโมสร โดยในปี ค.ศ. 1888 นอกจากสโมสรจะได้แชมป์เอฟเอคัพ แล้ว ยังได้เป็น 1 ใน 12 สโมสรที่เป็นผู้ร่วมก่อตั้งอิงกลิชฟุตบอลลีกขึ้น และได้ลงแข่งขันในลีกสูงสุดที่จัดขึ้นเป็นฤดูกาลแรกของประเทศอังกฤษ ต่อมาสโมสรได้แชมป์เอฟเอคัพ เป็นสมัยที่ 2 ในปี ค.ศ. 1892 ก่อนจะตกชั้นจากลีกสูงสุดเป็นครั้งแรกในฤดูกาล 1900–1901ผู้เล่นผู้เล่นชุดปัจจุบัน ผู้เล่น. ผู้เล่นชุดปัจจุบัน.ผู้เล่นที่ถูกยืมตัวผลงานผลงาน. - ฟุตบอลลีก ดิวิชัน 1 (เดิม), ปัจจุบันเทียบเท่าพรีเมียร์ลีก (1) - แชมป์: 1919–20 - รองแชมป์: 1924–25, 1953–54 - ฟุตบอลลีก ดิวิชัน 2 (เดิม), ปัจจุบันเทียบเท่าฟุตบอลลีกแชมเปียนชิป (3) - แชมป์: 1901–02, 1910–11, 2007–08 - รองแชมป์: 1930–31, 1948–49, 2001–02, 2003–04, 2009–10 - เอฟเอคัพ (5) - แชมป์: 1888, 1892, 1931, 1954, 1968 - รองแชมป์: 1886, 1887, 1895, 1912, 1935 - ฟุตบอลลีกคัพ (1) - แชมป์: 1966 - รองแชมป์: 1967, 1970 - แชริตี้ ชิลด์ (2) - แชมป์: 1920, 1954 - รองแชมป์: 1931, 1968</doc>
