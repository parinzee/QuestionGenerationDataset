<doc id="16927" url="https://th.wikipedia.org/wiki?curid=16927" title="ฮาเซกาว่า จิซาเมะ">ฮาเซกาว่า จิซาเมะ ฮาเซกาว่า จิซาเมะ (; ; 2 กุมภาพันธ์ 2532 — ) เป็นตัวละครจากมังงะแนวตลก/ผจญภัย/กึ่งเร้ากามารมณ์ เรื่อง คุณครูจอมเวท เนกิมะ! (Negima! Magister Negi Magi) ของ เค็ง อะกะมะสึ (Ken Akamatsu) จิซาเมะเป็นนักเรียนมัธยมศึกษาปีที่ 3 ห้องเอ เลขที่ 25 โรงเรียนมัธยมมาโฮระ ซึ่งมี เนกิ สปริงฟิลด์ (Negi Springfield) เด็กชายวัยสิบขวบที่เป็นผู้ใช้เวทมนตร์ เป็นครูประจำชั้น เธอไม่ชอบสุงสิงกับใคร และขี้หงุดหงิด เพราะเห็นว่าเพื่อนร่วมห้องล้วน "ปัญญาอ่อน" และ "ติงต๊อง" แต่ความจริงแล้ว เธอบ้าคลั่งคอสเพลย์ (cosplay) และมักลงรูปตัวเองแต่งคอสเพลย์น่ารักในอินเทอร์เน็ต โดยใช้นามแฝงว่า ชิอุ (ちう, Chiu) ซึ่งเธอได้รับความนิยมเป็นอันมากในฐานะเน็ตไอดอล (net idol) และเธอยังเป็นนักเลงคอมพิวเตอร์ (hacker) มือฉกาจอีกด้วย ทว่า เธอปกปิดไม่ให้เพื่อนที่โรงเรียนทราบว่าตนเป็นเน็ตไอดอลชื่อดัง ภายหลัง จิซาเมะสนิทกับเนกิมากขึ้น และรู้ระคายเรื่องโลกเวทมนตร์ ซึ่งทำให้เธอต้องร่วมหัวจมท้ายต่อสู้ไปกับเขา และมีความรักให้แก่เขา แม้เธอปฏิเสธความรู้สึกตนเองเสมอ เพื่อนสนิทที่สุดของจิซาเมะ คือ ชาช่ามารุ (Chachamaru) นักเรียนเลขที่ 10 ห้องเดียวกัน ซึ่งเป็นหุ่นยนต์ของแวมไพร์เอวาจัง (Evachan) เลขที่ 26 จิซาเมะมักเรียกชาช่ามารุว่า "ยัยหุ่นกระป๋อง" (weirdoes) ทั้งชาช่ามารุและเอวาจังก็หลงรักเนกิเหมือนกัน เช่นเดียวกับเพื่อนร่วมห้องคนอื่น ๆ จิซาเมะเป็นตัวอย่างของสาวแว่น (meganekko) ซึ่งตามอุดมคติของอะนิเมะและมังงะทั้งหลายแล้ว ได้แก่ หญิงสาวที่น่ารักเหมือนตัวละครในอะนิเมะ มีโลกส่วนตัวสูง และสวมแว่นตาจนเป็นบุคลิกลักษณะแนวคิด และการตีความ แนวคิด และการตีความ. มังงะเรื่องก่อน ๆ ของเค็ง อะกะมะสึนั้นมักว่าด้วยเรื่องราวชีวิตของหญิงสาวหลายคนที่น่ารักสดใสและชอบแต่งตัวในแบบต่าง ๆ กัน แต่มีอารมณ์ร้อนและห้าว โดยเฉพาะ นารุเซะงาวะ นารุ (Narusegawa Naru) นางเอกในมังงะชุด บ้านพักอลเวง (Love Hina) ซึ่งเป็นเด็กสาวน่ารัก แต่มักถักเปียและสวมแว่นเพื่อรักษาภาพลักษณ์เด็กเรียนของตนไว้ ครั้นเขียนเรื่อง คุณครูจอมเวท เนกิมะ! นี้ เค็งได้แบ่งบุคลิกภาพทำนองดังกล่าวของนารุให้เป็นตัวละครสองตัวแยกกัน คือ คากุระซากะ อาซึนะ (Kagurazaka Asuna) นางเอกของเรื่องที่สดใสร่าเริง และมีพลังมาก กับจิซาเมะที่รักสันโดษ อย่างไรก็ดี เค็งสร้างสรรค์จิซาะเมะให้ซับซ้อนยิ่งกว่านารุ โดยให้จิมาซุมีสองบุคลิกภาพ กล่าวคือ ปรกติแล้ว จิซาะเมะไว้ผมยาว รวบเป็นหางม้า และสวมแว่นตา และมักมองโลกอย่างเคร่งขรึมและมีเหตุมีผล แต่เมื่อถอดแว่น เธอมักทำผมเป็นทรงต่าง ๆ และมีบุคลิกตลก ร่าเริง และชอบแสดงออก โดยเฉพาะอย่างยิ่ง แสดงออกด้วยการแต่งคอสเพลย์ มีหูแมว แล้วลงรูปถ่ายตัวเองในอินเทอร์เน็ตซึ่งได้รับความนิยมและมีผู้ติดตามเป็นอันมาก จิซาเมะต่างจากตัวละครอื่น ๆ ในเรื่อง ตรงที่เขาเหล่านั้นมักเลือกทำตามความรู้สึกและความฝันส่วนตัวไม่ว่าส่งผลเช่นไรก็ตาม ขณะที่จิซาเมะเลือกใช้ชีวิตโดยตั้งอยู่บนเหตุและผล และแม้อยู่ในบุคลิกที่ชอบแสดงออก ก็เป็นไปอย่างมีสติยั้งคิดและควบคุมตัวเอง ซึ่งทำให้เธอมิได้จมอยู่ในโลกียวิสัยของชีวิตภูมิหลัง และบุคลิก ภูมิหลัง และบุคลิก. จิซาะเมะเป็นนักเรียนสาวที่มีชีวิตสองด้าน ปรกติแล้ว จิซาะเมะไว้ผมยาวรวบหางม้าผูกโบว์ และสวมแว่นตา เธอไม่พึงใจจะสมาคมกับผู้ใดอย่างยิ่ง และพยายามกันตนเองจากปฏิสัมพันธ์กับคนรอบข้าง เธอมองว่าเพื่อนร่วมห้องล้วนบ้าบอและใช้ชีวิตเรียบง่ายเกินไป เพราะเธอนิยมทำมากกว่าพูดแต่สุดโต่ง เมื่อมาโรงเรียน จิซาเมะพกคอมพิวเตอร์วางตักมาด้วยเสมอ และมักเลือกจดจ่ออยู่กับคอมพิวเตอร์หรือไม่ก็หนังสือแทนสนใจผู้คนแวดล้อม ซึ่งภาษาปากเรียกคนประเภทนี้ว่า "กีก" (geek) นอกจากนี้ จิซาเมะยังเลือกนั่งในมุมห่างไกลที่สุดของห้อง ถัดจากอายาเซะ ยูเอะ (Ayase Yūe) เลขที่ 4 ผู้เลือกนั่งจุดนี้เพราะไม่ชอบเรียนหนังสือ จิซาเมะมักเดินอยู่หลังหมู่เพื่อน เพราะเห็นว่าเพื่อน ๆ ชอบแสดงออกในทางกะเล่อกะล่า ถึงแม้ในโลกจริงจิซาเมะไม่ต้องการเป็นที่สนใจและถอยห่างปฏิสัมพันธ์ แต่ชีวิตสันโดษของจิซาเมะนั้นกลับตาลปัตร จิซาเมะบ้าคลั่งคอสเพลย์อย่างหนัก และเมื่ออยู่คนเดียวในห้องที่บ้าน เธอมักแต่งคอสเพลย์น่ารัก ไม่สวมแว่น ทำผมทรงต่าง ๆ ถ่ายรูปตนเองและเขียนอนุทินลงอินเทอร์เน็ตทุกวัน โดยใช้นามแฝงว่า "ชิอุ" ซึ่งที่โลกไซเบอร์นี้ เธอได้รับความนิยมในฐานะเน็ตไอดอลเป็นอันมาก มีผู้ติดตามเว็บเพจของเธอไม่ขาดสาย และบางทีเธอก็แต่งคอสเพลย์แนว "ปลุกใจเสือป่า" ตามที่แฟนคลับยุด้วย ชุดที่จิซาเมะชอบที่สุดคือ ชุดกะลาสี (ชุดนักเรียนญี่ปุ่น) ใส่หูแมว และบางทีก็ใส่หางแมวด้วย จิซาเมะยังเป็นนักเลงคอมพิวเตอร์มือฉมัง และเจนจัดระบบคอมพิวเตอร์ ในเรื่องยังปรากฏว่า ไม่มีเครือข่ายคอมพิวเตอร์ใดที่เธอไม่อาจเจาะเข้าถึง และเธอมักใช้โปรแกรม "โฟโต้ช๊อก" (Photoshock, ตั้งชื่อล้อเลียนโฟโตชอป (Photoshop)) แต่งเติมรูปถ่ายตนเองให้ดูดีก่อนนำลงอินเทอร์เน็ต อย่างไรก็ดี จิซาเมะไม่เคยแพร่งพรายเรื่องที่ตนเป็นเน็ตไอดอลยอดนิยมให้เพื่อนที่โรงเรียนทราบ และยิ่งเธอปกปิดมากเท่าไร เธอจึงยิ่งตกใจมากเท่านั้นเมื่อต่อมารู้ว่า เนกิเป็นแฟนคลับตัวยงของเธอมานานแสนนาน เขาติด "ชิอุ" ชนิดที่เข้าชมและแสดงความคิดเห็นในเว็บเพจของเธอไม่เว้นวัน ภายหลังเนกิจึงทราบว่า จิซาเมะคือชิอุ และทำให้เพื่อนร่วมห้องอีกหลาย ๆ คนพลอยทราบไปด้วย</doc>
