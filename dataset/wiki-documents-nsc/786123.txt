<doc id="786123" url="https://th.wikipedia.org/wiki?curid=786123" title="ลอจิกโพรบ">ลอจิกโพรบ ลอจิกโพรบ () เป็นอุปกรณ์ตรวจวัดค่าทางตรรกะในวงจรดิจิทัลอย่างง่าย มีลักษณะคล้ายปากกาขนาดใหญ่ ทำหน้าที่วัดแรงดันไฟฟ้าที่จุดใดจุดหนึ่งของวงจร และแสดงผลค่าตรรกะของจุดนั้นออกมาด้วยดวงไฟสถานะ ลอจิกโพรบโดยปกติจะมีไฟแอลอีดีสีแดง เขียว และส้ม เพื่อแสดงผลสถานะตรรกะ สูง (1) ต่ำ (0) และพัลส์ (สูงต่ำสลับกัน) เมื่อใช้งาน จะต้องนำสายกราวด์ของโพรบไปต่อกับขั้วกราวด์ของวงจรที่ต้องการวัด พร้อมนำสายไฟเลี้ยงโพรบไปต่อยังไฟเลี้ยงของวงจร จากนั้นจิ้มปลายโพรบไปยังจุดที่ต้องการทราบค่า หากจุดนั้นมีตรรกะสูงหรือต่ำ ไฟสถานะสูง/ต่ำก็จะติดสว่างขึ้น หากเป็นการสูงต่ำสลับกัน ไฟสถานะพัลส์จะติดสว่างขึ้นด้วย แต่ถ้าจุดนั้นไม่มีสถานะ (แรงดันอยู่ระหว่างสองสถานะ อิมพีแดนซ์สูง หรือลอย) ไฟสถานะจะไม่ติดสว่าง ลอจิกโพรบที่มีจำหน่ายโดยทั่วไปจะวัดระดับแรงดันตรรกะได้ทั้งแบบทีทีแอลและซีมอสตามการกดสวิตช์เลือก บางชนิดจะมีลำโพงขนาดเล็กอยู่ภายในซึ่งจะส่งเสียงที่ต่างกันตามระดับตรรกะที่วัดได้ (และส่งเสียงสองแบบสลับกันไปมาเมื่อวัดได้สถานะพัลส์) แต่ลอจิกโพรบมีข้อจำกัดสำคัญที่สามารถวัดสัญญาณได้ทีละเส้นเท่านั้น ซึ่งจะต้องใช้ลอจิกแอนะไลเซอร์แทน หากจำเป็นต้องวัดค่ามากกว่าหนึ่งเส้นพร้อม ๆ กันเพื่อเปรียบเทียบทางเวลา</doc>
