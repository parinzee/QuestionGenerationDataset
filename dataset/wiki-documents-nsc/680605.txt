<doc id="680605" url="https://th.wikipedia.org/wiki?curid=680605" title="วอยแต็ก">วอยแต็ก วอยแต็ก (, , แปล : นักรบยิ้ม) เป็นหมีซีเรียสีน้ำตาล ที่เข้าประจำการเป็นทหารของสาธารณรัฐโปแลนด์ ติดยศสิบโทในช่วงสงครามโลกครั้งที่สองประวัติ ประวัติ. วอยแต็กเกิดเมื่อปี ค.ศ. 1942 ในพื้นที่ของจังหวัดฮามาดันในอิหร่าน แม่ของมันถูกยิงตายซึ่งตัวมันถูกเด็กคนหนึ่งเก็บมา ระหว่างที่ทหารชาวโปแลนด์ กองร้อยสรรพาวุธกระสุนปืนใหญ่ที่ 22 กำลังข้ามเทือกเขาอัลบอร์ซทางตอนเหนือของอิหร่านได้พบกับเด็กคนนั้นซึ่งเขาได้นำลูกหมีมาขอแลกกับอาหาร เมื่อกองร้อยสรรพาวุธฯ เดินทางมาถึงปาเลสไตน์ ลูกหมีตกไปอยู่ในความดูแลของกองร้อยขนส่งที่ 22 ซึ่งทหารในกองร้อยนี้ก็ตั้งชื่อให้มันว่า "วอยแต็ก" วอยแต็กที่ย้ายเข้ามากลายเป็นที่รักอย่างรวดเร็ว ซึ่งส่วนใหญ่มันจะอยู่กับเพื่อนสนิทที่เป็นทหารอยู่สองคน ของโปรดที่สุดของวอยแต็กคือเบียร์และไวน์ ซึ่งมันจะเป็นผู้ทดสอบรสชาติของไวน์ว่าบ่มได้ที่หรือยัง นอกจากนี้ วอยแต็กยังโปรดปรานการสูบบุหรี่ ซึ่งในตอนแรกจะสูดควันเข้าไปก่อนก่อนที่จะกินเข้าไปทั้งอัน เวลาผ่านไป วอยแต็กโตขึ้นและมีขนาดร่างกายที่ใหญ่โต รักความสะอาด และสามารถทำวันทยหัตถ์ทักทายทหารคนอื่น ๆ ได้ วอยแต็กชื่นชอบกีฬามวยปล้ำมาก บ่อยครั้งที่มันเล่นมวยปล้ำกับทหารคนอื่น ๆ นอกจากนี้วอยแต็กยังเป็นยามที่ดี คืนหนึ่งมีโจรอาหรับลอบเข้ามาจะขโมยกระสุนซึ่งเข้าไปในจุดที่วอยแต็กนอนหลับอยู่ เมื่อโจรเห็นวอยแต็กก็อุทานเสียงดังจนถูกจับในที่สุดการเข้าเป็นทหาร การเข้าเป็นทหาร. เมื่อสงครามโลกครั้งที่สองเริ่มขึ้นในปี ค.ศ. 1943 โปแลนด์ต้องทำสงครามกับอิตาลี หากวอยแต็กมีสถานะเป็นสัตว์จะไม่สามารถจะเดินทางไปกับทหารคนอื่น ๆ นั่นเองทำให้มีการบรรจุวอยแต็กเข้าเป็นทหารอย่างเป็นทางการ มีการติดยศและหมายเลขประจำตัวพร้อมออกสมุดเบี้ยทหารประจำตัวให้ เมื่อกองร้อยบุกเข้ามาในอิตาลีและกำลังจะบุกมอนเตกัสซีโน (Monte Cassino) ที่ยึดครองโดยนาซีเยอรมนี ระหว่างการรบ วอยแต็กที่มีไหวพริบได้ช่วยแบกกระสุนปืนใหญ่จากรถบรรทุกไปที่ปืนใหญ่ โดยไม่มีการทำหล่นเลยซักครั้ง แม้จะมีเสียงดังจากการยิงปืนใหญ่ก็ไม่ใช่ปัญหาสำหรับวอยแต็ก ภายหลังสงครามครั้งนี้ กองร้อยขนส่งที่ 22 ได้ใช้รูปวอยแต็กกำลังแบกกระสุนปืนใหญ่เป็นเครื่องหมายหน่วย ภายหลังสงครามจบลงใน ค.ศ. 1945 ทหารโปแลนด์กับวอยแต็กถูกส่งไปประจำการที่หมู่บ้านในสกอตแลนด์หลังสงคราม หลังสงคราม. ในสกอตแลนด์ วอยแต็กได้รับความนิยมจากคนในพื้นที่และผู้สื่อข่าวมาก สมาคมโปแลนด์-สกอตแลนด์ได้ให้เกียรติวอยแต็กเป็นหนึ่งในสมาชิกสมาคมฯ วอยแต็กได้รับการปลดประจำการจากการเป็นทหารในวันที่ 15 พฤศจิกายน 1947 และจึงย้ายไปอยู่ที่สวนสัตว์เอดินบะระ ที่นั่นมักมีนักหนังสือพิมพ์รวมถึงทหารชาวโปแลนด์ไปเยี่ยมมันบ่อย ๆ และบ่อยครั้งที่มีคนนำบุหรี่มาให้มัน แต่มันก็ได้เพียงแค่กินบุหรี่เท่านั้นเพราะไม่มีใครจุดไฟให้ วอยแต็กตายในเดือนธันวาคม ค.ศ. 1963 ด้วยอายุราว 22 ปี ในตอนที่ตายวอยแต็กมีน้ำหนัก 230 กิโลกรัม และสูง 1.8 เมตร</doc>
