<doc id="486390" url="https://th.wikipedia.org/wiki?curid=486390" title="จัน ซี">จัน ซี จัน ซี (Chan Sy หรือ Chan Si) เกิดเมื่อ พ.ศ. 2475 ที่จังหวัดกำปงชนัง เสียชีวิตเมื่อ พ.ศ. 2527 ที่มอสโก เป็นนักการเมืองชาวกัมพูชาและเป็นนายกรัฐมนตรีของสาธารณรัฐประชาชนกัมพูชาระหว่าง พ.ศ. 2524 – 2527 จัน ซี เป็นชาวกัมพูชาเชื้อสายจีน เขาเริ่มการเป็นทหารโดยเข้าร่วมกับกลุ่มต่อต้านฝรั่งเศสที่นิยมเวียดนามหรือเขมรเวียดมิญ จัน ซีออกจากกัมพูชาใน พ.ศ. 2497 หลังจากที่สนธิสัญญาเจนีวายอมรับรัฐบาลของพระนโรดม สีหนุ เชื่อว่าจัน ซีกลับเข้าสู่กัมพูชาเมื่อพ.ศ. 2513 หลังการรัฐประหาร เขามีแนวคิดตรงกันข้ามกับพล พตจนหมดบทบาทในพรรคไปใน พ.ศ. 2516 และปรากฏตัวอีกครั้งในการเข้าร่วมกับแนวร่วมปลดปล่อยฯใน พ.ศ. 2521 ในการต่อสู้เพื่อล้มล้างเขมรแดง หลังจากผ่านการฝึกอบรมทางการทหารในโซเวียตเป็นระยะเวลาสั้นๆ จัน ซีได้เป็นรัฐมนตรีว่าการกระทรวงกลาโหมใน พ.ศ. 2523ต่อมาได้เป็นรองนายกรัฐมนตรีและได้เป็นคณะกรรมการโพลิตบูโรของพรรคปฏิวัติประชาชนกัมพูชา เมื่อเฮง สัมรินเข้ามาเป็นเลาธิการทั่วไปของพรรคแทนแปน โสวัณณ์ จัน ซีกลายเป็นผู้มีอิทธิพลสูงในพรรค จัน ซียังได้เดินทางไปเยือนบัลแกเรีย เยอรมันตะวันออก และสหภาพโซเวียต ต่อมาได้เป็นนายกรัฐมนตรี จัน ซีเสียชีวิตที่โรงพยาบาลในมอสโก หลังจากที่เขาเข้ารับการรักษาโรคหัวใจในเดือนธันวาคม พ.ศ. 2527 การเสียชีวิตของเขามีการรายงานจากเวียดนามในวันที่ 31 ธันวาคม พ.ศ. 2527 แม้จะเชื่อว่าเขาเสียชีวิตมาหลายวันแล้วก่อนหน้านั้น จัน ซีเป็นเพื่อนสนิทของแปน โสวัณณ์ที่ถูกปลดออกจากพรรคเพราะความขัดแย้งกับเวียดนาม การเสียชีวิตของจัน ซีจึงเป็นที่สงสัยว่ามีเงื่อนงำ</doc>
