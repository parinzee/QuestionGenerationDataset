<doc id="152631" url="https://th.wikipedia.org/wiki?curid=152631" title="สุวัฒน์ กลิ่นเกษร">สุวัฒน์ กลิ่นเกษร สุวัฒน์ กลิ่นเกษร หรือที่รู้จักทั่วไปในชื่อ "น้าติง" ผู้บรรยายการแข่งขันกีฬาชาวไทย มีชื่อเสียงจากผลงานบรรยายกีฬามวยปล้ำของสหรัฐอเมริกา ด้วยรูปแบบการบรรยายที่โดดเด่นเป็นเอกลักษณ์ เกิดที่กรุงเทพมหานครประวัติ ประวัติ. สุวัฒน์เป็นอาจารย์ประจำวิชาพลศึกษา ของโรงเรียนสาธิตจุฬาลงกรณ์มหาวิทยาลัย โดยรับงานบรรยายการแข่งขันกีฬาต่าง ๆ เป็นอาชีพเสริม โดยเฉพาะมวยปล้ำของสหรัฐอเมริกา เริ่มจากบริษัท วิดีโอสแควร์ จำกัด และบริษัท ไจแอนต์พิกเจอร์ส จำกัด ในส่วนที่บันทึกเป็นวีดิทัศน์ (วิดีโอหรือวีซีดี) จากนั้น เมื่อบริษัท ยูไนเต็ดบรอดแคสติงคอร์ปอเรชัน จำกัด (มหาชน) หรือยูบีซี (ปัจจุบันคือทรูวิชันส์) ซื้อลิขสิทธิ์เผยแพร่มวยปล้ำดังกล่าว ทางโทรทัศน์ผ่านสายเคเบิล ยูบีซีจึงจ้างสุวัฒน์ เป็นผู้บรรยายมวยปล้ำและกีฬาอื่น ๆ ทว่าต่อมาก็ลาออก ไปรับงานบรรยายกีฬาต่าง ๆ โดยเฉพาะมวยปล้ำ ร่วมกับจีเอ็มเอ็มสปอร์ตจนถึงปัจจุบัน ทั้งนี้ระยะหลัง สุวัฒน์ลาออกจากราชการ เพื่อไปรับงานบรรยายอย่างเต็มตัว สุวัฒน์ตั้งชื่อสำหรับการบรรยายมวยปล้ำให้ตัวเองว่า น้าติง ซึ่งมีที่มาแบ่งเป็นคำว่าน้า มาจากนักพากย์การ์ตูนชื่อดัง "น้าต๋อย เซมเบ้" โดยสุวัฒน์ให้เหตุผลว่า เป็นคำเรียกที่ติดปากคนไทย และเป็นคำเรียกที่ไม่แก่ ไม่ว่าเวลาจะผ่านไปนานเพียงใด ส่วนคำว่าติง มาจากนักมวยปล้ำชื่อดัง "สติง" (Sting) ซึ่งแข่งขันอยู่ในระยะแรกที่สุวัฒน์เข้ามาบรรยายกีฬา และเขาชื่นชอบเป็นส่วนตัวด้วย อนึ่ง สุวัฒน์เคยเข้าร่วมรายการ อัจฉริยะข้ามคืน ในครั้งที่ 43 ซึ่งแข่งขันที่เมืองจำลองพัทยา โดยเข้าถึงรอบ 4 คนสุดท้าย และถอดรหัสสำเร็จเป็นคนที่ 2 แต่ตอบคำถามผิดจึงตกรอบ</doc>
