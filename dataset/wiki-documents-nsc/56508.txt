<doc id="56508" url="https://th.wikipedia.org/wiki?curid=56508" title="ลัดดา แทมมี ดักเวิร์ธ">ลัดดา แทมมี ดักเวิร์ธ พันโทหญิง ลัดดา แทมมี ดักเวิร์ธ (, เกิด 12 มีนาคม พ.ศ. 2511 - ) สมาชิกวุฒิสภาสหรัฐอเมริกา จากรัฐอิลลินอยส์ อดีตสมาชิกสภาผู้แทนราษฎรเขต 8 รัฐอิลลินอยส์ สหรัฐอเมริกา ผู้ช่วยรัฐมนตรีกระทรวงกิจการทหารผ่านศึกของประเทศสหรัฐอเมริกา เป็นทหารผ่านศึกหญิง ลูกครึ่งไทย-สหรัฐ ผู้สูญเสียขาทั้งสองข้างในสงครามรุกรานอิรัก และเป็นตัวแทนพรรคเดโมแครต ในการเลือกตั้งกลางเทอมสมาชิกสภาผู้แทนราษฎร เขต 6 รัฐอิลลินอยส์ สหรัฐอเมริกา เมื่อวันที่ 8 พฤศจิกายน พ.ศ. 2549 แต่พ่ายแพ้ให้แก่ปีเตอร์ รอสแกม ไปอย่างฉิวเฉียดเพียงร้อยละ 2 ในปี พ.ศ. 2555 เธอได้รับชัยชนะการเลือกตั้งให้เป็นสมาชิกสภาผู้แทนราษฎร เขต 8 รัฐอิลลินอยส์ ซึ่งทำให้เธอเป็นสมาชิกสภาผู้แทนราษฎรที่เป็นสตรีเชื้อสายไทยคนแรกในประวัติศาสตร์ที่ผ่านการเลือกตั้งเข้าไปทำงานในรัฐสภาสหรัฐอเมริกา สตรีเชื้อสายเอเชียคนแรกที่ได้รับเลือกเข้าสภาแห่งรัฐอิลลินอยส์ วุฒิสมาชิกคนแรกของสหรัฐฯ ที่ให้กำเนิดบุตรขณะดำรงตำแหน่งสมาชิกวุฒิสภา และสตรีทุพพลภาพคนแรกที่ได้รับเลือกเป็นสมาชิกสภาผู้แทนราษฎรสหรัฐอเมริกาประวัติ ประวัติ. ลัดดา เกิดเมื่อวันที่ 12 มีนาคม พ.ศ. 2511 ที่กรุงเทพมหานคร เป็นบุตรีของแฟรงก์ แอล. ดักเวิร์ธ กับละไม ดักเวิร์ธ (สกุลเดิม สมพรไพลิน) สตรีชาวไทยเชื้อสายจีน ครอบครัวของลัดดาโยกย้ายไปในหลายประเทศแถบเอเชียตะวันออกเฉียงใต้ตามหน้าที่การงานของบิดาซึ่งเป็นทหาร แต่จากการที่เธอเคยพำนักอยู่หลายประเทศ ทำให้เธอสามารถใช้ภาษาไทย, อินโดนีเซีย และอังกฤษ ครอบครัวของเธอลงหลักปักฐานในฮาวายขณะที่เธอมีอายุได้ 16 ปี เข้ารับการศึกษาจากโรงเรียนสิงคโปร์อเมริกัน และโรงเรียนนานาชาติกรุงเทพ เธอสำเร็จการศึกษาระดับมัธยมศึกษาจากโรงเรียนเพรสซิเดนต์ วิลเลียม แมกคินลีย์ ไฮสกูล ระดับอุดมศึกษาปริญญาตรีจากมหาวิทยาลัยฮาวาย วิทยาเขตมานัว และปริญญาโทจากมหาวิทยาลัยจอร์จวอชิงตัน ปัจจุบันกำลังศึกษาปริญญาเอกที่มหาวิทยาลัยนอร์ทเทิร์นอิลลินอยส์ พันโทหญิงลัดดา แทมมี ดักเวิร์ธ สมรสแล้วกับพันตรีไบรอัน ดับเบิลยู. โบล์สบีย์ เจ้าหน้าที่กองพลสื่อสาร และสหายผ่านศึกในสงครามอิรัก มีลูกสาว 2 คน โดยการทำเด็กหลอด (IVF) เกิดเมื่อปี พ.ศ. 2557 และ พ.ศ. 2561รับราชการทหาร รับราชการทหาร. เธอสมัครเข้าร่วมกองทัพสหรัฐอเมริกา ในปี พ.ศ. 2535 และเลือกที่จะเป็นนักบินเฮลิคอปเตอร์ ระหว่างที่เธอเข้าร่วมรบในสงครามรุกรานอิรัก เมื่อวันที่ 12 พฤศจิกายน พ.ศ. 2547 เฮลิคอปเตอร์ UH-60 แบล็คฮอว์ค ที่เธอเป็นนักบินผู้ช่วย ถูกยิงลูกระเบิดเข้ามาในเครื่อง และเกิดระเบิดตรงที่เธอนั่ง ทำให้สูญเสียขาทั้งสองข้าง และแขนข้างขวาพิการ อย่างไรก็ตามแพทย์ก็ได้ทำการต่อแขนข้างขวาให้แก่เธอ แต่เธอต้องนั่งบนรถเข็น และใช้ขาเทียมในเวลาต่อมา ปัจจุบันเธอยังรับราชการเป็นนายทหารในสังกัดกองกำลังพิทักษ์มาตุภูมิแห่งรัฐอิลลินอยส์ เช่นเดียวกับสามีของเธอคือ พันตรีไบรอัน ดับเบิลยู. โบล์สบีย์ เจ้าหน้าที่กองพลสื่อสาร และสหายผ่านศึกในสงครามอิรักบทบาททางการเมือง บทบาททางการเมือง. เธอได้รับเลือกเป็นตัวแทนพรรคเดโมแครตในการเลือกตั้งกลางเทอม ที่รัฐอิลลินอยส์ เป็นตัวแทนพรรคในการวิพากษ์วิจารณ์นโยบายอิรัก ของประธานาธิบดีจอร์จ ดัลเบิลยู บุชหลายครั้ง ผลการเลือกตั้งเธอพ่ายแพ้คู่แข่งจากพรรครีพับลิกันไปอย่างสูสี ซึ่งห่างเพียงร้อยละ 2 ลัดดาเป็นหนึ่งในตัวเลือกของพรรคเดโมแครต ในตำแหน่งวุฒิสมาชิกจากรัฐอิลลินอยส์ ที่ว่างลงหลังบารัก โอบามา ไปดำรงตำแหน่งประธานาธิบดีแห่งสหรัฐอเมริกา ในต้นปี พ.ศ. 2552 แทมมี ดักเวิร์ธ ได้รับแต่งตั้งเป็น ผู้ช่วยรัฐมนตรีกระทรวงกิจการทหารผ่านศึกของประเทศสหรัฐอเมริกา ในปี พ.ศ. 2555 เธอได้ลงสมัครเป็นสมาชิกสภาผู้แทนราษฎรในเขต 8 รัฐอิลลินอยส์ ซึ่งเขตดังกล่าวถือเป็นเขตที่มีความหลากหลายทางเชื้อชาติสูง ประชากรส่วนใหญ่ร้อยละ 84 เป็นคนผิวขาว ส่วนคนเอเชียมีสัดส่วนประมาณร้อยละ 6 จากจำนวนประชากรทั้งหมด 653,000 คน ในการนี้เธอได้รับเสียงสนับสนุนจำนวนมากโดยเฉพาะจากชาวไทยที่พำนักในชิคาโก ซึ่งชาวไทยกลุ่มดังกล่าวต่างให้การสนับสนุนลัดดา และตัวเธอเองก็ให้สัมภาษณ์กับ วีโอเอ ภาคภาษาไทย เกี่ยวกับการสนับสนุนของชาวไทย ความว่า "รู้สึกดีใจที่ได้รับการสนับสนุนจากชาวไทยและให้กำลังใจในการเข้าสู่สนามเลือกตั้งในครั้งนี้และจะใช้เงินที่ได้รับบริจาคอย่างคุ้มค่าเพราะการหาเสียงในสหรัฐต้องใช้งบประมาณจำนวนมาก" ในวันที่ 7 พฤศจิกายน พ.ศ. 2555 เธอได้รับชัยชนะการเลือกตั้งให้เป็นสมาชิกสภาผู้แทนราษฎร ซึ่งทำให้เธอเป็นสมาชิกสภาผู้แทนราษฎรหญิงเชื้อสายไทยคนแรกในประวัติศาสตร์ที่ผ่านการเลือกตั้งเข้าไปทำงานในรัฐสภาสหรัฐอเมริกา โดยมีคะแนนชนะโจ วอลช์ คู่แข่งจากพรรครีพับลิกัน ร้อยละ 55 ต่อร้อยละ 45 หรือคิดเป็นคะแนน 120,774 ต่อ 99,922เครื่องราชอิสริยาภรณ์เครื่องราชอิสริยาภรณ์. - เครื่องราชอิสริยาภรณ์อันมีเกียรติยศยิ่งมงกุฎไทย ชั้นที่ 1 ประถมาภรณ์มงกุฏไทย</doc>
