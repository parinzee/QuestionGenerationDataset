<doc id="242013" url="https://th.wikipedia.org/wiki?curid=242013" title="เดอะไวต์สไตรปส์">เดอะไวต์สไตรปส์ เดอะไวต์สไตรปส์ () เป็นวงร็อกคู่สามี-ภรรยาสัญชาติอเมริกัน ก่อตั้งขึ้นในปี 1997 ในดีทรอยต์ รัฐมิชิแกน ประกอบด้วย แจ็ก ไวต์ ซึ่งทำหน้าที่ร้องนำ เล่นกีตาร์ และเครื่องดนตรีอื่น และเม็ก ไวต์ มือกลอง เพอร์คัชชัน และร้องในบางครั้ง หลังจากออกซิงเกิลหลายซิงเกิลและอัลบั้ม 3 ชุด ภายใต้ค่ายเพลงใต้ดินอิสระ เดอะไวต์สไตรปส์ก็เริ่มโดดเด่นขึ้นมาในปี 2002 ในส่วนหนึ่งของกระแสเพลงฟื้นฟูการาจร็อก อัลบั้ม White Blood Cells และ Elephant ประสบความสำเร็จเป็นอย่างดี ทำให้เป็นที่รู้จักกว้างขวางในสื่อทั้งในสหรัฐอเมริกาเองและในสหราชอาณาจักร และโดยเฉพาะอย่างยิ่งในซิงเกิล "Seven Nation Army" ที่กล่าวได้ว่าเป็นซิงเกิลที่ทำให้ไวต์สไตรปส์มีชื่อเสียงขึ้นมา เพลงได้ถูกนำไปใช้ในการแข่งขันฟุตบอล รวมถึงการประท้วงทางการเมืองในยุโรปหลายครั้ง สมาชิกทั้ง 2 ทำเพลงด้วยตัวเองทั้งหมด ทั้งการเขียนเพลงและบันทึกเสียง แม้กระทั่งคอนเสิร์ตที่เล่นสดแค่ 2 คน ไม่มีนักดนตรีอื่นเพิ่มเติม ซึ่งพวกเขาได้ใช้เครื่องดนตรีที่จำกัดให้คุ้มค่าที่สุด โดยเฉพาะยิ่งในซิงเกิล "Seven Nation Army" ที่เสียงดูเหมือนใช้กีตาร์เบส แต่แท้จริงแล้วแจ็ก ไวต์ ได้ปรับเสียงให้กีตาร์ไฟฟ้าเล่นได้แบบ "เซมิ-อะคูสติก" (Semi-acoustic) ดนตรีของพวกเขาได้รับอิทธิพลผสมผสานระหว่างแนวพังก์และบลูส์ การแต่งเพลงที่เรียบเรียง แสดงอย่างง่ายๆ ดิบๆ และทั้งคู่ยังเป็นที่สะดุดตาในเรื่องของแฟชั่น ด้วยสีง่ายๆ มาประกอบโดยเฉพาะอย่างยิ่งคือ สีแดง สีขาว และสีดำ เดอะไวต์สไตรปส์ มีผลงานสตูดิโออัลบั้ม 6 ชุด, อีพี 2 ชุด ,อัลบั้มมิวสิกวิดีโอ 1 ชุด, ซิงเกิล 26 ชุดและมิวสิกวิดีโอ 24 เพลง วงมียอดขายโดยประมาณที่ 12 ล้านชุดทั่วโลก โดยมียอดขาย 2 ล้านชุดเฉพาะในสหรัฐอเมริกา 3 อัลบั้มของพวกเขา ยังได้รับรางวัลแกรมมี่ในสาขาอัลบั้มอัลเทอร์เนทีฟยอดเยี่ยมอีกด้วย หลังจากที่อยู่ในช่วงพักวง และงานสตูดิโออัลบั้มร่วม 3 ปี ล่าสุด แจ็ก ไวต์ และ เม็ก ไวต์ ตัดสินใจประกาศแยกวง "เดอะไวต์สไตรปส์" อย่างเป็นทางการ เมื่อวันที่ 2 กุมภาพันธ์ 2011ผลงานเพลงสตูดิโออัลบั้มผลงานเพลง. สตูดิโออัลบั้ม. - The White Stripes (1999) - De Stijl (2000) - White Blood Cells (2001) - Elephant (2003) - Get Behind Me Satan (2005) - Icky Thump (2007)</doc>
