<doc id="713624" url="https://th.wikipedia.org/wiki?curid=713624" title="คุลฟี">คุลฟี คุลฟี (; ) เป็นขนมหวานอย่างหนึ่งของอาหารอินเดีย มีลักษณะคล้ายกับไอศกรีมหรือหวานเย็นของไทย คุลฟีได้รับความนิยมโดยทั่วไปในประเทศอินเดีย รวมถึงประเทศอื่นในภูมิภาคเดียวกัน เช่น เนปาล, ปากีสถาน, บังกลาเทศ จนถึงพม่าและตะวันออกกลาง จนถูกเรียกว่า "ไอศกรีมแบบดั้งเดิมของอนุทวีปอินเดีย" คุลฟีมีลักษณะคล้ายกับหวานเย็นของไทย โดยเป็นไอศกรีมเสียบไม้ หากแต่จะทำมาจากนมสดที่ผ่านการเคี่ยวจนข้นมัน และปรุงแต่งรสชาติด้วยการผสมน้ำตาล และเติมกลิ่นต่าง ๆ เข้าไปด้วย เช่น เครื่องเทศ, กุหลาบ, มะม่วง, พิสตาชีโอ เป็นต้น นอกจากจะมีการเสียบไม้แล้ว ยังมีคุลฟีแบบที่เสิร์ฟใส่จานเป็นของหวานสำหรับปิดท้ายมื้ออาหารค่ำอีกด้วย คุลฟีมีกำเนิดมาแล้วอย่างน้อยในยุคราชวงศ์โมกุล ในรัชสมัยจักรพรรดิอักบัร ราวศตวรรษที่ 16-18 โดยมีการนำน้ำแข็งจากเทือกเขาหิมาลัยผสมกับเกลือแล้วนำไปปั่นเป็นไอศกรีม ก็คือ คุลฟี นั่นเอง โดยในยุคนั้นคุลฟีถือเป็นอาหารสำหรับชนชั้นสูงหรือระดับพระราชวงศ์เท่านั้น ปัจจุบัน คุลฟีมีการจำหน่ายโดยทั่วไป ทั้งภัตตาคารร้านอาหารหรือข้างถนน โดยมีทั้งที่เสิร์ฟมาในจานของหวานและที่เสียบไม้ คนขายคุลฟีเรียกว่า "คุลฟีวาลัส" (Kulfiwalas) จะสะพายกระติกน้ำแข็งทรงยาว เดินไปตามถนน ตะโกนไปเรื่อย ๆ ว่า "คุลฟี ๆ"</doc>
