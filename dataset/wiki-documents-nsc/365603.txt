<doc id="365603" url="https://th.wikipedia.org/wiki?curid=365603" title="คณิต สาพิทักษ์">คณิต สาพิทักษ์ พลเอก คณิต สาพิทักษ์ อดีตประธานที่ปรึกษากระทรวงกลาโหม อดีตแม่ทัพภาคที่ 1 อดีตประธานกรรมการ บริษัท วิทยุการบินแห่งประเทศไทย จำกัด เกิดเมื่อวันที่ 19 ธันวาคม พ.ศ. 2495 มีชื่อเล่นว่า "อ๊อด" เป็นหนึ่งในนายทหารที่ ควบคุมการชุมนุมของแนวร่วมประชาธิปไตยต่อต้านเผด็จการแห่งชาติ พ.ศ. 2553 ปฏิบัติหน้าที่ตาม พรก.บริหารราชการในสถานการณ์ฉุกเฉิน พ.ศ. 2548 จบการศึกษาจากโรงเรียนเตรียมทหารรุ่นที่ 13 (ตท.13) โรงเรียนนายร้อยพระจุลจอมเกล้ารุ่นที่ 24 (จปร.24) และโรงเรียนเสนาธิการทหารบก เมื่อรับราชการทหาร พล.อ.คณิต ได้เข้าประจำการที่กรมทหารราบที่ 9  (ร. 9)และได้เติบโตตามหน้าที่การงานมาในหน่วยนี้ตลอด จนกระทั่งในปี พ.ศ. 2548 ได้รับแต่งตั้งเป็น ผู้บัญชาการกองพลทหารราบที่ 2 รักษาพระองค์ (พล.ร.2 รอ.) หรือ "บูรพาพยัคฆ์" ปี พ.ศ. 2551 ได้เป็นรองแม่ทัพภาคที่ 1 และเป็นแม่ทัพภาคที่ 1 ต่อจาก พล.ท.ประยุทธ์ จันทร์โอชา (ยศในขณะนั้น) ที่ขึ้นเป็นเสนาธิการทหารบก นอกจากนี้แล้วหลังการรัฐประหารเมื่อวันที่ 19 กันยายน พ.ศ. 2549 พล.อ.คณิต ซึ่งในขณะนั้นมียศ พลตรี (พล.ต.) ได้รับแต่งตั้งเป็นสมาชิกสภานิติบัญญัติแห่งชาติ (สนช.) ด้วย ในการชุมนุมของกลุ่มคนเสื้อแดงเมื่อกลางปี พ.ศ. 2553 พล.อ.คณิต ซึ่งขณะนั้นดำรงตำแหน่งแม่ทัพภาคที่ 1 ในยศ พลโท (พล.ท.) พล.อ.คณิต มีหน้าที่ต้องรับผิดชอบต่อการชุมนุม แต่ทว่ามีเสียงเล่าลือว่าขัดแย้งกับ พล.อ.ประยุทธ์ จันทร์โอชา รองผู้บัญชาการทหารบก และ พล.ท.ดาว์พงษ์ รัตนสุวรรณ รองเสนาธิการทหารบก (ยศและตำแหน่งในขณะนั้น) เนื่องจาก พล.อ.คณิต ไม่ยอมใช้ความเด็ดขาดกับผู้ชุมนุมตามแผนที่วางไว้ ทำให้เมื่อมีการโยกย้ายตำแหน่งนายทหารกลางปีนั้น พล.อ.คณิต แม้จะได้รับเลื่อนยศขึ้นเป็น พลเอก (พล.อ.) แต่ก็ถูกย้ายไปเป็นที่ปรึกษากองทัพบก ซึ่งเป็นตำแหน่งที่ไม่สำคัญ แต่ก็มีเสียงเล่าลือว่า มีสัญญาทางใจจาก พล.อ.ประวิตร วงษ์สุวรรณ รัฐมนตรีว่าการกระทรวงกลาโหม ว่าในการโยกย้ายประจำปีในต้นปีหน้าจะให้กลับมารับตำแหน่งสำคัญ จนกระทั่งในวันที่ 25 มีนาคม พ.ศ. 2554 มีพระบรมราชโองการโปรดเกล้าฯแต่งตั้ง พล.อ.คณิต ให้ดำรงตำแหน่งประธานที่ปรึกษากระทรวงกลาโหม โดยมีผลตั้งแต่วันที่ 1 เมษายน ปีเดียวกันเป็นต้นไป ทำให้ถูกจับตามองว่าอาจได้รับการสนับสนุนให้เป็น ปลัดกระทรวงกลาโหม เป็นคนถัดไปในกลางปีเดียวกัน ในปี พ.ศ. 2557 ได้รับแต่งตั้งเป็นสมาชิกสภานิติบัญญัติแห่งชาติ พล.อ.คณิต มีชื่อที่เรียกเล่น ๆ โดยสื่อมวลชนว่า "บิ๊กอ๊อด" ชีวิตครอบครัวสมรสแล้วกับนางงามจิตร สาพิทักษ์ มีบุตรสาว 1 คน บุตรชาย 2 คน (กรวรรณ สาพิทักษ์, ร.ต.คณินวัฒน์ สาพิทักษ์, คมน์ สาพิทักษ์) ซึ่งบุตรชายคนหนึ่งได้เสียชีวิตไปเมื่อปลายปี พ.ศ. 2551 จากอุบัติเหตุทางท้องถนนเครื่องราชอิสริยาภรณ์เครื่องราชอิสริยาภรณ์. - เครื่องราชอิสริยาภรณ์อันมีเกียรติยศยิ่งมงกุฎไทย ชั้นประถมาภรณ์มงกุฎไทย (ป.ม.) - เครื่องราชอิสริยาภรณ์อันเป็นที่เชิดชูยิ่งช้างเผือก ชั้นประถมาภรณ์ช้างเผือก (ป.ช.) - เครื่องราชอิสริยาภรณ์อันมีเกียรติยศยิ่งมงกุฎไทย ชั้นมหาวชิรมงกุฎ (ม.ว.ม.) - เครื่องราชอิสริยาภรณ์อันเป็นที่เชิดชูยิ่งช้างเผือก ชั้นมหาปรมาภรณ์ช้างเผือก (ม.ป.ช.)</doc>
