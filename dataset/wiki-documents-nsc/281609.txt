<doc id="281609" url="https://th.wikipedia.org/wiki?curid=281609" title="โนริโกะ เซ็งเงะ">โนริโกะ เซ็งเงะ โนะริโกะ เซ็งเงะ (; 22 กรกฎาคม พ.ศ. 2531) พระนามเดิม เจ้าหญิงโนะริโกะแห่งทะกะมะโดะ () พระธิดาพระองค์กลางในเจ้าชายโนะริฮิโตะ เจ้าชายทะกะมะโดะ และเจ้าหญิงฮิซะโกะ พระชายาฯ ภายหลังได้ทรงลาออกจากฐานันดรศักดิ์แห่งพระราชวงศ์เพื่อเสกสมรสกับคุนิมะโระ เซ็งเงะพระประวัติ พระประวัติ. โนะริโกะ เซ็งเงะ มีพระนามเดิมว่า เจ้าหญิงโนะริโกะแห่งทะกะมะโดะ เป็นพระธิดาพระองค์กลางในเจ้าชายโนะริฮิโตะ เจ้าชายทะกะมะโดะ และ เจ้าหญิงฮิซะโกะ พระชายาฯ นอกจากนี้พระองค์ยังมีพระพี่น้องอีกสองพระองค์ คือ เจ้าหญิงสึงุโกะ และเจ้าหญิงอะยะโกะแห่งทะกะมะโดะ เจ้าหญิงโนะริโกะ เข้ารับการศึกษาระดับปฐมวัยจนจบมัธยมศึกษาจากโรงเรียนกะกุชูอิง และทรงศึกษาต่อสาขาจิตวิทยา คณะอักษรศาสตร์ มหาวิทยาลัยกะกุชูอิง ในเดือนเมษายน พ.ศ. 2550 โดยพระองค์ตั้งพระทัยที่จะปฏิบัติตามการเรียนในจิตวิทยาคลินิก ในเดือนกรกฎาคม พ.ศ. 2551 พระองค์เข้าร่วมประกอบพระกรณียกิจร่วมกับพระบรมวงศานุวงศ์พระองค์อื่น ๆ โดยเฉพาะกับพระชนนี และประกอบพระกรณียกิจสม่ำเสมอ ต่อมาวันที่ 20 มีนาคม พ.ศ. 2554 ทรงสำเร็จการศึกษาปริญญาศิลปศาสตรบัณฑิตจิตวิทยา มหาวิทยาลัยกะกุชูอิงเสกสมรส เสกสมรส. เจ้าหญิงโนะริโกะทรงพบกับคุนิมะโระ เซ็งเงะ บุตรชายของทะกะมะซะ เซ็งเงะ เจ้าอาวาสแห่งศาลเจ้าอิซุโมะในจังหวัดชิมะเนะที่ดูแลศาลเจ้านี้มาหลายชั่วอายุคน เมื่อครั้งตามเสด็จเจ้าหญิงฮิซะโกะไปสักการะศาลเจ้าดังกล่าว เมื่อปี พ.ศ. 2550 ทั้งคู่ได้มีการติดต่อกันเรื่อยมา จนนำมาสู่การได้หมั้นหมายกับนายเซ็งเงะ วัย 41 ปี เมื่อวันที่ 27 พฤษภาคม พ.ศ. 2557 ก่อนทั้งคู่จะเสกสมรสกันเมื่อวันที่ 5 ตุลาคมปีเดียวกันนั้น ณ ศาลเจ้าแห่งนั้น ระหว่างพิธีเสกสมรสพระองค์ทรงฉลองพระองค์สำหรับเสกสมรสโบราณที่เจ้าหญิงยุริโกะ พระอัยยิกาฝ่ายพระชนก ทรงตกทอดมาจากสมเด็จพระจักรพรรดินีเทเม ทั้งนี้ตระกูลของคุนิมะโระ เซ็งเงะ เคยตกทอดตำแหน่งคะโซะกุ (เทียบชั้นบารอนของตะวันตก) มาเนิ่นนานก่อนถูกยกเลิกในปี พ.ศ. 2490 โดยเจ้าหญิงโนะริโกะกับคุนิมะโระเป็นญาติกันสองชั้น มีบรรพบุรุษคนเดียวกันคือมิชิตะกะ คุโจ พระชนกในสมเด็จพระจักรพรรดินีเทเม (พระนามาภิไธยเดิม ซะดะโกะ คุโจ) พระปัยยิกาของเจ้าหญิง และทวดของคุนิมะโระเมื่อนับจากป้า นอกจากนี้ทั้งสองยังเป็นลูกพี่ลูกน้องกันห้าชั้นเมื่อนับจากทะดะยะซุ นะกะยะมะ พระอัยกาของสมเด็จพระจักรพรรดิเมจิ เจ้าหญิงโนะริโกะจำต้องทรงสละฐานันดรศักดิ์ตามกฎมณเฑียรบาลของญี่ปุ่น และเปลี่ยนพระนามเป็นสามัญชนเป็น "โนะริโกะ เซ็งเงะ" หลังจากการจดทะเบียนสมรส และมีงานเลี้ยงฉลองเสกสมรสเป็นการส่วนพระองค์เมื่อวันที่ 6 ตุลาคม พ.ศ. 2557 ณ โรงแรมอิชิฮะตะ เมืองมะสึเอะ จังหวัดชิมะเนะ มีผู้ร่วมงาน 280 คน ที่มีเฉพาะพระญาติและพระสหายร่วมสถานศึกษา และเลี้ยงฉลองเสกสมรสอีกครั้งในวันที่ 8 ตุลาคมปีเดียวกัน โดยมีพระบรมวงศานุวงศ์ญี่ปุ่นเข้าร่วมในการนี้ โนะริโกะถือเป็นเจ้านายพระองค์ที่ 7 ของราชวงศ์ญี่ปุ่นที่ลาออกจากฐานันดรศักดิ์ต่อจากซะยะโกะ คุโระดะ พระราชธิดาในสมเด็จพระจักรพรรดิอะกิฮิโตะเมื่อปี พ.ศ. 2548 โดยรัฐบาลได้มอบบำเหน็จเป็นเงิน 106.75 ล้านเยนให้แก่อดีตเจ้าหญิงด้วยพระเกียรติยศพระอิสริยยศพระเกียรติยศ. พระอิสริยยศ. - เจ้าหญิงโนะริโกะแห่งทะกะมะโดะ (22 กรกฎาคม พ.ศ. 2531 — 5 ตุลาคม พ.ศ. 2557) - โนะริโกะ เซ็งเงะ (5 ตุลาคม พ.ศ. 2557 — ปัจจุบัน)เครื่องราชอิสริยาภรณ์เครื่องราชอิสริยาภรณ์. - เครื่องราชอิสริยาภรณ์รัตนมงกุฎ ชั้นที่ 2ลำดับสาแหรก</doc>
