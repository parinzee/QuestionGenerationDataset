<doc id="241807" url="https://th.wikipedia.org/wiki?curid=241807" title="แฟรงค์ เฮอร์เบิร์ต">แฟรงค์ เฮอร์เบิร์ต แฟรงคลิน แพทริค เฮอร์เบิร์ต (8 ตุลาคม ค.ศ. 1920 - 11 กุมภาพันธ์ ค.ศ. 1986) นักเขียนนิยายวิทยาศาสตร์ที่มีชื่อเสียงชาวอเมริกัน ผลงานเขียนของเฮอร์เบิร์ตที่ได้รับการยอมรับ คือ นวนิยายเรื่อง ดูน (Dune) ตีพิมพ์ครั้งแรกเมื่อ ค.ศ. 1965 และมีภาคต่ออีก 5 ภาค มีเนื้อหาเกี่ยวกับโลกอนาคต กล่าวถึงการดำรงอยู่ของมนุษย์ วิวัฒนาการ ระบบนิเวศ โดยอ้างอิงถึงเรื่องศาสนา การเมือง และอำนาจ ถูกนำมาสร้างเป็นภาพยนตร์โดยดิโน เดอ ลอเรนติส เมื่อ ค.ศ. 1984 กำกับโดย เดวิด ลินช์ นวนิยาย ดูน จำหน่ายได้มากกว่า 12 ล้านเล่มทั่วโลก ได้รับรางวัลเนบิวลาประจำปี ค.ศ. 1965 ได้รับการยกย่องให้เป็นหนึ่งในสองวรรณกรรมวิทยาศาสตร์ที่ดีที่สุดในโลก เทียบเท่ากับ เดอะลอร์ดออฟเดอะริงส์ ของเจ. อาร์. อาร์. โทลคีน ฉบับภาษาไทย ตีพิมพ์เมื่อ พ.ศ. 2546 ใช้ชื่อว่า ดูน : ราชันย์พิภพทะเลทราย นอกเหนือจากผลงานเขียนนิยายวิทยาศาสตร์แล้ว แฟรงค์ เฮอร์เบิร์ต ยังเป็นนักเขียนเรื่องสั้น ตีพิมพ์ในนิตยสาร SF ตีพิมพ์ในประเทศญี่ปุ่น หลังการเสียชีวิตของแฟรงค์ เฮอร์เบิร์ตในปี ค.ศ. 1986 บุตรชายของเขาชื่อ ไบรอัน เฮอร์เบิร์ต ได้ร่วมกับนักเขียนชื่อเควิน เจ. แอนเดอร์สัน เขียนนวนิยายไตรภาค ภาคปฐมบท และภาคต่อ จากนวนิยายที่เฮอร์เบิร์ตเขียนไว้ 6 เล่ม รวมเรียกว่า "จักรวาลของดูน" (Dune universe)</doc>
