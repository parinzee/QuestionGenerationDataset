<doc id="385985" url="https://th.wikipedia.org/wiki?curid=385985" title="จัตุรัสจามจุรี">จัตุรัสจามจุรี จามจุรีสแควร์ หรือ จัตุรัสจามจุรี () เป็นศูนย์การค้า อาคารสำนักงานและอาคารพักอาศัย ใจกลางเขตธุรกิจการค้าของกรุงเทพมหานคร คือแยกสามย่าน ถนนสีลมและถนนสุรวงศ์ มีพื้นที่เชื่อมต่อกับส่วนการศึกษาของจุฬาลงกรณ์มหาวิทยาลัย บริหารจัดการโดยสำนักงานจัดการทรัพย์สิน จุฬาลงกรณ์มหาวิทยาลัย จามจุรีสแควร์ตั้งอยู่บริเวณหัวมุมแยกสามย่านฝั่งคณะพาณิชยศาสตร์และการบัญชี จุฬาลงกรณ์มหาวิทยาลัย เป็นอาคาร 3 หลัง แบ่งเป็นส่วนอาคารสำนักงาน 40 ชั้น ตั้งอยู่ทางทิศตะวันออกสุด ส่วนศูนย์การค้าและศูนย์การเรียนรู้ทางวิทยาศาสตร์ เป็นอาคารสูง 4 ชั้น ตั้งอยู่ตรงกลาง ส่วนอาคารพักอาศัย 23 ชั้น ตั้งอยู่ด้านตะวันตกสุด มีพื้นที่รวม 274,459 ตารางเมตร ชั้นใต้ดินของอาคารสามารถเชื่อมต่อกับสถานีรถฟ้าใต้ดิน (MRT) สถานีสามย่าน ซึ่งนับเป็นการเชื่อมต่อกับอาคารแห่งแรกของไทย นอกจากนี้ อาคารดังกล่าวยังเป็นที่ทำการหลักของ บริษัท โทเทิ่ล แอ็คเซ็ส คอมมูนิเคชั่น จำกัด (มหาชน) หรือ ดีแทค อีกด้วยประวัติ ประวัติ. พ.ศ. 2538 บริษัทเอกชนมีโครงการพัฒนาที่ดินขนาดใหญ่ บนเนื้อที่ประมาณ 21 ไร่ ริมถนนพระรามที่ 4 บริเวณสี่แยกสามย่านของจุฬาลงกรณ์มหาวิทยาลัย ต่อมาในช่วงวิกฤตการณ์การเงินในเอเชีย พ.ศ. 2540 บริษัทเอกชนผู้ลงทุนเดิมประสบปัญหาวิกฤตเศรษฐกิจนี้ด้วย ส่งผลให้จุฬาลงกรณ์มหาวิทยาลัย เข้ามาดำเนินการพัฒนาต่อ ซึ่งถือว่าเป็นโครงการแรกที่สำนักงานจัดการทรัพย์สิน จุฬาลงกรณ์มหาวิทยาลัย บริหารจัดการเอง จุฬาลงกรณ์มหาวิทยาลัยได้ขอพระราชทานกราบบังคมทูล สมเด็จพระเทพรัตนราชสุดาฯสยามบรมราชกุมารี เสด็จพระราชดำเนินทรงเปิดอาคารจัตุรัสจามจุรี เมื่อวันที่ 26 มีนาคม 2551ส่วนประกอบของโครงการ ส่วนประกอบของโครงการ. โครงการจามจุรีสแควร์ประกอบไปด้วย 3 ส่วน ดังนี้- อาคารสำนักงาน 40 ชั้น เป็นพื้นที่ ให้เช่า 87,000 ตารางเมตร ได้รับการออกแบบตัวอาคารให้เป็นอาคารประหยัดพลังงานโดยอาศัยนวัตกรรม Double Glassing เพื่อกันความร้อนจากแสงแดดแต่ยังมีแสงสว่างมากเพียงพอ ช่วยลดการใช้เครื่องปรับอากาศและลดการใช้ไฟให้แสงสว่างในเวลากลางวัน โดยพื้นที่ส่วนใหญ่อาคารดังกล่าวเป็นที่ตั้งสำนักงานใหญ่ของ บริษัท โทเทิ่ล แอ็คเซ็ส คอมมูนิเคชั่น จำกัด (มหาชน) ที่ย้ายออกมาจากสำนักงานเดิมบริเวณถนนวิภาวดี-รังสิต - อาคารพักอาศัย 24 ชั้น ขนาด 27,162 ตารางเมตร จำนวน 220 ยูนิต มีการจัดให้มีสิ่งอำนวยความสะดวกในทุก ๆ ด้าน เพื่ออำนวยความสะดวกแก่ผู้พักอาศัย เช่น สระว่ายน้ำ สวนหย่อม ฟิตเนส และห้องประชุม - อาคารส่วนฐาน 4 ชั้น (รวมชั้นใต้ดิน 1 ชั้น) มีแนวคิดในการพัฒนาให้เป็นศูนย์การเรียนรู้ หรือ Edutainment Gateway ประกอบด้วย องค์การพิพิธภัณฑ์ วิทยาศาสตร์แห่งชาติ (อพวช.) ศูนย์หนังสือจุฬาลงกรณ์มหาวิทยาลัย ร้านหนังสือต่างๆ ร้านอาหารชั้นนำและศูนย์อาหารเพื่อรองรับผู้ใช้บริการทั้งที่ทำงานในอาคารและลูกค้าภายนอก มีซูเปอร์มาร์เก็ต แห่งเดียวในห้าง คือ ตลาดเทสโก้ โลตัส ชั้นใต้ดินในอาคารส่วนนี้มีทางเชื่อมต่อกับระบบรถไฟฟ้ามหานคร สถานีสามย่าน ซึ่งตั้งอยู่ใต้ผิวถนนพระรามที่ 4จัตุรัสวิทยาศาสตร์ จัตุรัสวิทยาศาสตร์. ภายในจัตุรัสจามจุรีแหล่งเรียนรู้ทางวิทยาศาสตร์ขององค์การพิพิธภัณฑ์วิทยาศาสตร์แห่งชาติ (อพวช. หรือ NSM) ตั้งอยู่ด้วย เรียกว่า จัตุรัสวิทยาศาสตร์ ตั้งอยู่บนพื้นที่ชั้น 4 และชั้น 5 ซีกตะวันตกของอาคารใกล้กับศูนย์หนังสือแห่งจุฬาลงกรณ์มหาวิทยาลัย สาขาจัตุรัสจามจุรี จัตุรัสวิทยาศาสตร์จัดแสดงนิทรรศการสื่อผสมแบบ Interactive ที่ผูชมสามารถทดลองสัมผัส เรียนรูดวยตนเองอย่างทันสมัย เพื่อให้ผู้เข้าชมทุกเพศทุกวัยเข้าใจวิทยาศาสตร์ได้ง่ายมากขึ้น เนื้อหาหลักของนิทรรศการคือการนำประสบการณ์และสิ่งแวดล้อมใกล้ตัวมาอธิบายด้วยวิทยาศาสตร์ เช่น ในนิทรรศการทองโลกการสื่อสารจะอธิบายเรื่องการส่งข้อมูลผ่านคลื่นแม่เหล็กไฟฟ้าด้วยการยกตัวอย่างการทำงานของโครงข่ายโทรศัพท์เคลื่อนที่รายใหญ่ของประเทศไทย มีการทดลองทางวิทยาศาสตร์ที่เปิดโอกาสให้ผู้เข้าชมได้มีส่วนร่วมและมีมุมหนังสือสำหรับผู้เข้าชมที่สนใจเรื่องราวทางวิทยาศาสตร์อีกด้วย</doc>
