<doc id="795220" url="https://th.wikipedia.org/wiki?curid=795220" title="เวทเทอร์เกิลส์">เวทเทอร์เกิลส์ เวทเทอร์เกิลส์ เป็นกลุ่มไอดอลญี่ปุ่นจากประเทศไต้หวัน ก่อตั้งขึ้นเมื่อปี 2010 เดิมเป็นผู้ประกาศข่าวพยากรณ์อากาศประเทศไต้หวันและสหรัฐอเมริกาทางโทรทัศน์และอินเทอร์เน็ต ต่อมา ได้รับความสนใจอย่างยิ่งในประเทศญี่ปุ่น จึงรวมเป็นกลุ่มไอดอลมีสมาชิกเจ็ดคนสำหรับวันเจ็ดวัน และเข้าสู่วงการบันเทิงในประเทศญี่ปุ่นตั้งแต่ปลายปี 2013 นับเป็นกลุ่มไอดอลญี่ปุ่นกลุ่มแรกที่สมาชิกล้วนเป็นชาวไต้หวัน ในประเทศญี่ปุ่น เวทเทอร์เกิลส์สังกัดโพนีแคนยอน (Pony Canyon) มีริตซ์พรอดักชันส์ (Ritz Productions) บริหารจัดการ และมีเจฟ มิยะฮะระ (Jeff Miyahara) อำนวยการผลิต เมื่อเปิดตัวแล้ว ก็ได้แสดงในภูมิภาคต่าง ๆ ของประเทศญี่ปุ่นอย่างครบถ้วนและต่อเนื่อง สมาชิกกลุ่มยังได้แสดงละครโทรทัศน์ เป็นพิธีกรรายการโทรทัศน์ และร้องเพลงประกอบรายการโทรทัศน์ด้วย จนถึงบัดนี้ ได้ออกซิงเกิลภาษาญี่ปุ่นหกชุด อัลบั้มภาษาญี่ปุ่นอีกหนึ่งชุด นอกเหนือจากสิ่งอื่น ๆ ปลายปี 2013 เวทเทอร์เกิลส์ยังได้เปิดตัวในบ้านเกิดเมืองนอน ในประเทศไต้หวัน เวทเทอร์เกิลส์สังกัดเฟมซี (FEMC) มีแอลโมชันเอนเตอร์เทนเมนต์ (L Motion Entertainment) บริหารจัดการ และมีเฉิน กั๋วหฺวา (陳國華) อำนวยการผลิต เช่นเดียวกับในประเทศญี่ปุ่น เวทเทอร์เกิลส์ได้แสดงในละครโทรทัศน์และภาพยนตร์กับทั้งได้เป็นพิธีกรและร้องเพลงประกอบรายการโทรทัศน์ในประเทศไต้หวันด้วย เวทเทอร์เกิลส์ได้ออกอัลบั้มภาษาจีนสำเนียงกลางแล้วหนึ่งชุดนอกเหนือจากสิ่งอื่น ๆ ทว่า การบริการจัดการที่ด้อยคุณภาพของเฟมซี ทำให้เวทเทอร์เกิลส์ตกต่ำอย่างรวดเร็ว และทำให้สมาชิกบางคนเพิกถอนสัญญากับเฟมซี นำไปสู่คดีความในศาลหลายคดี สมาชิกปัจจุบันของกลุ่ม ได้แก่ ไฮจัง สำหรับวันจันทร์ รีอา สำหรับวันพุธ มีอา สำหรับวันพฤหัสบดี ยูมิ สำหรับวันเสาร์ และนิวนิว สำหรับวันอาทิตย์ ดารา สาววันพุธคนก่อนหน้า ออกจากกลุ่มไปเมื่อปลายปี 2013 รีอาจึงเข้าดำรงตำแหน่งแทนในภายหลัง ส่วนเอส สาววันอังคารนั้น ออกไปเมื่อปลายปี 2014 และมินิ สาววันศุกร์ ผู้ซึ่งเป็นทั้งหัวหน้า โฆษก และล่ามของกลุ่ม ออกจากกลุ่มเมื่อปลายปี 2015 ตำแหน่งของเอสและมินิก็ว่างลงนับแต่นั้นมาประวัติ2010–2012: ผู้ประกาศข่าว ประวัติ. 2010–2012: ผู้ประกาศข่าว. เน็กซต์ทีวีบรอดแคสติง (Next TV Broadcasting) บรรษัทสื่อมวลชนไต้หวัน ต้องการสร้างรายการรายวัน โดยมีสาวไต้หวันที่น่ารักอยู่ในนั้นด้วย จึงคิดผลิตรายการพยากรณ์อากาศออกเผยแพร่ทางโทรทัศน์และอินเทอร์เน็ตทุกวัน โดยมีหญิงสาวน่ารักแต่งคอสเพลย์เต้นไปขณะรายงาน วันที่ 1 สิงหาคม 2010 เน็กซ์ทีวีตั้งกลุ่มเวทเทอร์เกิลส์ขึ้น ประกอบด้วยสมาชิกเจ็ดคน ภายหลังเพิ่มเป็นสิบสี่คนและสามสิบสี่คนตามลำดับ หน้าที่ของหญิงสาวเหล่านี้ คือ เป็นผู้ประกาศข่าวพยากรณ์อากาศ แต่มิใช่นักอุตุนิยมวิทยา สมาชิกแต่ละคนรายงานพยากรณ์อากาศกันคนละวัน แต่ละวันแต่งกายน่ารัก เริ่มรายงานโดยแนะนำตนเอง ระหว่างรายงานก็เต้นไปด้วย ครั้นจบก็กล่าวปิดด้วยท่าทางหรือสุ้มเสียงอันชวนให้รักใคร่ รูปแบบรายการยังเปลี่ยนแปลงทุกเดือนไม่ซ้ำกัน เช่น เดือนมิถุนายน 2011 รูปแบบเป็นพิธีสำเร็จการศึกษา ถ่ายทำที่มหาวิทยาลัยฉือเจี้ยน (實踐大學) ในกรุงไทเป ผู้รายงานก็แต่งเป็นนักเรียนโรงเรียนมัธยมศึกษาของรัฐ และรายงานเป็นภาษาญี่ปุ่น รูปแบบอื่น ๆ ที่ใช้มาแล้วนั้นรวมถึงการส่งเสริมสิ่งแวดล้อม ขบวนการยอดมนุษย์หลากสี เด็กฝึกงาน ตรุษจีน นินจา และพนักงานต้อนรับบนเครื่องบิน อนึ่ง ในแต่ละเดือน ยังสร้างเครื่องแต่งกาย เพลง และกราฟิกส์ใหม่ทั้งหมดด้วย รายการนี้ออกอากาศทางอินเทอร์เน็ต และออกอากาศทางโทรทัศน์ช่วงข่าวเที่ยง ข่าวเย็น และข่าวค่ำ ทุกวัน เนื่องจากเป็นพยากรณ์อากาศประเทศไต้หวันและสหรัฐอเมริกา จึงรายงานเป็นภาษาจีนสำเนียงกลาง ภาษาอังกฤษ และภาษาญี่ปุ่น อย่างไรก็ดี ซี ยฺเว่หลง (奚岳隆) ต้นคิดรายการ กล่าวว่า ฉบับภาษาญี่ปุ่นนั้นเดิมไม่ได้ตั้งใจสร้างขึ้นเพื่อผู้ชมชาวญี่ปุ่น เป็นแต่การแสดงออกซึ่งความน่ารักตามวัฒนธรรมญี่ปุ่น ซี ยฺเว่หลง ยังกล่าวถึงแนวคิดในการผลิตรายการว่า นิวนิว สาววันอาทิตย์ซึ่งเป็นหนึ่งในสมาชิกที่ภายหลังได้รับเลือกไปตั้งกลุ่มไอดอลในประเทศญี่ปุ่น กล่าวว่า "ที่โรงเรียน พวกเราเรียนการพยากรณ์ลมฟ้าอากาศมาบ้างแล้ว [...] แต่ฉันเองก็ยังไม่ค่อยรู้เรื่องนี้มากนัก" เธอยังว่า แนวคิดของเน็กซต์ทีวี คือ ให้ "อากาศเป็นเรื่องสนุก" เพราะ "ข่าวอากาศมักจืดชืด เนื่องจากมีเพียงคนมาบอกว่า วันนี้อากาศจะแจ่มใส หรือวันนี้ฝนจะตก เป็นต้น" รายการนี้ได้รับความนิยมสูงมาก โดยเฉพาะในประเทศญี่ปุ่นที่ซึ่งรายการโทรทัศน์หลายรายการได้นำเสนอเวทเทอร์เกิลส์ในเวลาไล่เลี่ยกันเมื่อเดือนเมษายน 2012 ต่อมา เมื่อเลือกสมาชิกจำนวนหนึ่งไปตั้งเป็นกลุ่มไอดอลในประเทศญี่ปุ่นแล้ว รายการและกลุ่มเวทเทอร์เกิลส์ก็ล้มเลิกไป2012: ไอดอลญี่ปุ่นเปิดตัวในญี่ปุ่น 2012: ไอดอลญี่ปุ่น. เปิดตัวในญี่ปุ่น. หลังจากรายการข้างต้นได้รับความสนใจเป็นอันมากในประเทศญี่ปุ่น สมาชิกเจ็ดคนของกลุ่มซึ่งมีทักษะร้องรำทำเพลงมากที่สุดก็ได้รับเลือกเป็นกลุ่มไอดอลในประเทศญี่ปุ่น เรียกชื่อกลุ่มว่า "เวทเทอร์เกิลส์" เช่นกัน นับเป็นกลุ่มไอดอลญี่ปุ่นกลุ่มแรกที่สมาชิกเป็นชาวไต้หวันทั้งสิ้น วันที่ 8 สิงหาคม 2012 เปิดตัวกลุ่มไอดอลเวทเทอร์เกิลส์ ในประเทศญี่ปุ่น กลุ่มสังกัดโพนีแคนยอน ริตซ์พรอดักชันส์ บริหารจัดการ และเจฟ มิยะฮะระ อำนวยการผลิต ในงานแถลงข่าว ผู้แทนโพนีแคนยอนว่า ยูมิ สาววันเสาร์และหัวหน้ากลุ่ม ยังว่า ความปรารถนาบางประการของพวกตน คือ ได้แสดงในการประชันดนตรีแดงขาว (紅白歌合戦) เทศกาลดนตรีที่มีขึ้นปีละครั้งมาตั้งแต่ปี 1951 และได้เป็นผู้ประกาศข่าวพยากรณ์อากาศในประเทศญี่ปุ่นด้วย วันที่ 10 สิงหาคม 2012 แสดงเปิดตัว ณ เทศกาลดนตรีเอ-เนชัน (A-Nation) ในการทำงานที่ประเทศญี่ปุ่น นอกเหนือจากการเรียนร้องและเต้นเพิ่มเติมตลอดจนการฝึกซ้อมดนตรีแล้ว ยังต้องเรียนรู้ภาษาญี่ปุ่นเป็นภาษาที่สามถัดจากภาษาจีนและภาษาอังกฤษ สถานีโทรทัศน์ญี่ปุ่นบันทึกภาพการเรียนภาษาญี่ปุ่นของกลุ่มออกอากาศสัปดาห์ละครั้งด้วย นอกจากนี้ เวทเทอร์เกิลส์ยังได้เป็นแขกรับเชิญประจำรายการ @ทีวีอะกิฮะบะระ (@TV秋葉原) ตั้งแต่วันที่ 23 กันยายน 2012 รายการนี้เผยแพร่ทุกวันอาทิตย์และมุ่งหมายให้ความรู้เกี่ยวกับวัฒนธรรมญี่ปุ่นในรูปแบบต่าง ๆซิงเกิลแรก "โคอิโนะเท็งกิโยะโฮ" ซิงเกิลแรก "โคอิโนะเท็งกิโยะโฮ". ในเดือนกันยายน 2012 ประกาศว่าจะออกผลงานเพลงชิ้นแรกเป็นซิงเกิลชื่อ "โคอิโนะเท็งกิโยะโฮ" ครั้นวันที่ 30 กันยายน 2012 ออกมิวสิกวีดิโอเพลงนี้ ในเวลาไม่ช้า มิวสิกวีดิโอที่เผยแพร่บนยูทูบก็มีผู้เข้าชมมากกว่าหนึ่งล้านครั้ง วันที่ 17 ตุลาคม 2012 เริ่มจำหน่ายซิงเกิลเป็นสองฉบับ คือ ฉบับปรกติกับฉบับพิเศษ ทั้งสองฉบับประกอบด้วยซีดีมีเพลงหลักสองเพลง กับบทบรรเลงของเพลงทั้งสอง เป็นสี่เพลงด้วยกัน แต่ฉบับพิเศษมีดีวีดีซึ่งมีมิวสิกวีดิโอเพลง "โคอิโนะเท็งกิโยะโฮ" กับวีดิโอสมาชิกทั้งเจ็ดแนะนำตัวด้วย2013: อัลบั้มภาษาญี่ปุ่นชุดแรกและเปิดตัวในไต้หวัน 2013: อัลบั้มภาษาญี่ปุ่นชุดแรกและเปิดตัวในไต้หวัน. ในปี 2013 เวทเทอร์เกิลส์มีพัฒนาการหลายประการในประเทศญี่ปุ่น ได้ออกซิงเกิลสามชุดกับอัลบั้มเพลงหนึ่งชุด ทั้งมีรายการและละครโทรทัศน์ออกอากาศเป็นประจำเป็นของตนเอง นอกจากนี้ ต้องเตรียมสอบระดับชาติเพื่อเอาใบอนุญาตประกอบวิชาชีพผู้ประกาศข่าวพยากรณ์อากาศในประเทศญี่ปุ่น โดยใช้เวลาว่างที่มีอยู่ทั้งปีเพื่อเตรียมตัว แล้วเข้าสอบในปีถัดมา อนึ่ง ปลายปี 2013 นี้ เวทเทอร์เกิลส์ได้กลับบ้านเกิดเมืองนอนไปเปิดตัวเป็นกลุ่มดนตรี และดารา สาววันพุธ พ้นจากความเป็นสมาชิก เพราะสัญญาถูกเพิกถอนซิงเกิลที่สอง "โคะอิวะโทะกิเมะกิชูอิโฮ" และที่สาม "โคะอิโนะเลิฟ – ซันไชน์" ซิงเกิลที่สอง "โคะอิวะโทะกิเมะกิชูอิโฮ" และที่สาม "โคะอิโนะเลิฟ – ซันไชน์". วันที่ 25 ธันวาคม 2012 ประกาศว่าจะออกซิงเกิลที่สองชื่อ "โคะอิวะโทะกิเมะกิชูอิโฮ" ครั้นวันที่ 31 มกราคม 2013 ออกมิวสิกวีดิโอเพลงนี้ และวันที่ 6 กุมภาพันธ์ 2013 เริ่มจำหน่ายซิงเกิล วันที่ 5 มิถุนายน 2013 เริ่มจำหน่ายซิงเกิลที่สามชื่อ "โคะอิโนะเลิฟ – ซันไชน์" วันที่ 25 เมษายน 2013 ออกมิวสิกวีดิโอเพลง "โคะอิโนะเลิฟ – ซันไชน์" เครื่องแต่งกายประจำซิงเกิลนี้เป็นชุดว่ายน้ำแบบกะลาสี จุงโกะ อิโซะไง (磯谷淳子) จากบริษัทเดกซี (Dexi) ออกแบบทดสอบระดับชาติเพื่อเป็นผู้ประกาศข่าวในญี่ปุ่น ทดสอบระดับชาติเพื่อเป็นผู้ประกาศข่าวในญี่ปุ่น. วันที่ 17 พฤษภาคม 2013 ประกาศว่าจะเข้ารับการทดสอบระดับชาติของรัฐบาลญี่ปุ่นในเดือนมกราคม 2014 เพื่อเอาใบอนุญาตการประกอบวิชาชีพพยากรณ์อากาศ การทดสอบนี้จัดขึ้นปีละสองครั้งมาแต่ปี 1994 และแต่ละปีมีเพียงร้อยละห้าของผู้สมัครที่ผ่านการทดสอบ เพื่อประโยชน์แห่งการทดสอบ เวทเทอร์เกิลส์จึงเข้าศึกษาอุตุนิยมวิทยาจากนักอุตุนิยมวิทยาที่มีใบอนุญาตการประกอบวิชาชีพ และให้บรรดาผู้ชื่นชอบเวทเทอร์เกิลส์เข้าร่วมชั้นเรียนด้วย ชั้นเรียนเหล่านี้ใช้ชื่อว่า สอบผ่านแน่นอน! (絶対合格！) วันที่ 25 มกราคม 2014 จึงเข้าสอบ และวันที่ 9 พฤษภาคม 2014 จัดชั้นเรียนสุดท้ายขึ้น ณ สำนักงานใหญ่โพนีแคนยอน กรุงโตเกียวอัลบั้มภาษาญี่ปุ่นชุดแรก เวทเทอร์เกิลส์ อัลบั้มภาษาญี่ปุ่นชุดแรก เวทเทอร์เกิลส์. วันที่ 17 พฤษภาคม 2013 ประกาศว่าจะออกอัลบั้มเพลงชุดแรกชื่อ เวทเทอร์เกิลส์ ครั้นวันที่ 3 กรกฎาคม 2013 เริ่มจำหน่ายอัลบั้ม อัลบั้มนี้ประกอบด้วยเพลงใหม่หกเพลง และเพลงยอดนิยมจากซิงเกิลก่อน ๆ สี่เพลง เป็นสิบเพลงด้วยกัน แนวเพลงต่างกันไป มีตั้งแต่แดนซ์ป็อปจนถึงบัลลาด งานศิลปะของอัลบั้มนี้มีหัวใจ คือ เมฆ ซึ่งพรรณนาไว้ดังนี้ "เวทเทอร์เกิลส์นุ่งลมห่มเมฆแล้วเหาะมาเยือนญี่ปุ่นด้วย 'แอนไทไซโคลน'" ส่วนเครื่องแต่งกายประจำอัลบั้มเป็นชุดบิกินีเมฆ จุงโกะ อิโซะไง จากบริษัทเดกซี ออกแบบเช่นกัน นับแต่รวมกลุ่มเป็นต้นมาจนสิ้นเดือนกรกฎาคม 2013 มีสถิติว่า ได้แสดงในที่สาธารณะแล้วทั้งสิ้นหนึ่งร้อยสิบเอ็ดครั้ง ครั้นวันที่ 11 สิงหาคม 2013 ขึ้นแสดงในเทศกาลดนตรีเอ-เนชันเป็นปีที่สองซิงเกิลที่สี่ "เฮย์บอย – เว่ย์เฉินเมอะ?" กับทั้งรายการและละครโทรทัศน์ชุดแรก ซิงเกิลที่สี่ "เฮย์บอย – เว่ย์เฉินเมอะ?" กับทั้งรายการและละครโทรทัศน์ชุดแรก. วันที่ 19 สิงหาคม 2013 ประกาศว่าจะออกซิงเกิลที่สี่ในฤดูใบไม้ร่วงปีนั้น ชื่อ "เฮย์บอย – เว่ย์เฉินเมอะ?" ภายหลัง กำหนดเริ่มจำหน่ายซิงเกิลตั้งแต่วันที่ 20 พฤศจิกายน 2013 เพลง "เฮย์บอย – เว่ย์เฉินเมอะ?" นี้ใช้ประจำรายการโทรทัศน์ชื่อ แอตแทกชิมะซุเกะโดะนะนิคะ? ซึ่งกลุ่มเป็นพิธีกรด้วย ครั้นวันที่ 19 ตุลาคม 2013 รายการเริ่มออกอากาศ วันที่ 6 กันยายน 2013 ละครโทรทัศน์เรื่อง ซีเคร็ตชอส์กรุป เริ่มออกอากาศในประเทศญี่ปุ่น ละครชุดนี้มีสามสิบเอ็ดตอน เน็กซต์ทีวีอำนวยการผลิต เนื้อหาดำเนินไปในอนาคต คือ ปี 2030 และว่าด้วยตำรวจหญิงหกคนซึ่งสมาชิกของกลุ่มแสดง ยกเว้นมีอา สาววันพฤหัสบดี ที่แสดงเป็นผู้ร้ายเปิดตัวในไต้หวันและสาววันพุธพ้นจากตำแหน่ง เปิดตัวในไต้หวันและสาววันพุธพ้นจากตำแหน่ง. วันที่ 1 ตุลาคม 2013 ดารา สาววันพุธ พ้นจากตำแหน่ง ครั้นวันที่ 15 ตุลาคม 2013 ริตซ์พรอดักชันส์ว่า ได้เพิกถอนสัญญาของดารา เพราะเธอทิ้งงานบ่อยครั้ง แม้ให้กำลังใจและตักเตือนเสมอมาแล้วก็ตาม วันที่ 7 ตุลาคม 2013 มีประกาศว่า เวทเทอร์เกิลส์จะเป็นกลุ่มดนตรีในบ้านเกิดเมืองนอนของตนด้วย ในวันนั้น มีการแสดง การแถลงข่าว และพิธีลงนามในสัญญา ณ กรุงไทเป สำหรับการทำงานในประเทศไต้หวัน กลุ่มเวทเทอร์เกิลส์สังกัดเฟมซี วันที่ 5 พฤศจิกายน 2013 เผยแพร่เพลงภาษาจีนเพลงแรกชื่อ "เว่ย์หวั่วเจียโหยว" ใช้ประชาสัมพันธ์การแข่งขันบาสเก็ตบอลฤดูกาลที่สิบของซูเปอร์บาสเก็ตบอลลีก (Super Basketball League) ครั้งนั้น ประกาศว่า กลุ่มเวทเทอร์เกิลส์จะเป็นโฆษกประจำซูเปอร์บาสเก็ตบอลลีกตลอดการแข่งขันในฤดูกาลที่สิบเอ็ดด้วย ครั้นวันที่ 7 พฤศจิกายน 2013 จึงออกมิวสิกวีดิโอเพลง "เว่ย์หวั่วเจียโหยว"2014: อัลบั้มภาษาจีนชุดแรก 2014: อัลบั้มภาษาจีนชุดแรก. ในปี 2014 ได้รีอาเป็นสาววันพุธคนใหม่ ก่อนออกซิงเกิลสองชุดและแสดงละครโทรทัศน์ในประเทศญี่ปุ่น แล้วออกอัลบั้มภาษาจีนชุดแรกในประเทศไต้หวัน และดำเนินกิจกรรมในประเทศทั้งสองควบกันไป นอกจากนี้ ยังได้รับแต่งตั้งเป็นทูตสันถวไมตรีญี่ปุ่น–ไต้หวัน ครั้นปลายปี เอส สาววันอังคาร พ้นจากตำแหน่งสาววันพุธคนใหม่และซิงเกิลที่ห้า "ทูมอร์โรวเวิลด์" สาววันพุธคนใหม่และซิงเกิลที่ห้า "ทูมอร์โรวเวิลด์". วันที่ 24 มกราคม 2014 รีอา สาวไต้หวัน ได้เป็นสาววันพุธแทนดารา ครั้งนั้น ประกาศเริ่มจำหน่าย "ทูมอร์โรวเวิลด์" ซิงเกิลที่ห้าของกลุ่ม ตั้งแต่วันที่ 5 มกราคม 2014 และรีอาเริ่มทำหน้าที่ตั้งแต่ซิงเกิลนี้เป็นต้นไป "ทูมอร์โรวเวิลด์" เพลงหลักในซิงเกิลดังกล่าว นับเป็นด้านใหม่ของกลุ่ม เพราะเป็นเพลงจังหวะเร็วปานกลางเพลงแรกของกลุ่ม เนื้อเพลงยังว่าด้วยฤดูแห่งการสำเร็จการศึกษาอันเป็นหมุดหมายแห่งการเริ่มเข้าสู่โลกใบใหม่ของเหล่านักศึกษา ทั้งยังเสนอความสำคัญของความรักฉันมิตรด้วย ต่างจากเพลงก่อนหน้านี้มักว่าด้วยฤดูกาลตามธรรมชาติและความรักใคร่ตามประสาหนุ่มสาว วันที่ 17 กุมภาพันธ์ 2014 เริ่มเผยแพร่มิวสิกวีดิโอเพลง "ทูมอร์โรวเวิลด์" ซึ่งถ่ายทำบนดาดฟ้าคาอาคารสูงห้าร้อยเมตรในกรุงไทเป มีอาคารบ้านเรือนสำคัญหลายแห่งเป็นฉากหลัง เช่น ไทเป 101 และศาลากลางไทเปทูตสันถวไมตรีญี่ปุ่น–ไต้หวัน และตัวละครในเกม ทูตสันถวไมตรีญี่ปุ่น–ไต้หวัน และตัวละครในเกม. วันที่ 27 มกราคม 2014 สมาคมเผยแพร่สื่อโพ้นทะเล (Content Overseas Distribution Association) องค์การเอกชนญี่ปุ่นในความอุปถัมภ์ของรัฐบาลญี่ปุ่นและรัฐบาลไต้หวัน ซึ่งส่งเสริมการคุ้มครองลิขสิทธิ์ระหว่างประเทศ ประกาศแต่งตั้งเวทเทอร์เกิลส์เป็นทูตสันถวไมตรีญี่ปุ่น–ไต้หวัน เรียก "ผู้บัญชาการคุ้มครองลิขสิทธิ์ญี่ปุ่น–ไต้หวัน" (日台著作権保護隊長) เพื่อเป็นผู้นำต่อต้านการละเมิดลิขสิทธิ์ในประเทศทั้งสอง พิธีแต่งตั้งมีขึ้น ณ กรุงไทเป วันที่ 22 กุมภาพันธ์ 2014 ครั้นวันที่ 28 มกราคม 2014 บริษัทอินเทอร์เนชันนัลเกมส์ซิสเตม (International Games System) ออกวิดีโอเกมชื่อ วีแดนซิงออนไลน์ 3 ซึ่งมีเวทเทอร์เกิลส์เป็นตัวละครใหม่ ใช้เพลงยอดนิยมของกลุ่ม คือ "โคอิโนะเท็งกิโยะโฮ" เป็นเพลงประกอบ ทั้งยังใช้เครื่องแต่งกายและสถานที่ที่ปรากฏในมิวสิกวิดีโอของเวทเทอร์เกิลส์เป็นองค์ประกอบด้วยรายการวิทยุและโทรทัศน์เพิ่มเติม รายการวิทยุและโทรทัศน์เพิ่มเติม. วันที่ 4 เมษายน 2014 เริ่มเป็นแขกประจำรายการวิทยุชื่อ โคะซะกะไดมะโอโนะไอดอลคลับ ซึ่งมีไดมะโอ โคะซะกะ (古坂大魔王) นักแสดงตลก เป็นพิธีกร และองค์การแพร่ภาพและกระจายเสียงแห่งประเทศญี่ปุ่น (Nippon Broadcasting System) เผยแพร่ทุกวันศุกร์ วันที่ 7 เมษายน 2014 เครือข่ายแพร่ภาพและกระจายเสียงนะโงะยะ (Nagoya Broadcasting Network) เริ่มออกละครโทรทัศน์เรื่อง เทะสึโกะโนะโซะดะเตะกะตะ ซึ่งสมาชิกทั้งเจ็ดของกลุ่มแสดงเป็นไอดอลประจำรถไฟเรียก "สาวรถไฟ" (鉄道ガールズ) ละครเรื่องนี้ โทะโมะยุกิ ฟุรุมะยะ (古厩智之) กำกับ และดัดแปลงจากมังงะชื่อเรื่องเดียวกันอันเป็นผลงานของฮิโระชิ คะวะซุมิ (川隅広志) วันที่ 25 เมษายน 2014 สถานีโทรทัศน์กาลา (Gala Television) เริ่มออกรายการตลกชื่อ วีอาร์คัมมิง ซึ่งจาง เจ้าจื้อ (張兆志) กำกับ และสมาชิกของกลุ่มนำแสดง รายการได้รับความนิยมสูง แต่ภายหลัง สมาชิกกองถ่ายหลายคน เช่น ซุน เล่อซิน (孫樂欣) ผู้อำนวยการผลิต และไถ จื้อ-ยฺเหวียน (邰智源) นักแสดง ลาออกพร้อมกัน จึงประกาศในวันที่ 4 กรกฎาคม 2014 ว่า จะยุติรายการเมื่อสิ้นเดือนกรกฎาคม 2014 วันที่ 1 ตุลาคม 2014 เริ่มออกรายการสดทางอินเทอร์เน็ตชื่อ เล็ตส์โกไลฟ์ ทุกคืนวันพุธทางเว็บไซต์ไลฟ์เฮาส์ดอตไอเอ็น (Livehouse.in) ขณะออกอากาศ ผู้ชมสามารถร่วมสนทนาบนเว็บไซต์และโทรศัพท์เข้ารายการได้ ภายหลัง จึงออกรายการเพิ่มทางเว็บไซต์เดียวกัน คือ ยูสไตล์ × เทียนชี่-นฺหวี่ไห เท่อเปี๋ยฉี่ฮฺว่า ออกทุกคืนวันอังคารตั้งแต่วันที่ 20 พฤศจิกายน 2014 และ พีทีทีโจวเป้า × เทียนชี่-นฺหวี่ไห ออกทุกคืนวันจันทร์ตั้งแต่วันที่ 12 มกราคม 2015ซิงเกิลที่หก "ไลก์ยู – เอนีเวย์" ซิงเกิลที่หก "ไลก์ยู – เอนีเวย์". วันที่ 7 เมษายน 2014 ประกาศว่าจะออกซิงเกิลที่หกชื่อ "ไลก์ยู – เอนีเวย์" ครั้นวันที่ 4 มิถุนายน 2014 เริ่มจำหน่ายซิงเกิล เพลง "ไลก์ยู – เอนีเวย์" นี้ใช้ปิดละครเรื่อง เทะสึโกะโนะโซะดะเตะกะตะ ที่เวทเทอร์เกิลส์แสดงดังกล่าวมาข้างต้นนั้นด้วย วันที่ 1 พฤษภาคม 2014 ออกมิวสิกวีดิโอเพลง "ไลก์ยู – เอนีเวย์" ซึ่งถ่ายทำ ณ โรงถ่ายของโพนีแคนยอนในเมืองชิงะซะกิ จังหวัดคะนะงะวะ เนื้อหาเพลงว่าด้วยวันหยุดในฤดูร้อน ส่วนเครื่องแต่งกายประจำซิงเกิลนี้มิใช่เครื่องแบบที่เข้าชุดกันเหมือนในซิงเกิลก่อน ๆ แต่เป็นเสื้อผ้าเรียบง่ายสำหรับใส่ในฤดูร้อน ชุดบนเป็นเสื้อสีขาวใส่สบาย ส่วนชุดล่างเป็นกางเกงขาสั้นหรือกะโปรงหลากสี วันที่ 3 มิถุนายน 2014 ฉลองซิงเกิลที่หก สมาชิกแต่ละคนของกลุ่มเขียนบทความลงบล็อกตนในเว็บไซต์อะมีบา (Ameba) จนครบหนึ่งร้อยเรื่องภายในวันเดียวนั้น นับเป็นครั้งแรกที่ศิลปินไต้หวันดำเนินกิจกรรมเช่นนี้ และนับเป็นครั้งแรกที่ชาวไต้หวันดำเนินกิจกรรมเช่นนี้เป็นผลสำเร็จอัลบั้มภาษาจีนชุดแรก เวย์อะ และสาววันอังคารพ้นจากตำแหน่ง อัลบั้มภาษาจีนชุดแรก เวย์อะ และสาววันอังคารพ้นจากตำแหน่ง. วันที่ 10 กุมภาพันธ์ 2014 ประกาศว่าจะออกอับบั้มภาษาจีนชุดแรกในประเทศไต้หวัน วันที่ 4 กรกฎาคม 2014 ลามิโกมังคีส์ (Lamigo Monkeys) ทีมเบสบอลมืออาชีพในประเทศไต้หวัน เริ่มแข่งขันเบสบอลรายการ ลายพาดกลอน (豹紋趴) ที่สนามเบสบอลนานาชาติเถา-ยฺเหวียน ครั้งนั้น เวทเทอร์เกิลส์แต่งชุดผู้นำเชียร์สีชมพูขาว และสวมหมวกลายพาดกลอนซึ่งเป็นหมวกประจำทีมลามิโกมังคีส์ ได้ขว้างลูกเบสบอลประเดิมเพื่อเปิดการแข่งขัน และได้แสดงเพลง "หวั่วชื่อบอส" ซึ่งพวกตนขับร้องเป็นเพลงประจำช่องกีฬาบอส (博斯運動頻道) ของสถานีโทรทัศน์ดาวเทียมจีน (Chinese Satellite Television) ด้วย วันที่ 1 ตุลาคม 2014 เอส สาววันอังคาร แถลงบนเฟซบุ๊กแฟนเพจของตนว่า ได้ออกจากตำแหน่งตั้งแต่วัน 23 กันยายน 2014 เพราะเหตุส่วนตัว วันที่ 25 ตุลาคม 2014 ประกาศว่าจะออกอัลบั้มภาษาจีนชุดแรกชื่อ เวย์อะ ณ วันที่ 1 พฤศจิกายน 2014 อัลบั้มนี้ประกอบด้วยเพลงเก่าสองเพลง เพลงใหม่แปดเพลง เป็นสิบเพลงด้วยกัน และนักดนตรีมีชื่อเสียงหลายคนร่วมกันผลิตขึ้น เป็นต้นว่า จาง เจี๋ย (張傑) จิ๋วจิ่ว (九九) เฉิน กั๋วหฺวา (陳國華) เฉิน เจี้ยนเหว่ย์ (陳建瑋) ไช่ เจิ้งซฺวิน (蔡政勳) ยฺหวี ซฺเวียน (于萱) และ หวัง หย่า-จฺวิน (王雅君) วันที่ 27 ตุลาคม 2014 เริ่มเผยแพร่เพลงจากอัลบั้มนี้ทางวิทยุ ในวันออกอัลบั้ม จัดงานแจกลายมือชื่อ ณ เขตซีเหมินติง กรุงไทเป ไม่กี่วันให้หลัง อัลบั้มนี้มียอดจำหน่ายมากที่สุดเป็นอันดับสี่ในประเทศไต้หวัน ครั้นสิ้นเดือนพฤศจิกายน 2014 จำหน่ายได้มากที่สุดเป็นอันดับสามในประเทศ วันที่ 8 พฤศจิกายน 2014 ออกมิวสิกวีดิโอเพลง "เวย์อะ" วันที่ 2 ธันวาคม 2014 ออกมิวสิกวีดิโอเพลง "โดนต์คราย"2015: ประชาสัมพันธ์ในไต้หวันอย่างต่อเนื่อง 2015: ประชาสัมพันธ์ในไต้หวันอย่างต่อเนื่อง. ในปี 2015 ดำเนินกิจกรรมในไต้หวันบ้านเกิดเมืองนอนต่อไป วันที่ 24 มกราคม 2015 ขึ้นแสดงใน (超級巨星紅白藝能大賞) อันเป็นเทศกาลดนตรีขนานใหญ่จัดขึ้นปีละครั้งทำนองเดียวกับการประชันดนตรีแดงขาวของประเทศญี่ปุ่น การนั้นมีขึ้น ณ ไทเปอารีนา (Taipei Arena) และออกอากาศทางโทรทัศน์ในวันที่ 18 กุมภาพันธ์ 2015 ก่อนวันตรุษจีน วันที่ 18 กุมภาพันธ์ 2015 นั้น ยังเริ่มฉายภาพยนตร์เรื่อง เดอะวันเดอร์ฟูลเวดดิง ที่กลุ่มเวทเทอร์เกิลส์แสดงด้วยความขัดแย้ง ความขัดแย้ง. เนื่องจากความสำเร็จที่กลุ่มได้รับ สถานีโทรทัศน์กวั่งตง (Guangdong Television) แห่งสาธารณรัฐประชาชนจีน จึงเอาอย่างโดยตั้งกลุ่มหญิงสาวมารายงานพยากรณ์อากาศทำนองเดียวกันเมื่อเดือนธันวาคม 2011 ชื่อกลุ่มว่า "ผิงกั่วไพ่" (蘋果派) แปลว่า "พายแอปเปิล" เน็กซต์ทีวีจึงออกแถลงการณ์ตอบโต้โดยเรียกรายการของสถานีโทรทัศน์กวั่งตงว่าเป็น "การลอกเลียนวรรณกรรม" (plagiarism) และตำหนิสาธารณรัฐประชาชนจีนที่ไม่ยอมตรากฎหมายลิขสิทธิ์สมาชิกปัจจุบันอดีตระยะเวลาผลงานเพลงภาษาญี่ปุ่นซิงเกิลอัลบั้มภาษาจีนสำเนียงกลางอัลบั้มเพลงอื่น ๆผลงานวีดิทัศน์สื่อวีดิทัศน์วีดิโอเกมผลงานวีดิทัศน์. สื่อวีดิทัศน์. วีดิโอเกม. - 2014: วีแดนซิงออนไลน์ 3 (We Dancing Online 3; 唯舞獨尊3)ผลงานภาพยนตร์ภาพยนตร์ละครโทรทัศน์รายการโทรทัศน์รายการวิทยุรายการอินเทอร์เน็ต</doc>
