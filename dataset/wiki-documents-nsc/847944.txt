<doc id="847944" url="https://th.wikipedia.org/wiki?curid=847944" title="ท่าอากาศยานเบอร์ลินบรันเดินบวร์ค">ท่าอากาศยานเบอร์ลินบรันเดินบวร์ค ท่าอากาศยานเบอร์ลินบรันเดินบวร์ค () เป็นท่าอากาศยานนานาชาติตั้งอยู่ห่างจากกรุงเบอร์ลินไปทางตะวันตกเฉียงใต้ราว 18 กิโลเมตร ใกล้กับเมืองเชอเนอเฟ็ลท์ในรัฐบรันเดินบวร์ค ท่าอากาศยานแห่งนี้ตั้งอยู่บริเวณทิศใต้ติดกับท่าอากาศยานเบอร์ลินเชอเนอเฟ็ลท์ เดิมทีท่าอากาศยานแห่งใหม่นี้ถูกสร้างขึ้นเพื่อทดแทนท่าอากาศยานเบอร์ลินเชอเนอเฟ็ลท์และท่าอากาศยานเบอร์ลินเทเกิล ซึ่งจะทำให้ท่าอากาศยานแห่งใหม่นี้กลายเป็นท่าอากาศยานพาณิชย์เพียงแห่งเดียวของกรุงเบอร์ลินและรัฐบรันเดินบวร์ค อย่างไรก็ตามก็ได้มีการปรับแผนงานใหม่โดยจะคงท่าอากาศยานเบอร์ลินเชอเนอเฟ็ลท์ไว้ และยกเลิกเพียงแค่ท่าอากาศยานเบอร์ลินเทเกิล ท่าอากาศยานเบอร์ลินบรันเดินบวร์คมีศักยภาพในการรองรับผู้โดยสารได้ 34 ล้านคนต่อปี และจะรองรับสินค้าได้ 60,000 ตันต่อปี (ในระยะแรก) ซึ่งจะกลายเป็นท่าอากาศยานที่จอแจเป็นอับดับสามของเยอรมนี และเป็นหนึ่งในสิบห้าท่าอากาศยานที่จอแจที่สุดในยุโรป ท่าอากาศยานแห่งนี้มีเริ่มวางแผนตั้งแต่ปีค.ศ. 1991 และเริ่มลงมือก่อสร้างในปีค.ศ. 2006 เดิมทีมีกำหนดการเปิดใช้งานในปี ค.ศ. 2010 แต่เนื่องจากปัญหาความล่าช้ามากมาย ทั้งการวางแผน, การจัดการที่ไม่ดีพอ, ประเด็นทางกฎหมาย ตลอดจนการทุจริตคอร์รัปชั่น ทำให้สนามบินแห่งนี้ต้องเลื่อนกำหนดเปิดให้บริการเป็นในปี 2018-2019 ท่าอากาศยานแห่งนี้ก่อสร้างและบริหารงานโดย Flughafen Berlin Brandenburg GmbH รัฐวิสาหกิจของรัฐบาลเยอรมนี เมื่อเริ่มการก่อสร้างในปีค.ศ. 2006 มีการประมาณว่าจะต้องใช้งบประมาณรวม 2.83 พันล้านยูโร อย่างไรก็ตามเมื่อก่อสร้างไปเรื่อยๆ งบประมาณกลับบานปลายขึ้นไปแตะถึงระดับ 6.9 พันล้านยูโร</doc>
