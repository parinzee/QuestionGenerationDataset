<doc id="153617" url="https://th.wikipedia.org/wiki?curid=153617" title="กานท์ การุณวงศ์">กานท์ การุณวงศ์ กานท์ การุณวงศ์ (29 พฤศจิกายน พ.ศ. 2476 - 19 มีนาคม พ.ศ. 2556 ) นักดนตรี นักร้อง นักแต่งเพลง เป็นผู้ก่อตั้งวงดนตรีแคนประยุกต์ ชื่อวง "สมัยศิลปิน" ร่วมกับสมัย อ่อนวงศ์ โด่งดังช่วงปี พ.ศ. 2513 - 2525 กานท์ การุณวงศ์ มีชื่อจริงว่า บารมี การุณวงศ์ เกิดที่จังหวัดนครนายก เติบโตที่จังหวัดฉะเชิงเทรา หลังจบชั้นมัธยมได้แสดงภาพยนตร์เป็นตัวประกอบในภาพยนตร์หลายเรื่อง เช่น สวรรค์บ้านนา, คนใจบอด และสมัครเป็นลูกศิษย์ของครูเบญจมินทร์ (ตุ้มทอง โชคชนะ) ซึ่งเป็นผู้ชักนำเข้าสู่วงการเพลงลูกทุ่ง ครูกานท์ ร่วมกันก่อตั้งวงดนตรีกับเพื่อนสนิท คือ สมัย อ่อนวงศ์ เป็นวงแคนประยุกต์ชื่อ สมัยศิลปิน มีหลักแหล่งอยู่ที่อำเภอเขาย้อย จังหวัดเพชรบุรี มีผลงานที่มีชื่อเสียง เช่นเพลง "รู้ว่าเขาหลอก" และ "จะขอก็รีบขอ" (ขับร้องโดย ศิรินทรา นิยากร) "ปืนบ่มีลูก" และ "บ่เป็นหยังดอก" (ขับร้องโดย สมัย อ่อนวงศ์) "แสบหัวใจ" (ขับร้องโดย พรชัย สร้อยเพชร) "รักกับพี่ดีแน่" (ขับร้องโดย ดำ แดนสุพรรณ) ในปี พ.ศ. 2514 ครูกานท์ได้รับรางวัลแผ่นเสียงทองคำพระราชทาน จากเพลงแสบหัวใจ และปืนบ่มีลูก ได้รับรางวัลกึ่งศตวรรษเพลงลูกทุ่งไทย ในปี พ.ศ. 2532 จากเพลงบ่เป็นหยังดอก รู้ว่าเขาหลอก และรักกับพี่ดีแน่ และในปี พ.ศ. 2534 จากเพลงจะขอก็รีบขอ</doc>
