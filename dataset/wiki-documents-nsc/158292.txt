<doc id="158292" url="https://th.wikipedia.org/wiki?curid=158292" title="จูลี แอนดรูส์">จูลี แอนดรูส์ คุณหญิงจูเลีย เอลิซาเบท แอนดรูส์ (อังกฤษ: Dame Julia Elizabeth Andrews, DBE; เกิดวันที่ 1 ตุลาคม ปี ค.ศ. 1935) นักร้อง นักแสดงชาวอังกฤษ ที่มีชื่อเสียงจากละครบรอดเวย์เรื่อง My Fair Lady (ชื่อไทย บุษบาริมทาง ปี 1956) และ Camelot (ปี 1960) และภาพยนตร์เพลง เรื่อง Mary Poppins (ปี 1964) และ The Sound of Music (ชื่อไทย มนต์รักเพลงสวรรค์ ปี 1965) จูลี แอนดรูส์ ได้รับรางวัลการแสดงมากมาย ทั้งรางวัลออสการ์ รางวัลเอมมี รางวัลลูกโลกทองคำ รางวัลบาฟตา จูลี่ เอลิซาเบท แอนดรูว์ส มีชื่อเดิมว่า จูลี่ เอลิซาเบท เวลส์ เกิดในครอบครัวนักแสดง ที่เซอร์เรย์ ประเทศอังกฤษ เข้าสู่วงการแสดงครั้งแรกเมื่ออายุ 10 ปี ในการแสดงของครอบครัว และเริ่มร้องเพลงโอเปร่าเมื่ออายุ 12 ปี ที่ลอนดอน เธอเริ่มแสดงบรอดเวย์ ที่นิวยอร์กเป็นครั้งแรก เมื่อวันที่ 30 กันยายน ค.ศ. 1954 ก่อนจะถึงวันเกิดอายุครบ 19 ปี และได้ร่วมการแสดงของบิง ครอสบี ในปีถัดมา ในปี ค.ศ. 1956 เธอได้รับบทนำในละครบรอดเวย์เรื่อง My Fair Lady (บุษบาริมทาง) ดัดแปลงจากบทประพันธ์ของ จอร์จ เบอร์นาร์ด ชอว์ คู่กับ เร็กซ์ แฮริสัน รับบทซินเดอเรลลา ในละครโทรทัศน์ความยาว 60 นาที ของร็อดเจอร์ส และแฮมเมอร์สไตน์ แสดงสดทางสถานี ซีบีเอส ในปี ค.ศ. 1957 และละครบรอดเวย์เรื่อง Camelot ดัดแปลงจากตำนานเรื่องกษัตริย์อาเธอร์ รับบทราชินีกีเนเวียร์ คู่กับ ริชาร์ด เบอร์ตัน ในปี ค.ศ. 1960 เมื่อมีการนำ My Fair Lady มาสร้างภาพยนตร์ในปี ค.ศ. 1963 ปรากฏว่า วอร์เนอร์ บริษัทผู้สร้างตัดสินใจไม่ให้แอนดรูว์ส รับบทนำ เพราะคิดว่าเธอไม่มีชื่อเสียงเพียงพอ และเลือกให้ ออดรีย์ เฮปเบิร์น เป็นผู้แสดง โดยให้นักร้องอาชีพเป็นผู้ขับร้องเพลงแทน จูลี แอนดรูส์ หันไปแสดงภาพยนตร์เรื่อง Mary Poppins สร้างโดยดิสนีย์ เป็นภาพยนตร์เรื่องแรกแทน ปรากฏว่าภาพยนตร์ประสบความสำเร็จเป็นอย่างสูง จูลี แอนดรูส์ ได้รับรางวัลนักแสดงนำหญิงยอดเยี่ยม ทั้งรางวัลออสการ์ และรางวัลลูกโลกทองคำ ในปีนั้น ในปีต่อมา เธอได้รับบทนำในภาพยนตร์เรื่อง The Sound of Music ซึ่งเป็นภาพยนตร์เพลงที่ประสบความสำเร็จสูงสุด ขับร้องเพลงของริชาร์ด ร็อดเจอร์ส และออสการ์ แฮมเมอร์สไตน์ที่ 2 เธอได้รับการเสนอเข้าชิงรางวัลออสการ์ และได้รับรางวัลลูกโลกทองคำ ในปี ค.ศ. 1997 จูลี แอนดรูส์ ต้องงดการแสดงชั่วคราว เพื่อผ่าตัดเนื้องอกที่กล่องเสียง หลังการผ่าตัด เธอยังคงรับงานแสดงภาพยนตร์ รับบทใน The Princess Diaries และภาพยนตร์ภาคต่อ และพากย์เสียงในภาพยนตร์ เชร็ค ภาค 2 และ 3</doc>
