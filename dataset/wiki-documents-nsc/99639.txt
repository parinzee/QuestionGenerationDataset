<doc id="99639" url="https://th.wikipedia.org/wiki?curid=99639" title="โลกดนตรี">โลกดนตรี โลกดนตรี () คือ รายการโทรทัศน์ถ่ายทอดสดการแสดงของคณะดนตรี ศิลปินนักร้อง โดยมี เสกสรรค์ ภู่ประดิษฐ์ เป็นพิธีกร และ บุญชาย ศิริโภคทรัพย์ กับทีมงานคณะ “72 โปรโมชั่น” เป็นผู้ผลิตรายการ ออกอากาศครั้งแรกเมื่อปี พ.ศ. 2514 ทางสถานีวิทยุโทรทัศน์กองทัพบกช่อง 5 เดิมชื่อรายการว่า "Studio 7" (คำว่า 7 มาจาก ช่อง 7 ขาว-ดำ ซึ่งตอนนั้นยังไม่เป็นช่อง 5 สี) ต่อมาเปลี่ยนเป็น "Pop On Stage" โดยแสดงสดเดือนละครั้งในบ่ายวันเสาร์ ครั้งละ 1 ชั่วโมง จนเมื่อ พล.ต.ประทีป ชัยปาณี ซึ่งขณะนั้นดำรงตำแหน่งหัวหน้าฝ่ายรายการของสถานี ได้มีนโยบายกำหนดให้ทุกรายการของ ททบ.5 ใช้ชื่อเป็นภาษาไทย รายการจึงเปลี่ยนชื่อเป็น "โลกดนตรี" ในที่สุดจุดเริ่มสู่ความนิยม จุดเริ่มสู่ความนิยม. รายการโลกดนตรีในยุคแรก (2514 - 2524) ยังเป็นการแสดงสดของคณะดนตรีที่เล่นอยู่ตามไนท์คลับ ทั้งชาวไทยและชาวต่างชาติ โดยออกอากาศเพียงเดือนละครั้ง และสองครั้งตามลำดับ ต่อมาเมื่อวงการธุรกิจเพลงเป็นระบบ จึงรับศิลปินที่เพิ่งมีผลงานเพลงออกสู่ท้องตลาดมาแสดงสดกันในห้องส่งของสถานี โดยมีเงื่อนไขว่านักดนตรีทุกคนต้องแสดงสด ห้ามอาศัยการเปิดเทปแล้วทำท่าทางเสมือนจริง(Lip Sync) ปรากฏว่ามีนักร้อง นักดนตรี เข้ามาแสดงในรายการมากมายหลายคณะ รายการได้รับความนิยมมากขึ้นเรื่อยๆ เมื่อแฟนเพลงหันมายอมรับผลงานเพลงไทยสากลหรือ "สตริง" จากศิลปินไทยมากขึ้น ทางรายการจึงได้เปลี่ยนแปลงวันและเวลาออกอากาศมาเสนอเป็นประจำทุกเที่ยงวันอาทิตย์ จนกระทั่งในปี พ.ศ. 2526 ได้มีการย้ายเวทีจากห้องส่งซึ่งจุแค่ 600 คน มาอยู่ในที่กลางแจ้ง บริเวณลานจอดรถหน้าสถานี เพื่อรองรับผู้เข้าชมอีกจำนวนมากกว่า 5,000 คน ประเดิมด้วยฟรีคอนเสิร์ตของวงชาตรี ในปี พ.ศ. 2527 รายการใช้งบประมาณกว่า 5 แสนบาทปรับเปลี่ยนการจัดเวทีกลางแจ้งให้เป็นเวทีถาวร โดยย้ายมาอยู่ข้างหลังอาคารห้องส่งของ ททบ.5 และเรียกสถานที่ใหม่ว่า "ลานโลกดนตรี" โดยเริ่มทำการแสดงวันที่ 22 มกราคม พ.ศ. 2527 ด้วยการแสดงของคณะ พิงค์แพนเตอร์ และ นันทิดา แก้วบัวสาย อีกทั้งยังได้ออกแบบสัญลักษณ์พร้อมตัวหนังสือรายการโลกดนตรีขึ้นมาใหม่ ซึ่งใช้กันเรื่อยมาจนกระทั่งทุกวันนี้ ส่วนเวทีจะมีการปรับเปลี่ยนตกแต่งตามรูปแบบของศิลปินที่มาแสดงแต่ละครั้ง รายการในยุคนี้ได้รับความนิยมติด 1 ใน 20 รายการโทรทัศน์ที่มีผู้ชมสูงสุด จึงเป็นรายการคอนเสิร์ตทางโทรทัศน์ยอดนิยมซึ่งเป็นต้นแบบของรายการคอนเสิร์ตจากทางช่องอื่นตามมาศิลปินในโลกดนตรี ศิลปินในโลกดนตรี. ทางรายการได้เปิดกว้างให้กับบุคคลในแวดวงดนตรีที่มีความสนใจต่อรายการนี้ โดยไม่จำกัดศิลปิน นักร้อง นักดนตรี หลายกลุ่ม หลายแนว หลายค่ายเพลง ที่มาร่วมแสดงในรายการ โดยที่ศิลปินเหล่านั้นจะต้องมีฝีมือดีและได้รับการยอมรับจากคนทั่วไป หรือติดตลาดให้คนรู้จัก จึงจะสามารถแสดงสดออกอากาศได้ อาทิ ดิ อิมพอสซิเบิ้ล, กรีนแอปเปิ้ล, ดอน สอนระเบียบ พร้อมวงพีเอ็มไฟว์, รอยัลสไปรท์,แกรนด์เอ็กซ์, ชาตรี, พิงค์แพนเตอร์, ฟรีเบิร์ดส, ดิ อินโนเซ้นท์, สาว สาว สาว, นันทิดา แก้วบัวสาย, สุชาติ ชวางกูร, ธงไชย แมคอินไตย์, พุ่มพวง ดวงจันทร์, ยอดรัก สลักใจ, สายัณห์ สัญญา, พรศักดิ์ ส่องแสง, พิมพา พรศิริ, จินตหรา พูนลาภ, คาราบาว, เฉลียง, นกแล, เอ็กซ์ วาย แซด, ไมโคร, บิลลี่ โอแกน, นูโว, อัสนี-วสันต์, อิทธิ พลางกูร, ไฮร็อก, เฟม, เรนโบว์, อริสมันต์ พงษ์เรืองรอง, ติ๊ก ชีโร่, สามโทน, คริสติน่า อากีล่าร์, ทาทา ยัง, แร็พเตอร์, มอส ปฏิภาณ, โลโซ, พิสุทธิ์,  หิน เหล็ก ไฟ, แบล็คเฮด, กษาปณ์ จำปาดิบ, อินคา, พงษ์พัฒน์ วชิรบรรจง, ต่อ-ต๋อง (วงทู), ฟอร์เอฟเวอร์, วงเพื่อน, วงพลอย, ฯลฯเอกลักษณ์รายการ เอกลักษณ์รายการ. ในส่วนหนึ่งของรายการ เสกสรรค์ ภู่ประดิษฐ์ จะแจ้งข่าวสารประชาสัมพันธ์ก่อนการแสดงทุกๆ ช่วง ตามด้วยกิจกรรมการตอบคำถามประจำสัปดาห์ โดยผู้โชคดีที่ตอบถูกจะได้รับของรางวัลจากทางรายการเป็นนาฬิกาสำหรับสุภาพบุรุษ 1 เรือน และสุภาพสตรี 1 เรือน เช่นถามว่า "ศิลปินหญิง วงปานามา ชื่อจริง และ นามสกุลคืออะไร" ส่วนผู้เข้าชมรายการยังสามารถบริจาคเงินเพื่อสมทบทุนโครงการตู้ยาให้กับโรงเรียนที่ขาดแคลน ถือเป็นช่วงที่ได้รับความสนใจอีกช่วงหนึ่ง จนเสกสรรค์ได้รับฉายา "โฆษกคนยาก" และกลายเป็นเอกลักษณ์ประจำรายการที่ถูกนำมาล้อเลียนอีกด้วยโลกดนตรีครั้งพิเศษ โลกดนตรีครั้งพิเศษ. ในบางครั้ง โลกดนตรียังได้ยกกองถ่ายและศิลปินชื่อดังไปแสดงสัญจรตามสถานที่สำคัญทั้งในกรุงเทพฯ ต่างจังหวัด และต่างประเทศด้วย เช่น การจัดคอนเสิร์ตโลกดนตรีเนื่องในวันเด็กที่สวนลุมพินี คอนเสิร์ตการกุศลที่สหรัฐอเมริกาโดยวงคาราบาวและเพื่อนศิลปิน เมื่อปลายเดือนพฤษภาคม พ.ศ. 2531 หรือคราวที่ จินตหรา พูนลาภ แสดงสดต่อหน้าแรงงานไทยในประเทศสิงคโปร์ โดยถ่ายทอดสดข้ามมาสู่ประเทศไทยในเวลาเดียวกัน นอกจากนี้ รายการยังได้จัดการแสดงพิเศษในวันหยุดนักขัตฤกษ์ เป็นบางโอกาสหรือกรณีสำคัญเช่น วันเฉลิมพระชนมพรรษา วันขึ้นปีใหม่ จะมีการถ่ายทอดสดคอนเสิร์ตเช่นภาคปกติ หรือจะนำเทปการแสดงสดหลายๆ ครั้งมาเสนอในครั้งเดียว เป็นต้น เช่น ในวันที่ 5 ธันวาคม พ.ศ. 2534 โทรทัศน์รวมการเฉพาะกิจแห่งประเทศไทย ได้จัดรายการพิเศษวันเฉลิมพระชนมพรรษา พระบาทสมเด็จพระปรมินทรมหาภูมิพลอดุลยเดช ตลอดทั้งวัน ตั้งแต่ 10.00-24.00 น. โดยรายการโลกดนตรีเป็นส่วนหนึ่งของวันนั้น มีการแสดงสดของเหล่าศิลปินจากหลากหลายแนวเพลงและค่ายเพลงร่วม 3 ชั่วโมง อาทิ สายัณห์ สัญญา, ยอดรัก สลักใจ, พุ่มพวง ดวงจันทร์, ศิลปินจากค่ายแกรมมี่, อาร์เอส, คีตา ฯลฯ ถือเป็นครั้งเดียวที่รายการโลกดนตรีถ่ายทอดสดพร้อมกันทุกช่องทั่วประเทศ (ช่อง 3, ช่อง 5, ช่อง 7, ช่อง 9,ช่อง 11) และเป็นครั้งสำคัญทางประวัติศาสตร์โทรทัศน์ไทยรางวัลที่ได้รับรางวัลที่ได้รับ. - รางวัลเมขลา- รายการเพลงสากลดีเด่น ปี 2523 - ผู้กำกับรายการดนตรีดีเด่น ปี 2523 - ผู้กำกับรายการดนตรีดีเด่น ปี 2525 - ผู้กำกับรายการดนตรีดีเด่น ปี 2526 - รายการเพลงไทยสากลยอดเยี่ยม ปี 2528 - ผู้กำกับรายการดนตรียอดเยี่ยม ปี 2528 - รายการเพลงดีเด่น ปี 2529โลกดนตรี Magazine โลกดนตรี Magazine. ในปี พ.ศ. 2528 รายการโลกดนตรียังได้ผลิตนิตยสารชื่อเดียวกัน โดยมี อ.มานพ แย้มอุทัย พร้อมญาติพี่น้องและเพื่อนๆ ร่วมกันจัดทำ(ต่อจากนิตยสาร โด เร มี ของวงชาตรี) โดยเนื้อหาในนิตยสารเป็นการเสนอข่าวคราวความเคลื่อนไหว บทความ บทสัมภาษณ์เกี่ยวกับวงการเพลงไทย เน้นไปที่ศิลปินกับผลงานเพลงล่าสุด วางจำหน่ายทุกเดือนตามร้านหนังสือทั่วไป ราคาเล่มละ 20 บาท ก่อนจะเปลี่ยนเป็นการแจกฟรี ในช่วงปี 2530 ซึ่งปกสุดท้ายที่วางขายคือปก เกริกกำพล ประถมปัทมะ หรือ อ๊อด คาราบาว โดยยุคหลังจะแจกเฉพาะผู้เข้าชมในลานโลกดนตรีและทางไปรษณีย์ ตั้งแต่ปี พ.ศ. 2531โลกดนตรียุคสุดท้าย โลกดนตรียุคสุดท้าย. ในปี พ.ศ. 2537 บริเวณข้างอาคารห้องส่งของสถานีซึ่งเป็นลานโลกดนตรีได้เตรียมสร้างอาคารหลังใหม่ 10 ชั้นทดแทน โดยศิลปินรายสุดท้ายที่ขึ้นเวทีคือ แร็พเตอร์ ทางรายการจึงย้ายเวทีของรายการกลับไปอยู่บริเวณลานจอดรถหน้าสถานี ดังเช่นเมื่อปี พ.ศ. 2526 โดยเริ่มทำการแสดงเวทีใหม่ในวันที่ 18 กันยายน ด้วยศิลปินจากค่ายต่างๆ ได้แก่ ติ๊ก ชีโร่, โดม มาร์ติน, ฐิติมา สุตสุนทร, พงษ์สิทธิ์ คำภีร์, อริสมันต์ พงษ์เรืองรอง, ฝันดี-ฝันเด่น, มอส ปฏิภาณ และ หม่ำ จ๊กมก ซึ่งเพิ่งมีผลงานเพลงชุดแรกในชีวิต นอกจากนี้ทางรายการยังได้ขยายธุรกิจโดยเปิดร้าน "โลกดนตรี คอร์เนอร์" เพื่อจำหน่ายสินค้าและของที่ระลึกจากศิลปินค่ายต่างๆ และทางรายการเอง ที่ห้างสรรพสินค้า เดอะมอลล์ บางแค และอิมพีเรียลเวิลด์ สำโรง รายการโลกดนตรี ออกอากาศครั้งสุดท้ายทาง ททบ.5 ในวันที่ 29 ธันวาคม พ.ศ. 2539 เนื่องจาก พล.อ.แป้ง มาลากุล ณ อยุธยา ผู้อำนวยการสถานี มีดำริที่จะจัดรายการคอนเสิร์ตขึ้นใหม่เอง ซึ่งครั้งนี้เป็นครั้งสุดท้ายของ เสกสรรค์ ภู่ประดิษฐ์ ในบทบาทพิธีกรอีกด้วย รายการจึงย้ายไปออกอากาศทางไอทีวี โดยออกอากาศครั้งแรกวันที่ 5 มกราคม พ.ศ. 2540 เวลา 13.00 น. โดยได้เปลี่ยนพิธีกรเป็นดีเจท็อป ศราวุธ พลอยประดับ และย้ายเวทีไปที่ลานเอนกประสงค์ หน้าห้างสรรพสินค้า อิมพีเรียลเวิลด์ ลาดพร้าว และ เวิลด์เทรดเซ็นเตอร์ (ปัจจุบันคือเซ็นทรัลเวิลด์)ตามลำดับ บางครั้งจะจัดรายการโลกดนตรีสัญจร ถ้าไอทีวีเพิ่มเครือข่ายที่ไหนก็จะสัญจรที่นั่น โลกดนตรียุคไอทีวี กลับไม่ได้รับความนิยมเหมือนสมัยก่อน เนื่องจากไอทีวีเพิ่งเปิดสถานีเพียงไม่กี่ปีและยังครอบคลุมผู้ชมไม่ทั่วประเทศ ทำให้ศิลปินที่มาแสดงส่วนใหญ่มักจะเป็นศิลปินจากค่ายเล็กๆ หรืออินดี้ ขณะที่มีศิลปินจากแกรมมี่ และ อาร์เอส มาร่วมรายการน้อยลง จนในที่สุดก็ต้องปิดรายการอย่างถาวรในปลายปี พ.ศ. 2543 รวมจำนวนครั้งที่ออกอากาศทั้งสิ้นกว่า 1,200 ครั้ง มีอายุถึง 29 ปีเศษ โดยครั้งสุดท้ายได้นำภาพเก่าๆ ของรายการโลกดนตรีทุกยุค ทุกสมัย มาให้ชมก่อนจะปิดตัวการออกอากาศซ้ำ การออกอากาศซ้ำ. รายการโลกดนตรีได้กลับมาออกอากาศอีกครั้งในรูปแบบเทปบันทึกภาพ ในวันและเวลาเดิมเพื่อให้สมกับเป็น "โลกดนตรี The Original" โดยออกอากาศทางช่อง มะจังทีวี ทรูวิชั่นส์ ช่อง 68 ในกล่องรุ่น HD และ 76 ในกล่องรุ่น SD ทุกวันอาทิตย์ เวลา 12.00-13.00 น. และออกอากาศซ้ำในเวลา 21.00 - 22.00 น. วันจันทร์ 15.00-16.00 น. วันอังคาร 12.00 - 13.00 วันพุธ 19.00 - 20.00 น. และ วันพฤหัสบดี 18.00 - 19.00 น. รวม 6 รอบต่อตอน เริ่มตั้งแต่วันที่ 5 กรกฎาคม พ.ศ. 2552 จนถึง 31 มีนาคม พ.ศ. 2557สิ่งที่สืบเนื่องสิ่งที่สืบเนื่อง. - ในภาพยนตร์เรื่อง พุ่มพวง (พ.ศ. 2554) ได้มีการสร้างฉากการแสดงของพุ่มพวง ดวงจันทร์ที่ลานโลกดนตรีเมื่อปี พ.ศ. 2529 ให้คล้ายคลึงกับฉากต้นฉบับ - ในภาพยนตร์เรื่อง ยังบาว (พ.ศ. 2556) ได้มีการสร้างฉากการแสดงของวงคาราบาวที่ลานโลกดนตรีเมื่อปี พ.ศ. 2526 สมัยที่วงคาราบาวออกอัลบั้มลำดับที่ 4 ในชุด ท.ทหารอดทน</doc>
