<doc id="738615" url="https://th.wikipedia.org/wiki?curid=738615" title="อาวเวอร์ซอง (เพลงเทย์เลอร์ สวิฟต์)">อาวเวอร์ซอง (เพลงเทย์เลอร์ สวิฟต์) "อาวเวอร์ซอง" () เป็นเพลงแนวคันทรีของนักร้องนักแต่งเพลงชาวอเมริกัน เทย์เลอร์ สวิฟต์ เพลงเขียนโดยสวิฟต์ และผลิตโดยนาธาน แชปแมน เพลงออกจำหน่ายวันที่ 9 กันยายน ค.ศ. 2007 ผ่านสังกัดบิกแมชีนเรเคิดส์ เป็นซิงเกิลที่สามจากอัลบั้ม เทย์เลอร์ สวิฟต์ (2006) สวิฟต์แต่งเพลง "อาวเวอร์ซอง" เข้าประกวดพรสวรรค์ในขณะเรียนไฮสกูลชั้นปีที่ 1 เล่าเรื่องเกี่ยวกับคนรักหนุ่มคนที่เธอยังไม่เคยได้เขียนเพลงให้ หลังจากเธอนึกได้ถึงความนิยมในหมู่เพื่อนร่วมห้อง เพลงจึงถูกบรรจุในอัลบั้มด้วย เพลงมีจังหวะแบบอัปเทมโป บรรเลงนำโดยกีตาร์แบนโจ และเนื้อเพลงเล่าเรื่องเกี่ยวกับคู่รักหนุ่มสาวที่ใช้เหตุการณ์พิเศษที่สำคัญในชีวิต "อาวเวอร์ซอง" พบกับคำสรรเสริญจากนักวิจารณ์ บางกลุ่มมองว่าเป็นหนึ่งในซิงเกิลที่ดีที่สุดของสวิฟต์ และประสบความสำเร็จเชิงพาณิชย์ เพลงติดชาร์ตสามสิบอันดับแรกบนชาร์ตแคนาเดียนฮอต 100 และยี่สิบอันดับแรกบนชาร์ตบิลบอร์ดฮอต 100 ในสหรัฐอเมริกา เพลงนี้เป็นซิงเกิลแรกที่ขึ้นอันดับหนึ่งบนชาร์ตบิลบอร์ดฮอตเพลงคันทรียาวนาน 6 สัปดาห์ และได้รับการรับรองระดับแพลตินัมสามครั้งจากสมาคมผู้ประกอบกิจการเพลงของสหรัฐอเมริกา (RIAA) มิวสิกวิดีโอเพลง "อาวเวอร์ซอง" กำกับโดยเทรย์ แฟนจอย และเสนอสวิฟต์ร้องเพลงในฉากต่าง ๆ รวมถึงหน้ามุข มิวสิกวิดีโอได้เข้าชิงรางวัล "วิดีโอแห่งปี" และ "วิดีโอเพลงผู้หญิงแห่งปี" ในงานประกาศรางวัลซีเอ็มทีมิวสิกอะวอดส์ 2008 สวิฟต์แสดงเพลงในหลายสถานที่ ตั้งแต่ยังเล่นเป็นนักร้องเปิดคอนเสิร์ตในทัวร์คอนเสิร์ตของศิลปินคันทรี เธอยังนำเพลงไปแสดงในทัวร์คอนเสิร์ตครั้งแรกของเธอ เฟียร์เลสทัวร์ (2009–10)เบื้องหลัง เบื้องหลัง. สวิฟต์แต่งเพลง "อาวเวอร์ซอง" ด้วยตนเองเพื่องานประกวดร้องเพลงขณะเรียนชั้นปีที่หนึ่งในไฮสกูลโดยไม่ได้ตั้งใจจะนำมาใส่ในอัลบั้มแรกของเธอ เธอคิดว่าเพลงนี้เหมาะสมกับงานประกวดร้องเพลง เพลงที่เธอแต่งจะต้องมีจังหวะสนุกและเกี่ยวข้องกับเพื่อนร่วมชั้นของเธอ "ฉันแต่งเพลงเกี่ยวกับผู้ชายที่ฉันเคยคบหา และสาเหตุที่ไม่มีเพลงของเรา ดังนั้นฉันจึงแต่งให้เราเพลงหนึ่ง" เธอกล่าว การแต่งเพลง เช่นเดียวกับเพลง "ทิม แม็กกรอว์" เธอใช้เวลาประมาณ 20 นาที หลายเดือนต่อมาเธอแสดงเพลงนี้ในงานประกวดร้องเพลง เพื่อนของเธอบางคนบอกเธอว่าพวกเขาชอบเพลงที่เธอใช้ประกวด ซึ่งร้องไม่กี่ท่อน "พวกเขาเพิ่งได้ยินครั้งแรก ฉันจึงคิดว่ามันต้องมีอะไรสักอย่างในเพลง" สวิฟต์ระลึก ขณะเลือกเพลงเพื่อบันทึกเสียงลงอัลบั้มเทย์เลอร์ สวิฟต์ สวิฟต์เตรียมเพลง "อาวเวอร์ซอง" รอไว้ และยืนกรานกับโปรดิวเซอร์ครั้งแล้วครั้งเล่าให้อัดเพลงนี้กับเธอ เธออ้างว่าเธอ "รู้ว่ามีอะไรบางอย่างในเพลง" เธอปิดท้ายว่า "ฉันคิดว่ามันต้องมีเวทย์มนต์ที่ทำให้เพลงฟังดูน่ากระโดดตาม" สวิฟต์กล่าวว่าเธออยากให้เพลงนี้เป็นเพลงสุดท้ายในอัลบั้ม เทย์เลอร์ สวิฟต์ เนื่องจากเนื้อเพลงท่อนสุดท้ายมีการร้องซ้ำด้วยวลีว่า "เล่นอีกครั้ง" (Play it again) โดยเธอคิดว่ามันจะเป็นการขอให้ผู้ฟังเล่นเพลงในอัลบั้มนี้ซ้ำอีกครั้ง ผู้บริหารสังกัดบิกแมชีนเรเคิดส์เลือกเพลง "อาวเวอร์ซอง" เป็นซิงเกิลที่สามจากอัลบั้มเทย์เลอร์ สวิฟต์ ซึ่งสวิฟต์รู้สึกทั้งประหลาดใจ และดีใจเมื่อรู้เช่นนั้นการจัดวางองค์ประกอบเพลง การจัดวางองค์ประกอบเพลง. "อาวเวอร์ซอง" เป็นเพลงแนวคันทรี ความยาว 3 นาที 24 วินาที มีอัตราจังหวะอย่างง่าย (simple time) และเทมโป 96 จังหวะต่อนาที อย่างไรก็ตาม ฌอน ดูลีย์ จากอะเบาต์ดอตคอมบรรยายถึงเพลง "อาวเวอร์ซอง" ว่าเป็นเพลงจังหวะปานกลางที่ฟังดูคล่องแคล่ว เพลงแต่งด้วยคีย์ดีเมเจอร์ (D major) และเสียงของสวิฟต์กว้างหนึ่งช่วงอ็อกเทฟ ตั้งแต่ G ถึง B โจดี โรเซน จากนิตยสารสแลนต์แมกกาซีน มองการร้องเพลงของสวิฟต์ว่า มีเสียงดังแหลม (twangful) คอร์ดของเพลงดำเนินตามลำดับ D–Em7–G–A เครื่องดนตรีหลัก ๆ คือแบนโจ และมีบรรเลงฟิดเดิลเดี่ยว หลังจากจบท่อนเบรก เนื้อเพลงบรรยายในมุมมองบุคคลที่หนึ่ง ในท่อนเวิร์สแรก ตัวเอกตระหนักว่าเธอและเพื่อนชายไม่มีเพลงของตนเองขณะที่เขากำลังขับรถ คู่รักจึงนำเหตุการณ์ต่าง ๆ ในชีวิตในเพลงทั่วไปมาใส่ในท่อนรีเฟรน เหตุการณ์เหล่านั้นถูกเล่าอย่างละเอียดและมีฉากปิดประตูเพื่อแอบหนีออกไปตอนดึกด้วย ดูลีย์ระบุว่าในเพลง สวิฟต์มีบทบาทเป็นผู้บรรยาย</doc>
