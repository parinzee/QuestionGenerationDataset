<doc id="132541" url="https://th.wikipedia.org/wiki?curid=132541" title="เว็นแฮร์รีเม็ทแซลลี">เว็นแฮร์รีเม็ทแซลลี When Harry Met Sally (ชื่อไทย: เมื่อสมชายพบสมหญิง , เพื่อนรักเพื่อน ) เป็นภาพยนตร์รัก-ขบขัน ออกฉายในปี พ.ศ. 2532 กำกับโดย ร็อบ ไรเนอร์ จากบทภาพยนตร์ของ นอร่า เอฟรอน นำแสดงโดย บิลลี คริสตัล และเม็ก ไรอันเรื่องย่อ เรื่องย่อ. ภาพยนตร์กล่าวถึง แฮรี เบิร์นส (บิลลี คริสตัล) และ แซลลี อัลไบรต์ (เม็ก ไรอัน) หนุ่มสาวที่เพิ่งจบจากมหาวิทยาลัยชิคาโก และกำลังเดินทางกลับไปนิวยอร์ก โดยอาศัยรถคันเดียวกัน ตลอดการเดินทางทั้งคู่พูดคุยแลกเปลี่ยนความคิดเห็นกัน โดยเฉพาะในเรื่องมิตรภาพระหว่างหญิงชาย โดยไม่มีเรื่องเพศมาเกี่ยวข้อง คนทั้งสองพัฒนาความสัมพันธ์จากคนแปลกหน้าเมื่อแรกพบ พบกันอีกครั้งในห้าปีถัดมาและเกลียดขี้หน้ากัน พบกันอีกครั้งในห้าปีต่อมาและกลายเป็นเพื่อนสนิท ก่อนจะกลายเป็นความรัก โดยมีความรู้สึกขัดแย้งกับจุดยืนเดิมของตน ในเรื่องมิตรภาพระหว่างหญิงชาย ในตอนจบเรื่อง ทั้งคู่แต่งงานกันและสรุปว่า ทั้งสองคนรู้จักกันมานาน 12 ปี เกลียดกันตั้งแต่แรกพบ เกลียดกันนาน 5 ปี จากนั้นกลายเป็นเพื่อนกันอีก 5 ปี ก่อนจะมารักกันในที่สุดเกร็ดภาพยนตร์เกร็ดภาพยนตร์. - ฉากที่มีชื่อเสียงในภาพยนตร์ คือฉากในร้านอาหาร เมื่อทั้งสองพูดคุยถึงเรื่องความสุขทางเพศ แซลลีกล่าวว่า ในความสัมพันธ์ที่ผ่านมา ในขณะที่ฝ่ายชายมีความภูมิใจที่สามารถทำให้ผู้หญิงถึงจุดสุดยอดได้ จริงๆ แล้วฝ่ายหญิงแกล้งทำเป็นถึง เพื่อไม่ให้ฝ่ายชายเสียกำลังใจ จากนั้นเธอจึงแกล้งทำเสียงเหมือนกำลังถึงจุดสุดยอด กลางร้านอาหาร เพื่อพิสูจน์ให้แฮรีเห็นจริงๆ ฉากนี้กลายเป็นฉากตลก ที่ถูกกล่าวขวัญมากที่สุดในเรื่องนี้ - ภาพยนตร์เรื่องนี้ ฉายในประเทศไทย ใช้ชื่อไทยว่า "เมื่อสมชายพบสมหญิง" แต่เมื่อวางจำหน่ายเป็นวิดีโอ วิดีโอซีดี และดีวีดี ใช้ชื่อไทยว่า "เพื่อนรักเพื่อน" - ในปี พ.ศ. 2547 และ 2548 บทภาพยนตร์เรื่องนี้ถูกดัดแปลงเป็นละครเวที จัดแสดงในสหรัฐอเมริกา และประเทศอังกฤษเพลงประกอบภาพยนตร์ เพลงประกอบภาพยนตร์. เพลงประกอบภาพยนตร์ ส่วนมากเป็นเพลงแจ๊ส เพลงที่มีชื่อเสียงคือเพลง "It Had to Be You" ขับร้องโดย แฟรงค์ ซินาตรา และ "Let's Call the Whole Thing Off" ขับร้องโดย หลุยส์ อาร์มสตรอง และเอลลา ฟิตซ์เจอรัลด์ ในอัลบั้มเพลงประกอบภาพยนตร์ เพลงทั้งหมดขับร้องใหม่โดย แฮรี คอนนิก จูเนียร์ เป็นอัลบั้มที่สร้างชื่อเสียงให้กับคอนนิก อัลบั้มเพลงประกอบภาพยนตร์ได้รับรางวัลแผ่นเสียงทองคำขาวคู่ในสหรัฐอเมริกา และแฮรี คอนนิก จูเนียร์ ได้รับรางวัลแกรมมี่ สาขา Best Jazz Male Vocal Performance</doc>
