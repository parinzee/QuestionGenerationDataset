<doc id="325906" url="https://th.wikipedia.org/wiki?curid=325906" title="พระราชบัญญัติสวามิภักดิ์ ค.ศ. 1661">พระราชบัญญัติสวามิภักดิ์ ค.ศ. 1661 พระราชบัญญัติสวามิภักดิ์ ค.ศ. 1661 () เป็นพระราชประกาศของรัฐสภาแห่งอังกฤษ (13 Cha. II. St. 2 c. 1) ที่จัดอยู่ในกลุ่มพระราชบัญญัติทดสอบที่มีวัตถุประสงค์ในการจำกัดตำแหน่งราชการของอังกฤษไว้ให้แก่ผู้ถือนิกายเชิร์ชออฟอิงแลนด์เท่านั้น แม้ว่าจะกล่าวกันว่าเป็น "กฎหมายอาญา" และบรรยายโดยบัตเลอร์ใน “ประวัติศาสตร์กฎหมายที่เกี่ยวกับการต่อต้านโรมันคาทอลิกในอังกฤษ” (Historical Account of the Laws against the Roman Catholics of England) แต่อันที่จริงแล้วพระราชบัญญัติฉบับนี้มิได้มีวัตถุประสงค์โดยตรงในการต่อต้านผู้ถือนิกายโรมันคาทอลิกโดยตรงเมื่อประกาศใช้ครั้งแรก แต่เป็นพระราชบัญญัติที่มีวัตถุประสงค์ในการควบคุมอำนาจของกลุ่มเพรสไบทีเรียน พระราชบัญญัติได้รับการอนุมัติเมื่อเดือนธันวาคม ค.ศ. 1661 หนึ่งปีหลังจากการฟื้นฟูพระเจ้าชาร์ลส์ที่ 2 แห่งอังกฤษพระเจ้าชาร์ลส์ที่ 2 ในขณะนั้นรัฐบาลเป็นรัฐบาลที่เต็มไปด้วยปฏิกิริยา ฝ่ายกษัตริย์นิยมผู้เป็นผู้มีอำนาจมีความต้องการที่จะฟื้นฟูอังกฤษให้กลับไปอยู่ในสภาพที่เป็นมาก่อนที่จะเปลี่ยนการปกครองไปเป็นระบบเครือจักรภพ ที่ทำให้เอิร์ลแห่งแคลเร็นดอนอัครมหาเสนาบดีต้องพยายามใช้ความสามารถในการรั้งความกระตือรือร้นดังกล่าวไว้บ้าง พระราชบัญญัติสวามิภักดิ์จึงเป็นเครื่องมือที่ใช้ในการจำกัดอำนาจของกลุ่มเพรสไบทีเรียนผู้มีอิทธิพลในรัฐบาลในการปกครองระดับนครและท้องถิ่นทั่วราชอาณาจักร พระราชบัญญัติฉบับนี้จึงเป็นอุปกรณ์ในการกำจัดผู้มีอำนาจดังว่า พระราชบัญญัติระบุว่าไม่มีบุคคลใดที่จะมีสิทธิที่จะได้รับการเลือกตั้งเข้ามาเป็นเจ้าหน้าที่ของรัฐบาลได้ นอกไปจากว่าผู้นั้นจะยอมรับศีลตามธรรมเนียมของนิกายเชิร์ชออฟอิงแลนด์ภายในสิบสองเดือนก่อนหน้าที่จะมีการเลือกตั้ง นอกจากนั้นผู้นั้นก็ยังจะต้องกระทำการประกาศสัตย์ปฏิญาณสวามิภักดิ์ (Oath of allegiance) และ สัตย์ปฏิญาณสวามิภักดิ์ต่อพระมหากษัตริย์ (Oath of Supremacy), สาบานความจงรักภักดีโดยไม่ต่อต้าน (Passive obedience) และสละข้อตกลงคัฟเวอแนนต์ พระราชบัญญัติที่มีเนื้อหาที่กีดกันผู้ถือโรมันคาทอลิกฉบับนี้เป็นเอกสารทางกฎหมายอาญาฉบับสำคัญที่ทำให้ผู้ถือโรมันคาทอลิกไม่มีโอกาสทำหน้าที่เป็นข้าราชการ และมีผลบังคับใช้มาตลอดคริสต์ศตวรรษที่ 18 จนกระทั่งเมื่อได้มีการผ่านพระราชบัญญัติทดสอบเพื่อการยกเลิกพระราชบัญญัติสวามิภักดิ์ ค.ศ. 1828 หนึ่งปีก่อนหน้าการปลดแอกคาทอลิก</doc>
