<doc id="231052" url="https://th.wikipedia.org/wiki?curid=231052" title="ล็อกฮีด มาร์ติน">ล็อกฮีด มาร์ติน สำหรับอดีตบริษัท ดูที่ ล็อกฮีดและมาร์ติน มาเรียทต้า ล็อกฮีด มาร์ติน () เป็นบริษัทด้านอากาศยาน อวกาศ และการป้องกันประเทศรายใหญ่ของโลกสัญชาติอเมริกา เกิดจากการควบรวมระหว่างสองบริษัทคือ ล็อคฮีคคอร์ปอเรชั่น กับ มาร์ตินมารีเอ็ตตา ในปี 1995 ล็อกฮีดมาร์ตินมีสำนักงานใหญ่ตั้งอยู่ในเบเธสดา รัฐแมริแลนด์ อันเป็นเขตปริมณฑลทางตะวันตกเฉียงเหนือของกรุงวอชิงตัน ดี.ซี. ล็อกฮีคมาร์ตินถือเป็นบริษัทคู่สัญญาด้านการป้องกันประเทศ (defense contractor) ที่ใหญ่ที่สุดของโลกในแง่ของรายได้ โดยรายได้ 73% มาจากการขายสินค้าด้านกลาโหม Lockheed Corporation ก่อตั้งในปี 1912 ในชื่อ Alco Hydro-Aeroplane Company โดยสองพี่น้อง อัลลัน และมัลคอล์ม ล็อกฮีด (Allan & Malcolm Loughead) ก่อนจะเปลี่ยนชื่อเป็น Loughead Aircraft Manufacturing Company ในปี 1916 บริษัทได้เริ่มออกแบบและสร้างเรือบินโมเดล F-1 ซึ่งขึ้นบินครั้งแรกเมื่อ 29 มีนาคม 1918 หลังจากนั้น บริษัทก็ได้ลงทุนมหาศาลไปในการออกแบบและการพัฒนาอากาศยานจอมปฏิวัติวงการแบบโมโนโคค (Monocoque) ชื่อว่าโมเดล S-1 ขึ้นมา ขายราคาลำละ 2,500 ดอลลาร์ แต่ด้วยพิษจากผลของสงครามโลกครั้งที่หนึ่งทำให้เครื่องบินขายไม่ดี และต้องปิดบริษัทไปในปี 1921 โรงงานได้รับเงินทุนและกลับมาเปิดได้อีกครั้งในปี 1926 ในชื่อ Lockheed Aircraft Company บริษัทได้นำโมเดล S-1 ของเดิมมาต่อยอดเป็นโมเดล Vega ซึ่งขายได้ทะลุหนึ่งล้านดอลลาร์ในปีเดียว เป็นปฐมบทความยิ่งใหญ่ของนาม “ล็อกฮีด” เมื่อล็อกฮีดควบรวมกับบริษัทผู้ผลิตยานอวกาศ, จรวด และขีปนาวุธรายใหญ่อย่าง Martin Marietta ในปี 1995 แล้ว ล็อกฮีดมาร์ตินก็กลายเป็นบริษัทค้าอาวุธอย่างครบวงจร และเป็นคู่สัญญารายใหญ่ที่สุดของรัฐบาลสหรัฐ โดยในแต่ละปีได้รับสัญญามูลค่ากว่า 10% ของงบประมาณด้านกลาโหมของสหรัฐ ซึ่งได้ผลิตอากาศยานทางทหารชื่อดังอย่าง P-3 โอไรออน, F-16 ไฟทิงฟอลคอน, C-130 เฮอร์คิวลิส ส่งออกไปยังหลายประเทศทั่วโลก นอกจากนี้ เครื่องบินรบ F-22 แรพเตอร์ ของล็อกฮีดมาร์ติน ยังขึ้นชื่อว่าเป็นเครื่องบินรบที่ดีและมีสมรรถภาพมากที่สุดในโลก ในปี 2015 บริษัทมีรายได้กว่า 46 พันล้านดอลลาร์ โดยมีกำไร 3.6 พันล้านดอลลาร์ มีพนักงานกว่า 97,000 คน</doc>
