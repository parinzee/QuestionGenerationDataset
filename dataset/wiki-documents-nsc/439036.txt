<doc id="439036" url="https://th.wikipedia.org/wiki?curid=439036" title="รัฐประหารในประเทศมาลี พ.ศ. 2555">รัฐประหารในประเทศมาลี พ.ศ. 2555 รัฐประหารในประเทศมาลี พ.ศ. 2555 เริ่มขึ้นในวันที่ 21 มีนาคม เมื่อทหารแตกแถวมาลีโจมตีหลายจุดในเมืองหลวง กรุงบามาโก รวมทั้งทำเนียบประธานาธิบดี สถานีโทรทัศน์ของรัฐ และค่ายทหาร ทหาร ผู้ซึ่งกล่าวว่า พวกตนได้ก่อตั้งคณะกรรมการแห่งชาติเพื่อการฟื้นฟูประชาธิปไตยและรัฐ ประกาศในวันเดียวกันว่า พวกตนได้โค่นล้มรัฐบาลอามาดู ตูมานี ตูเร บีบให้เขาต้องซ่อนตัว ความพยายามรัฐประหารเกิดขึ้นหลังจากการประท้วงนานหลายสัปดาห์ต่อการจัดการกับกบฏนำโดยชนร่อนเร่ทางตอนเหนือของประเทศ ซึ่งได้ลดความนิยมของตูเรลงไปยัง "จุดต่ำสุดรอบใหม่" ทหารเรียกร้องอาวุธและทรัพยากรเพิ่มขึ้นในการทัพกับกบฏ และพวกเขาไม่พอใจกับสิ่งที่พวกเขาเห็นว่า รัฐบาลขาดการสนับสนุนกองทัพ ทหารบางส่วนถึงกับถูกส่งไปยังแนวหน้าโดยมีอาหารไม่เพียงพอ ตูเรกำลังจะลงจากตำแหน่งเมื่อสิ้นสุดวาระหลังการเลือกตั้งประธานาธิบดีในเดือนเมษายน สหภาพแอฟริการะงับสมาชิกภาพของประเทศมาลี ซึ่งจะยังมีผลกระทั่ง "ได้ฟื้นฟูความสงบเรียบร้อยตามรัฐธรรมนูญอย่างมีผลโดยไม่รอช้า" ผู้นำแอฟริกาหลายคนว่า พวกตนได้ติดต่อกับประธานาธิบดีมาลีที่ถูกปลด และว่า เขายังปลอดภัยดีและได้รับการคุ้มครองจากกำลังที่ยังภักดีต่อเขา มีรายงานว่า เขาอยู่ที่ใดไม่เปิดเผยนอกกรุงบามาโก</doc>
