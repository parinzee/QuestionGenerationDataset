<doc id="606127" url="https://th.wikipedia.org/wiki?curid=606127" title="ปลากระดี่อินเดีย">ปลากระดี่อินเดีย ปลากระดี่อินเดีย เป็นสกุลของปลาน้ำจืดขนาดเล็ก ในวงศ์ Ostoglossidae ใช้ชื่อสกุลว่า Trichogaster (เดิมใช้ Colisa) มีรูปร่างโดยรวมคล้ายกับปลาในสกุล Trichopodus หรือปลากระดี่ ที่พบในภูมิภาคเอเชียอาคเนย์ แต่ทว่ามีขนาดที่เล็กกว่า ครีบทุกครีบสั้น มีสีสันตามลำตัวที่หลากหลายและสวยสดใส ในบางชนิดที่มีลายบั้ง ๆ สีแดงสดสลับกับสีน้ำเงิน มีครีบท้องมีก้านครีบเดี่ยวยื่นออกมาเป็นเส้นยาว ครีบหลังมีก้านครีบเดี่ยว 12-19 ก้าน และก้านครีบแขนง 7-14 ก้าน ครีบก้นมีก้านครีบเดี่ยว 15-20 ก้าน และก้านครีบแขนง 11-20 ก้าน ครีบหางปลายเว้าเล็กน้อย มีขนาดโดยเฉลี่ยราว 6 เซนติเมตร พบใหญ่ที่สุดได้ 12 เซนติเมตร พบทั้งหมด 4 ชนิดได้แก่- T. chuna - T. fasciata - T. labiosa - T. lalia ทั้งหมดแพร่กระจายพันธุ์ในอนุทวีปอินเดียไปจนถึงพม่า นิยมเลี้ยงกันเป็นปลาสวยงาม เป็นปลากระดี่ที่ถือว่านิสัยไม่ก้าวร้าวเท่าปลากระดี่สกุล Trichopodus ชอบอยู่รวมกันเป็นฝูง ปลาตัวผู้มีสีสันสดสวยกว่าตัวเมียอย่างเห็นได้ชัด แต่เมื่อผสมพันธุ์วางไข่ ตัวผู้จะเป็นฝ่ายดูแลไข่จนกว่าจะฟักเป็นตัว และอาจทำร้ายตัวเมียจนถึงแก่ตายได้ และหลังผสมพันธุ์แล้วปลาตัวเมียมักจะตาย โดยไข่จะมีขนาดเล็กมาก</doc>
