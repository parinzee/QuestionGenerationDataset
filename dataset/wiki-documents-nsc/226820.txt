<doc id="226820" url="https://th.wikipedia.org/wiki?curid=226820" title="แซรอส">แซรอส แซรอส () คือวงรอบปรากฏของการเกิดคราสซึ่งมีช่วงเวลาประมาณ 18 ปี 11 วัน 8 ชั่วโมง (หรือประมาณ 6585⅓ วัน) สามารถใช้ในการทำนายการเกิดสุริยคราสและจันทรคราสได้ หลังจากเกิดคราสครบ 1 รอบ ดวงอาทิตย์ โลก และดวงจันทร์จะหวนกลับมาอยู่ในตำแหน่งทางเรขาคณิตเช่นเดิมอีก ลักษณะการเกิดคราสแบบเดิมจะเกิดขึ้นทางทิศตะวันตกของตำแหน่งที่เคยเกิดครั้งก่อน ประวัติการค้นพบแซรอสที่เก่าแก่ที่สุดคือการค้นพบของชาวแคลดีอา (นักดาราศาสตร์ชาวบาบิโลนโบราณ) ในช่วงหลายร้อยปีก่อนคริสตกาล ต่อมามีการค้นพบโดยฮิปปาร์คัส ไพลนี และทอเลมี แต่ด้วยชื่อที่แตกต่างกันออกไป คำว่า "saros" ได้รับการกำหนดขึ้นเป็นครั้งแรกโดยเอ็ดมันด์ ฮัลเลย์ ในปี ค.ศ. 1691 โดยนำมาจากคำว่า Suda ในพจนานุกรมภาษาไบแซนไทน์ในช่วงคริสต์ศตวรรษที่ 11 แม้ในเวลาต่อมา ในปี ค.ศ. 1756 กีโยม เลอ ฌ็องตี (Guillaume Le Gentil) ได้ออกมาระบุว่าการตั้งชื่อของฮัลเลย์ผิดพลาด แต่ชื่อนี้ก็ยังคงใช้กันเรื่อยมา</doc>
