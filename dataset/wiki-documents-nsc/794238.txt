<doc id="794238" url="https://th.wikipedia.org/wiki?curid=794238" title="เลอรอย โรซีเนียร์">เลอรอย โรซีเนียร์ เลอรอย โรซีเนียร์ (; เกิดเมื่อวันที่ 24 สิงหาคม ค.ศ. 1964 ที่เบลแฮม, ลอนดอน) เป็นอดีตนักฟุตบอลอาชีพชาวอังกฤษ และผู้จัดการทีม มีชื่อเต็มว่า เลอรอย เดอ แกรฟต์ โรซีเนียร์ (Leroy De Graft Rosenior) และเป็นพ่อของเลียม โรซีเนียร์ ซึ่งปัจจุบันเป็นนักฟุตบอลของไบรตันและโฮปอัลเบียน โดยขณะยังเป็นนักฟุตบอลนั้น โรซีเนียร์เล่นในตำแหน่งกองหน้าให้กับหลายสโมสรที่มีชื่อเสียง ทั้งฟูลัม, ควีนส์พาร์กเรนเจอส์ และเวสต์แฮมยูไนเต็ด ในระดับทีมชาติเคยเป็นผู้เล่นของทีมชาติอังกฤษชุดอายุไม่เกิน 16 ปี และ 21 ปี แต่ต่อมาได้เปลี่ยนไปเล่นให้กับทีมชาติเซียร์ราลีโอน ในฐานะผู้จัดการทีม โรซีเนียร์เคยเป็นผู้จัดการทีมของทอร์คีย์ยูไนเต็ด เลื่อนชั้นขึ้นมาเล่นได้ในระดับลีกวันในปี ค.ศ. 2004 ก่อนจะย้ายออกไปเบรนต์ฟอร์ด และกลับมาที่ทอร์คีย์ยูไนเต็ดอีกครั้งเมื่อปี ค.ศ. 2007 แต่คราวนี้โรซีเนียร์ได้รับแต่งตั้งให้เป็นผู้จัดการทีมเพียงแค่ 600 วินาที (10 นาที) เท่านั้นเอง ด้วยผู้บริหารสโมสรตัดสินใจขายสโมสรออกไปทันที พร้อมกับที่ผู้บริหารรายใหม่ต้องการที่จะเลือกผู้จัดการทีมด้วยตนเอง จึงประกาศยกเลิกสัญญากับโรซีเนียร์ทันที ทำให้โรซีเนียร์กลายเป็นผู้จัดการทีมที่มีระยะเวลาสั้นที่สุดในประวัติศาสตร์วงการฟุตบอล</doc>
