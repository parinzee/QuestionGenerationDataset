<doc id="315298" url="https://th.wikipedia.org/wiki?curid=315298" title="ธงรวมเกาหลี">ธงรวมเกาหลี ธงรวมเกาหลีเป็นธงที่คิดขึ้นเพื่อใช้เป็นตัวแทนของทั้งประเทศเกาหลีเหนือและเกาหลีใต้ในการแข่งขันกีฬาระดับนานาชาติ เริ่มใช้ครั้งแรกเมื่อปี ค.ศ. 1991 โดยทั้งสองประเทศได้รวมทีมกีฬาของตนเข้าเป็นทีมเดียวในการเข้าร่วมการแข่งขันเทเบิลเทนนิสชิงแชมป์โลกครั้งที่ 41 ที่เมืองชิบะ ประเทศญี่ปุ่น และการแข่งขันฟุตบอลเยาวชนชิงแชมป์โลกครั้งที่ 6 ที่กรุงลิสบอน ประเทศโปรตุเกส ประเทศเกาหลีเหนือและเกาหลีใต้ได้ร่วมเดินสวนสนามภายใต้ธงรวมเกาหลีในพิธีเปิดการแข่งขันกีฬาโอลิมปิกฤดูร้อน 2000 ที่เมืองซิดนีย์ ประเทศออสเตรเลีย, โอลิมปิกฤดูร้อน 2004 ที่กรุงเอเธนส์ ประเทศกรีซ, โอลิมปิกฤดูหนาว 2006 ที่เมืองโตริโน ประเทศอิตาลี และในการแข่งขันกีฬาเอเชียนเกมส์ 2006 ที่กรุงโดฮา ประเทศกาตาร์ อย่างไรก็ตาม ในการแข่งขันกีฬารายการดังกล่าว ทั้งสองประเทศจะแยกกันแข่งขันกีฬาในนามของชาติตนเอง ในโอลิมปิกฤดูร้อน 2008 ที่กรุงปักกิ่ง สาธารณรัฐประชาชนจีน คณะกรรมการจัดการแข่งขันกีฬาโอลิมปิกในครั้งนั้นได้วินิจฉัยว่าทั้งสองประเทศต้องเข้าร่วมแข่งขันแยกกันตามประเทศของตน ทำให้ในการแข่งขันโอลิมปิกฤดูร้อนครั้งนี้ไม่มีการใช้ธงรวมเกาหลี ธงรวมเกาหลีจะนำกลับมาใช้อีกครั้งในโอลิมปิกฤดูหนาว 2018 ธงนี้ถือเป็นสัญลักษณ์ร่วมของทั้งเกาหลีเหนือและเกาหลีใต้ พื้นธงเป็นสีขาว ที่กลางธงเป็นรูปแผนที่คาบสมุทรเกาหลีสีฟ้า โดยรูปแผนที่ดังกล่าวได้รวมถึงเกาะเชจู ซึ่งตั้งอยู่ทางตะวันตกเฉียงใต้ของประเทศเกาหลีใต้ ในปี 2006 ทั้งสองประเทศได้ตกลงกันที่จะใช้รูปแผนที่ในธงซึ่งรวมถึงเกาะด๊อกโดด้วยอีกเกาะหนึ่ง อย่างไรก็ตาม ธงนี้มิได้สถานะเป็นธงอย่างเป็นทางการของทั้งสองประเทศแต่อย่างใด</doc>
