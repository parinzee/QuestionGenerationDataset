<doc id="743751" url="https://th.wikipedia.org/wiki?curid=743751" title="อิฟไอเนเวอร์ซียัวร์เฟซอะเกน">อิฟไอเนเวอร์ซียัวร์เฟซอะเกน "อิฟไอเนเวอร์ซียัวร์เฟซอะเกน" () เป็นเพลงของวงดนตรีป็อปร็อกอเมริกัน มารูนไฟฟ์ จากสตูดิโออัลบั้ม อิตโวนต์บีซูนบีฟอร์ลอง (2007) รุ่นจำหน่ายซ้ำ จำหน่ายเมื่อเดือนมิถุนายน ค.ศ. 2008 และยังรวมอยู่ในอัลบั้ม กูดเกิร์ลกอนแบด (2007) รุ่นจำหน่ายซ้ำของริอานนาด้วย เดิมเพลงฉบับเดิมถูกบรรจุในอัลบั้มรุ่นแรกแต่ไม่มีริอานนาร้องด้วย เพลงแต่งโดยสมาชิกวง แอดัม เลอวีน และเจมส์ วาเลนไทน์ ผลิตเพลงโดยคริสโตเฟอร์ "ทริกกี" สจ๊วต ไมก์ เอลิซอนโด มาร์ก เอ็นเดิร์ต มาร์ก "สไปก์" สเตนต์ และมารูนไฟฟ์ เพลงออกจำหน่ายเป็นอีพีในประเทศออสเตรเลียในวันที่ 22 พฤษภาคม ค.ศ. 2007 และเป็นซิงเกิลทางการในวันที่ 2 พฤษภาคม ค.ศ. 2008 ในสหรัฐอเมริกา "อิฟไอเนเวอร์ซียัวร์เฟซอะเกน" เดิมตั้งใจจะร้องคู่กับเจเน็ต แจ็กสัน และอยู่ในอัลบั้มดิสซิปพลิน แต่เกิดปัญหาด้านค่ายเพลง หลังจากนั้น การร่วมมือกับริอานนาเกิดเป็นผลประโยชน์เมื่อเลอวีนขอให้เพิ่มเสียงร้องของเธอในเพลงฉบับรีมิกซ์ และเธอตอบตกลง "อิฟไอเนเวอร์ซียัวร์เฟซอะเกน" เป็นเพลงป็อปและอาร์แอนด์บีที่มีเครื่องดนตรีเป็นเครื่องสังเคราะห์เสียงและกีตาร์ เพลงได้รับการตอบรับแบบคละกันจากนักวิจารณ์เพลง บางคนยกย่องตัวเพลงแต่ตำหนิเสียงร้องของเลอวีนและริอานนา มิวสิกวิดีโอเพลงกำกับโดยแอนโทนี แมนด์เลอร์ และถ่ายทำในเวทีเก็บเสียงในคาสเตก รัฐแคลิฟอร์เนีย แนวคิดของวิดีโอคือ "กามารมณ์แบบหรูหรา" (high-end erotica)</doc>
