<doc id="835999" url="https://th.wikipedia.org/wiki?curid=835999" title="Harryplax severus">Harryplax severus Harryplax severus (/แฮร์-รี่-แพลกซ์/ /เซ-เวอ-รัส/) ครัสเตเชียนจำพวกปูชนิดหนึ่ง ถูกประกาศให้เป็นสัตว์ชนิดใหม่ในช่วงต้นปี ค.ศ. 2017 โดยคณะนักวิทยาศาสตร์จากมหาวิทยาลัยแห่งชาติสิงคโปร์ จัดเป็นปูเพียงชนิดเดียวในสกุล Harryplax เป็นปูที่มีลักษณะเด่น คือ มีลำตัวสีครีมค่อนข้างโปร่งใส ทำให้มองด้วยตาเปล่าเห็นได้ไม่ชัด อาศัยอยู่ตามแนวปะการังและซากปะการังที่แตกหักบริเวณรอบ ๆ เกาะกวมในมหาสมุทรแปซิฟิก โดยชื่อวิทยาศาสตร์นั้นตั้งขึ้นมาจากชื่อของ ศาสตราจารย์เซเวอรัส สเนป ตัวละครตัวหนึ่งในวรรณกรรมสำหรับเด็กและภาพยนตร์ชุด Harry Potter เนื่องจากโฮเซ เมนโดซา หนึ่งในนักวิทยาศาสตร์ที่ทำการอนุกรมวิธานเป็นแฟนวรรณกรรมเรื่องนี้ โดยตั้งเนื่องจากเห็นว่าความที่เป็นสัตว์ที่เก็บตัวเป็นความลับมาอย่างยาวนานถึง 20 ปี เหมือนกับตัวละครเซเวอรัส สเนป ที่เป็นนักปรุงยาหายาก และชื่อ Harryplax ตั้งขึ้นเพื่อเป็นเกียรติแก่ แฮร์รี่ คอนนีย์ (เสียชีวิตไปเมื่อปี ค.ศ. 2002) นายทหารปลดประจำการชาวอเมริกัน ที่ชื่นชอบในการดำน้ำโดยมักจะดำน้ำในระดับความลึกกว่า 100 ฟุต และเป็นผู้ที่พบปูชนิดนี้เป็นคนแรก โดยพบครั้งแรกในราวปี ค.ศ. 1998–2001 และไม่พบอีกเลยเป็นระยะเวลานานกว่า 20 ปี อีกทั้งยังต้องการให้เป็นชื่อพ้องเหมือนกับแฮร์รี่ พอตเตอร์ ตัวละครเอกในวรรณกรรมชุดนี้ด้วย โดยก่อนประกาศนั้นคณะนักวิทยาศาสตร์ต้องเสียเวลาสำหรับการตรวจสอบชื่อวงศ์และสกุล เพื่อให้แน่ใจว่าเป็นปูชนิดใหม่อย่างแท้จริง</doc>
