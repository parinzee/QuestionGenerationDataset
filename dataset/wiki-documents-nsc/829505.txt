<doc id="829505" url="https://th.wikipedia.org/wiki?curid=829505" title="เชลดอน คูเปอร์">เชลดอน คูเปอร์ เชลดอน ลี คูเปอร์ () ปรัชญาดุษฎีบัณฑิต และวิทยาศาสตรดุษฎีบัณฑิต เป็นตัวละครสมมุติในละครโทรทัศน์ เดอะบิกแบงเธียรี ออกอากาศทางช่องซีบีเอส รับบทโดยนักแสดง จิม พาร์สันส์ บทบาทนี้ทำให้เขาได้รับรางวัลไพรม์ไทม์เอ็มมีอะวอดส์ รางวัลลูกโลกทองคำ รางวัลทีซีเออะวอร์ด และรางวัลคริติกส์ชอยส์เทเลวิชันอะวอดส์ 2 รางวัล เชลดอนเป็นนักฟิสิกส์ทฤษฎีที่สถาบันเทคโนโลยีแคลิฟอร์เนีย และอาศัยอยู่ในห้องชุดร่วมกับเพื่อนสนิทและเพื่อนร่วมงาน เลนเนิร์ด ฮอฟสแตดเตอร์ (จอห์นนี กาเล็กกี) เขาเคยเป็นเด็กอัจฉริยะที่มีระดับไอคิวสูง แต่ขาดทักษะทางสังคม ความเข้าใจในอารมณ์ขัน ถ้อยคำแดกดัน และการเหน็บแนม แม้ว่าเขาเองมักจะกระทำเช่นนั้นอยู่บ่อยครั้ง เขาแสดงพฤติกรรมพิลึกพิลั่นและขาดความนอบน้อมและความร่วมรู้สึก เขายังมีความอดทนต่ำด้วย ลักษณะเหล่านี้ทำให้เกิดเรื่องขบขันที่เกี่ยวกับเขามากมาย ทำให้เขากลายเป็นตัวละครที่โดดเด่น แม้ว่ามีการคาดเดาว่าคุณลักษณะของเชลดอนสอดคล้องกับกลุ่มอาการแอสเปอร์เจอร์ โรคย้ำคิดย้ำทำ และไม่ฝักใจทางเพศ หนึ่งในผู้สร้าง บิล พราดี กล่าวซ้ำ ๆ ว่าตัวละครเชลดอนไม่ได้ถูกสร้างหรือพัฒนาให้มีลักษณะดังกล่าวทั้งสิ้น</doc>
