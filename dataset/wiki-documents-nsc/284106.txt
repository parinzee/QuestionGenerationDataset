<doc id="284106" url="https://th.wikipedia.org/wiki?curid=284106" title="โซโฟนิสบา อังกิสโซลา">โซโฟนิสบา อังกิสโซลา โซโฟนิสบา อังกิสโซลา () (ราว ค.ศ. 1532 - 16 พฤศจิกายน ค.ศ. 1625) เป็นจิตรกรชาวอิตาลีของสมัยฟื้นฟูศิลปวิทยาของคริสต์ศตวรรษที่ 16 และ 17ตระกูลอังกิสโซลา ตระกูลอังกิสโซลา. โซโฟนิสบา อังกิสโซลาผู้เกิดที่เมืองเครโมนาในประเทศอิตาลีราว ค.ศ. 1532 เป็นบุตรีคนโตในบรรดาพี่น้องเจ็ดคนที่หกคนเป็นสตรี บิดาของโซโฟนิสบาชื่ออมิลคาเร เป็นสมาชิกของตระกูลขุนนางชั้นรอง ส่วนมารดาบิยังคา พอนโซเนมาจากตระกูลที่มีฐานะดีที่มีเชื้อสายขุนนาง ตระกูลอังกิสโซลาสี่ชั่วคนมีความสัมพันธ์อย่างแน่นแฟ้นกับประวัติศาสตร์คาร์เธจ และจะตั้งชื่อบุตรหลานตามชื่อฮันนิบาลผู้เป็นขุนพลคาร์เธจผู้มีชื่อเสียง ส่วนชื่อโซโฟนิสบาเป็นชื่อของสตรีคาร์เธจสูงศักดิ์ผู้มีชีวิตอยู่ระหว่างสงครามพิวนิคครั้งที่สอง อมิลคาเรสนับสนุนให้ความสามารถด้านต่างๆ ของลูกสาวทุกคน พี่น้องสาวสี่คน (เอเลนา, ลูเชีย, ยูโรปา และ อันนา มาเรีย) ต่างก็เป็นจิตรกร แต่โซโฟนิสบาเป็นผู้ที่มีความสามารถเด่นและมีชื่อเสียงกว่าพี่น้องผู้อื่น เอเลนาต่อมาบวชเป็นชีซึ่งทำให้ต้องเลิกเป็นจิตรกร ทั้งยูโรปา และ อันนา มาเรียเลิกเขียนหลังจากสมรส ขณะที่ลูเชีย อังกิสโซลาผู้มีฝีมือดีเสียชีวิตเมื่ออายุได้เพียงราวสามสิบปี น้องสาวมิเนอร์วาเป็นนักเขียนและผู้คงแก่เรียนด้านภาษาละติน น้องชายอัสดรูบาเลศึกษาทางการดนตรีและภาษาละติน อมิลคาเรสนับสนุนให้บุตรธิดาได้รับการศึกษาที่สมบูรณ์แบบที่รวมทั้งด้านวิจิตรศิลป์ เมื่อโซโฟนิสบาอายุได้สิบสี่ปีบิดาก็ส่งตัวพร้อมกับน้องสาวไปศึกษากับแบร์นาร์ดิโน แคมปิผู้เป็นจิตรกรภาพเหมือนและภาพศาสนาผู้มีฝีมือดีพอสมควรของตระกูลการเขียนแบบลอมบาร์ดผู้มาจากเครโมนาเช่นกัน เมื่อแคมปิย้ายไปยังเมืองอื่น โซโฟนิสบาก็ย้ายไปศึกษากับแบร์นาร์ดิโน กัตตี การฝึกงานการเขียนของโซโฟนิสบากับจิตรกรเป็นการสร้างพื้นฐานสำหรับการยอมรับสตรีเป็นนักเรียนศิลปะต่อมา โซโฟนิสบาอาจจะศึกษาการเขียนภาพภายใต้กัตตีราวสามปีระหว่าง ค.ศ. 1551 จนถึง ค.ศ. 1553 งานชิ้นสำคัญที่สุดของงานเขียนช่วงแรกคืองานชื่อ “Bernardino Campi Painting Sofonisba Anguissola” () ซึ่งเป็นภาพเหมือนซ้อนที่เขียนภาพครูที่กำลังเขียนภาพของโซโฟนิสบาเอง ในปี ค.ศ. 1554 เมื่ออายุได้ 22 ปีโซโฟนิสบาก็เดินทางไปยังกรุงโรมที่ไปใช้เวลาในการร่างภาพฉากและผู้คนต่างๆ ขณะที่อยู่ที่โรมโซโฟนิสบาก็ได้มีโอกาสพบไมเคิล แอนเจโลด้วยความช่วยเหลือของจิตรกรอีกผู้หนึ่งผู้รู้จักผลงานของโซโฟนิสบา เมื่อไมเคิล แอนเจโลขอให้เขียนภาพเด็กร้องไห้ โซโฟนิสบาก็เขียนภาพ “เด็กถูกปูกัด” ส่งไปให้ ซึ่งทำให้ไมเคิล แอนเจโลเห็นความสามารถว่าเป็นผู้มีพรสวรรค์ ต่อมาไมเคิล แอนเจโลก็มอบภาพร่างจากสมุดส่วนตัวให้โซโฟนิสบาวาดโดยใช้ลักษณะการวาดของตนเอง โดยให้คำติชมเมื่อเขียนเสร็จ โซโฟนิสบาจึงได้รับการศึกษาอย่างไม่เป็นทางการจากไมเคิล แอนเจโลอยู่สองปี นักประวัติศาสตร์ศิลปะจอร์โจ วาซารีกล่าวสรรเสริญว่าโซโฟนิสบาเป็นจิตรกรผู้มีความสามารถมากผู้หนึ่ง</doc>
