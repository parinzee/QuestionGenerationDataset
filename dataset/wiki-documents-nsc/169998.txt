<doc id="169998" url="https://th.wikipedia.org/wiki?curid=169998" title="ธงชาติไนเจอร์">ธงชาติไนเจอร์ ธงชาติไนเจอร์ เป็นธงสามสีรูปสี่เหลี่ยมผืนผ้า พื้นธงแบ่งเป็น 3 แถบตามแนวนอน แต่ละแถบนั้นกว้างเท่ากัน โดยแถบบนมีสีส้ม แถบกลางเป็นสีขาว และแถบล่างคือสีเขียว กลางแถบสีขาวเป็นดวงกลมสีส้ม ลักษณะของธงนี้ได้รับอิทธิพลจากธงชาติฝรั่งเศส ซึ่งเป็นชาติเจ้าอาณานิคมเดิม เช่นเดียวกับธงของหลายประเทศที่เคยเป็นเมืองขึ้นของฝรั่งเศส ก่อนหน้าที่ประเทศไนเจอร์จะประกาศเอกราชจากดินแดนแอฟริกาตะวันตกของฝรั่งเศส ได้มีการออกแบบธงชาติไนเจอร์ขึ้นในปี พ.ศ. 2501 และได้รับการรับรองจากรัฐสภาดินแดนอาณานิคมไนเจอร์เมื่อวันที่ 23 พฤศจิกายน พ.ศ. 2502 อันเป็นเวลาก่อนการจัดตั้งสาธารณรัฐในเครือประชาคมฝรั่งเศสเพียงไม่นาน (ตรงกับวันที่ 18 ธันวาคม ปีเดียวกัน) ธงนี้ยังคงใช้เป็นธงชาติไนเจอร์เมื่อได้รับเอกราชในปี พ.ศ. 2503 และยังคงกำหนดเป็นธงชาติตามรัฐธรรมนูญสาธารณรัฐไนเจอร์ ค.ศ. 1999 ในปี พ.ศ. 2542 โดยไม่มีการเปลี่ยนแปลงลักษณะใดๆ ในรัฐบัญญัติของรัฐบาลสาธารณรัฐไนเจอร์ เลขที่ 59-1 ("Actes du Gouvernement de la République du Niger No, 59-1") ลงวันที่ 23 พฤศจิกายน พ.ศ. 2502 ซึ่งตีพิมพ์ในวารสารราชการสาธารณรัฐไนเจอร์ ฉบับที่ 1 (Journal Officiel de la République du Niger No. 1) วันที่ 1 มกราคม พ.ศ. 2503 ได้กำหนดลักษณะของธงชาติอย่างเป็นทางการไว้เช่นเดียวกับที่กำหนดไว้ในรัฐธรรมนูญฉบับ ค.ศ. 1993 และ ค.ศ. 1999 อย่างไรก็ตาม ไม่มีเอกสารราชการใดที่ระบุสัดส่วนธงและดวงกลมกลางธงชาติที่แน่นอนไว้เลยความหมาย ความหมาย. แม้ในเอกสารราชการจะไม่มีการกำหนดความหมายของธงชาติที่แน่นอนไว้ แต่ก็ปรากฏว่ามีแหล่งข้อมูลหลายแหล่งที่มีการนิยามความหมายของธงนี้ บทนิยามของธงชาติที่กล่าวไว้โดยทั่วไประบุว่า แถบสีส้มหมายถึงภูมิภาคตอนเหนือของทะเลทรายซาฮารา บางครั้งแถบสีนี้หมายถึงแนวซาเฮล (เป็นแนวทุ่งหญ้าสะวันนาที่พาดผ่านกลางทะเลทรายซาฮารา จากชายฝั่งด้านตะวันออกถึงด้านตะวันตกของทวีปแอฟริกา) แถบสีขาวหมายถึงความบริสุทธิ์ หรือในอีกความหมายหนึ่งคือแม่น้ำไนเจอร์ แถบสีเขียวหมายถึงความหวังและแผ่นดินอันอุดมสมบูรณ์ทางภาคใต้ของประเทศ ดวงกลมสีส้มหมายถึงดวงอาทิตย์หรือเอกราชของชาติสัดส่วน สัดส่วน. ในเอกสารของรัฐบาลไนเจอร์แหล่งต่างๆ ได้แสดงภาพธงชาติในสัดส่วนต่างๆ กันโดยไม่ทราบความหมาย และมีการใช้ปะปนกันอยู่เสมอ ตารางเบื้องล่างนี้แสดงธงชาติไนเจอร์สัดส่วนต่างๆ ที่พบ</doc>
