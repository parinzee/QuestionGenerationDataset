<doc id="546385" url="https://th.wikipedia.org/wiki?curid=546385" title="ไฟนอลแฟนตาซี XV">ไฟนอลแฟนตาซี XV ไฟนอลแฟนตาซี XV เป็นเกมสมมติบทบาทที่พัฒนาและจัดจำหน่ายโดยบริษัทสแควร์เอนิกซ์ สำหรับเครื่องเล่นเกม เพลย์สเตชัน 4 , เอกซ์บอกซ์ วัน และ ไมโครซอฟท์ วินโดวส์ เปิดตัวเป็นครั้งแรกโดยใช้ชื่อ ไฟนอลแฟนตาซี เวอร์ซัส XIII ที่งาน E3 2006 พร้อมกับไฟนอลแฟนตาซี XIII และ ไฟนอลแฟนตาซี อากิโตะ XIII ในชุดเกม ต่อมาในงานเดียวกันเมื่อปี ค.ศ. 2013 ได้มีการเปลี่ยนชื่อพร้อมเผยตัวอย่างใหม่ที่ใช้เทคโนโลยีในยุคที่แปดของเครื่องเล่นเกมในการพัฒนา และด้วยระยะเวลาพัฒนาถึง 10 ปีทำให้เกมไฟนอลแฟนตาซีภาคนี้กลายเป็นวีดีโอเกมคอนโซลที่ใช้เวลาเตรียมการและพัฒนายาวนานเป็นอันดับ 3 ในประวัติศาสตร์ โดยมียอดขายถึง 5 ล้านชุด (เฉพาะแบบดิจิทัลนอกญี่ปุ่น) ในวันแรกที่วางจำหน่าย ไฟนอลแฟนตาซี XV มีเนื้อเรื่องกล่าวถึงราชอาณาจักรลูซิส ดินแดนครอบครองคริสตัลสุดท้ายที่เป็นขุมพลังอำนาจของโลก โดยตัวเอก "น็อคทิส ลูซิส เคลัม" รัชทายาทต้องร่วมกับพระบิดาในการปกป้องแผ่นดินจากการรุกรานของจักรวรรดินีฟล์ไฮม์ () ที่ต้องการคริสตัลดังกล่าว ในโลกของไฟนอลแฟนตาซีภาคนี้ เป็นโลกที่คล้ายคลึงกับโลกของจริงในยุคปัจจุบัน ทั้ง รถยนต์, ทางหลวง, สถาปัตยกรรมตึกรางบ้านช่อง ซึ่งทีมงานได้กล่าวว่า หลายๆสถานในเกมนั้นได้จำลองมาจากสถานที่ที่มีอยู่จริง อาทิ กรุงอินซอมเนียจำลองมาจากโตเกียว, นครอัลติสเซียจำลองมาจากเวนิส ระบบการต่อสู้ของเกมมีชื่อว่า "แอคทีฟ ครอส แบทเทิล" มีลักษณะคล้ายคลึงกับเกมชุดคิงดอมฮาตส์ และไฟนอลแฟนตาซี ไทป์-0 การโหลดเข้าฉากต่อสู้จะเป็นไปอย่างต่อเนื่องไม่มีการตัดเช่นเดียวกับ ไฟนอลแฟนตาซี XII โดยในฉากจะมีตัวละครบังคับได้หนึ่งคน ส่วนอีกสามคนจะคอยสนับสนุน มีคำสั่งพื้นฐาน ได้แก่ โจมตี วาร์ป เวท ไอเทม ผู้เล่นสามารถเคลื่อนไหวไปมาในฉากได้อย่างอิสระ นอกจากนี้ยังสามารถช่วงชิงยุทธภัณฑ์ของศัตรูเพื่อนำมาใช้ในการต่อสู้ได้อีกด้วย ส่วนเวทมนตร์นั้นเป็นแบบใช้แล้วหมดไปเหมือนไฟนอลแฟนตาซี VIII แต่ยังมีค่า MP ซึ่งใช้สำหรับท่าพิเศษต่างๆ นอกจากนี้ ยังสามารถให้ผู้เล่นปรับโหมดความยากในฉากต่อสู้ได้ ระหว่างโหมดธรรมดา กับโหมดง่าย ซึ่งผู้เล่นสามารถปรับค่าความยากเมื่อใดก็ได้เนื้อเรื่องการดำเนินเรื่อง เนื้อเรื่อง. การดำเนินเรื่อง. ไฟนอลแฟนตาซี XV มีเรื่องราวเกิดขึ้นในโลกที่ชื่อว่า อีออสซึ่งคล้ายคลึงกับโลกยุคปัจจุบัน ซึ่งประกอบด้วยดินแดนต่างๆ อาทิ ลูซิส, เทเนไบร์, นีฟล์ไฮม์, อัคคอร์โด เป็นต้น ซึ่งดินแดนเหล่านี้ยกเว้นนีฟล์ไฮม์เคยครอบครองคริสตัลอันเป็นขุมพลังอันยิ่งใหญ่ แต่เมื่อมหาสงครามอุบัติ คริสตัลเหล่านี้ก็สาบสูญ เว้นก็แต่คริสตัลแห่งราชอาณาจักรลูซิสเท่านั้นที่ยังทรงอานุภาพแห่งเวทมนตร์ เมื่อเริ่มการดำเนินเรื่อง ประเทศทั้งมวลในอีออสยกเว้นลูซิสตกอยู่ในอำนาจของจักรวรรดินีฟล์ไฮม์อันมีกองทัพทหารกลนับล้าน มีเพียงธิดาเทพแห่งราชวงศ์เฟลอเรเท่านั้นที่จะสามารถต่อรับมือกับ "ภัยพิบัติแห่งดวงดาว" อันเป็นปรากฏการณ์ที่อาจชักนำโลกเข้าสู่ความมืดนิจนิรันดร์ ในห้วงเวลาที่ราชอาณาจักรลูซิส ประเทศศักดิ์สิทธิ์ที่มีพลังพิเศษจากคริสตัล กำลังจะลงนามในสนธิสัญญาการสงบศึกเพื่อยุติสงครามที่ยาวนานกับจักรวรรดินีฟล์ไฮม์นั้น เจ้าชายน็อคทิส รัชทายาทแห่งลูซิสจำต้องเข้าพิธีสมรสกับท่านหญิงลูน่าเฟรยา ธิดาเทพจากแคว้นเทเนไบร์ ดินแดนในอาณัติของจักรวรรดิตามข้อตกลงในสนธิสัญญาดังกล่าว ถึงกระนั้น กษัตริย์แห่งลูซิสก็ไม่ไว้วางใจที่จะจัดงานแต่งขึ้นที่กรุงอินซอมเนีย จึงได้ออกอุบายหมายให้เจ้าชายน็อคทิสและท่านหญิงลูน่าเฟร์ยา ไปทำพิธีสมรสในนครอัลทิสเซีย เมืองหลวงของประเทศอัคคอร์โดแทน อย่างไรก็ตาม ในวันลงนามสนธิสัญญา ณ กรุงอินซอมเนีย นีฟล์ไฮม์กลับสามารถปลดบาเรียเวทย์ที่ปกป้องกรุงอินซอมเนียมาช้านานลงได้ จักรวรรดินีฟล์ไฮม์ได้ยกกองทัพเข้าโจมตีและยึดอินซอมเนียอย่างรวดเร็ว น็อคทิสและพวกที่กำลังรอขึ้นเรือไปยังอัลทิสเซีย ตามคำสั่งของพระบิดา รู้สึกตกใจเมื่อได้ยินข่าวว่าพระบิดาสวรรคตไปแล้ว เขาและพวกพ้องต้องหนีไปตั้งหลักก่อนเพื่อรอวันที่จะกอบกู้ประเทศของตน ในขณะที่จักรพรรดินีฟล์ไฮม์ก็มีบัญชาให้ตามล่าและสังหารน็อคทิสเสียตัวละครหลักดินแดนดินแดน. - นีฟไฮม์ เป็นจักรวรรดิบนทวีปประจิม มีเมืองหลวงคือ กราลีอา เป็นนครที่ใหญ่เป็นอับดับสองในโลกอีออส อาณาเขตดั้งเดิมของนีฟไฮม์นั้นตั้งอยู่ในเขตหนาวเหน็บมีหิมะปกคลุมตลอดทั้งปี- เทเนไบร์ เป็นอดีตอาณาจักรบนทวีปประจิม เนื่องจากมีพรมแดนติดกับจักรวรรดินีฟไฮม์จึงเป็นดินแดนแรกที่นีฟล์ไฮม์รุกราน - ลูซิส เป็นราชอาณาจักรบนทวีปลูเซียน มีเมืองหลวงคือ อินซอมเนีย เป็นนครที่ใหญ่ที่สุดในโลกอีออส ก่อนจะถูกนีฟล์ไฮม์รุกราน ลูซิสเคยปกครองทวีปลูเซียนทั้งหมด - อัคคอร์โด เป็นประเทศหมู่เกาะ ตั้งอยู่นอกชายฝั่งทางใต้ของทวีปลูเซียน และอยู่ทางตะวันออกของทวีปประจิม มีเมืองหลวงคือ อัลทิสเซีย เป็นนครที่ใหญ่เป็นอับดับสามในโลกอีออส อัคคอร์โดเป็นส่วนหนึ่งของจักรวรรดิ แต่จักรวรรดิให้อำนาจอัคคอร์โดในการปกครองตนเองการตอบรับและคำวิจารณ์ การตอบรับและคำวิจารณ์. ไฟนอลแฟนตาซี XV ได้รับคำวิจารณ์ออกมาในทางบวก คะแนนส่วนใหญ่อยู่ที่ประมาณ 80-90% โดยนักวิจารณ์ส่วนใหญ่นั้นชื่นชมระบบการเล่น การออกแบบเกมในส่วนของโอเพนเวิลด์ และบุคลิกของตัวละครหลัก แต่ถึงอย่างไรก็ตาม ยังมีบางส่วนตั้งข้อสังเกตเกี่ยวกับเนื้อเรื่องที่เดาทางได้ค่อนข้างง่าย, การเดินเรื่องจบค่อนข้างเร็ว และตัวละครบางส่วนที่ยังขาดมิติอยู่บ้าง ในวันที่ 7 พฤศจิกายน 2016 ผู้กำกับทะบะตะ ได้ออกมาเปิดเผยว่าทางทีมงานได้กำหนดแผนงานอัปเดตตัวเกมไว้ระยะสั้น-กลาง-ยาว โดยทีมงานน้อมรับนำส่วนข้อตำหนิไปปรับปรุงตัวเกมให้มีเนื้อเรื่องให้ดีขึ้นและมีอิสระในการเล่นมากยิ่งขึ้นสื่อที่เกี่ยวข้องบราเธอร์ฮูด: ไฟนอลแฟนตาซี XV สื่อที่เกี่ยวข้อง. บราเธอร์ฮูด: ไฟนอลแฟนตาซี XV. มีการสร้างอะนิเมะเพื่อปูเนื้อเรื่องก่อนเข้าสู่เกม โดยเป็นอะนิะเมะตอนสั้น 5 ตอน ใช้ชื่อว่า Brotherhood: Final Fantasy XV กำกับโดยโซอิชิ มะซุอิ ผลิตโดยสตูดิโอ A-1 Pictures ออกอากาศตอนแรกเมื่อวันที่ 30 มีนาคม 2559 ทางยูทูบ ซึ่งเป็นวันเดียวกับการประกาศวันวางจำหน่ายเกมอย่างเป็นทางการไฟนอล แฟนตาซี 15: สงครามแห่งราชันย์ ไฟนอล แฟนตาซี 15: สงครามแห่งราชันย์. ไฟนอล แฟนตาซี 15: สงครามแห่งราชันย์ () เป็นภาพยนตร์ที่สร้างด้วยคอมพิวเตอร์แอนิเมชัน กล่าวถึงเรื่องราวที่เป็นจุดเริ่มต้นของเกมโดยเล่าถึงองค์กษัตริย์รีจิส ลูซิส เซรัม บิดาของน็อคทิส พร้อมกับกองกำลังอารักขาส่วนพระองค์ที่มีชื่อว่า "คิงส์เกลฟ" โดยฌอน บีน พากย์เสียงเป็นกษัตริย์ รีจิส ภาพยนตร์ดังกล่าวเข้าฉายในประเทศญี่ปุ่นเมื่อวันที่ 9 กรกฎาคม พ.ศ. 2559 และเข้าฉายในสหรัฐอเมริกาแบบจำกัดโรงภาพยนตร์ในวันที่ 19 สิงหาคม พ.ศ. 2559 สำหรับประเทศไทย โซนี่ อินเตอร์แอคทีฟ เอ็นเตอร์เทนเมนต์ ฮ่องกง ได้จัดฉายภาพยนตร์เรื่องนี้ในรูปแบบการฉายรอบพิเศษร่วมกับ เอ็ม พิคเจอร์ ที่โรงภาพยนตร์สยามภาวลัย พารากอน ซีนีเพล็กซ์ ในวันที่ 20 สิงหาคม พ.ศ. 2559 เพียงรอบเดียวเท่านั้น</doc>
