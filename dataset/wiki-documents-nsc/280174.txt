<doc id="280174" url="https://th.wikipedia.org/wiki?curid=280174" title="ลี สตราสเบิร์ก">ลี สตราสเบิร์ก ลี สตราสเบิร์ก (17 พฤศจิกายน ค.ศ. 1901 - 17 กุมภาพันธ์ ค.ศ. 1982) เป็นนักแสดง ผู้กำกับภาพยนตร์ และครูสอนการแสดงชาวอเมริกัน เป็นผู้ก่อตั้งกลุ่มละครเวที The Group Theatre ร่วมกับแฮโรลด์ เคลอร์แมน ในปี ค.ศ. 1931 สตราสเบิร์กเป็นผู้นำเทคนิคการแสดงที่เรียกว่า "Method acting" (หรือ The Method) มาใช้ โดยให้นักแสดงศึกษาสภาพจิตใจของตัวละครที่ต้องเล่น เพื่อสร้างความรู้สึกร่วมกับเหตุการณ์ที่แสดงจริงๆ เพื่อให้การเล่นมีความสมจริง สตราสเบิร์กเกิดในครอบครัวชาวยิว ที่เมือง Budzanów ในจักรวรรดิออสเตรีย-ฮังการี (ปัจจุบันอยู่ในประเทศยูเครน) มีชื่อเดิมว่า อิสราเอล สตราสเบิร์ก ครอบครัวของเขาย้ายมาอยู่ในแมนฮัตตันตั้งแต่ปี ค.ศ. 1909 สตราสเบิร์กลาออกจากชั้นเรียนไฮสกูล เพื่อทำงานเป็นเสมียนในบริษัท จากนั้นได้เข้าศึกษาในโรงเรียนการแสดง เริ่มงานนักแสดงอาชีพ และเริ่มเรียนรู้เทคนิค "The Method" จากหนังสือชื่อ An Actor Prepares ของคอนสแตนติน สตานิสลาฟสกี (Constantin Stanislavski) ผู้กำกับชาวรัสเซีย สตราสเบิร์กเป็นผู้อำนวยการโรงเรียนสอนการแสดง The Actors Studio ตั้งแต่ปี ค.ศ. 1951 จนกระทั่งเสียชีวิต ในปี ค.ศ. 1969 สตราสเบิร์กก่อตั้งสถาบันละครเวทีและภาพยนตร์ลี สตราสเบิร์ก (The Lee Strasberg Theatre and Film Institute) ขึ้นที่นิวยอร์กและฮอลลีวูด มีลูกศิษย์ที่มีชื่อเสียงเช่น มาร์ลอน แบรนโด แอนน์ แบนครอฟต์ ดัสติน ฮอฟแมน เจมส์ ดีน มาริลิน มอนโร พอล นิวแมน อัล ปาชิโน เจน ฟอนดา ผลงานแสดงของลี สตราสเบิร์ก ที่เป็นที่จดจำ คือบท "ไฮแมน ร็อธ" ในภาพยนตร์ เดอะก็อดฟาเธอร์ ภาค 2</doc>
