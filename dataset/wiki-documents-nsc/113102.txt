<doc id="113102" url="https://th.wikipedia.org/wiki?curid=113102" title="ณรงค์เดช นันทโพธิ์เดช">ณรงค์เดช นันทโพธิ์เดช พันโท ณรงค์เดช นันทโพธิ์เดช (8 สิงหาคม พ.ศ. 2490 — 22 พฤษภาคม พ.ศ. 2528) เป็นอดีตผู้บังคับกองพันทหารราบที่ 2 กรมทหารราบที่ 21 รักษาพระองค์ ผู้ก่อตั้งหลักสูตรทหารเสือราชินี และเคยดำรงตำแหน่ง ผู้อำนวยการโครงการพัฒนาตามพระราชดำริประวัติ ประวัติ. พันโท ณรงค์เดช จบการศึกษาจากโรงเรียนเตรียมทหาร รุ่นที่ 8 ต่อมาขณะศึกษาที่โรงเรียนนายร้อยพระจุลจอมเกล้า เขาชนะเลิศการแข่งขันวิ่งมาราธอน 10 กิโลเมตร ถึง 3 ปีซ้อน เป็นผู้เชี่ยวชาญศิลปะแม่ไม้มวยไทย, การต่อสู้ด้วยมือเปล่า, การใช้อาวุธทุกชนิด โดยเฉพาะปืน, การกระโดดร่ม และการดำน้ำ พระบาทสมเด็จพระปรมินทรมหาภูมิพลอดุลยเดช และสมเด็จพระนางเจ้าสิริกิติ์ พระบรมราชินีนาถ ทรงพระกรุณาโปรดเกล้าฯ ให้ พันโท ณรงค์เดช เป็นหนึ่งในผู้ปฏิบัติหน้าที่ถวายการรับใช้ จนเป็นที่ประจักษ์มากมายหลายครั้ง ทั้งเป็นที่ทรงโปรดของสมเด็จฯ พระบรมราชินีนาถ ถึงกับทรงออกพระโอษฐ์ว่า ทรงรู้สึกเสมือน พันโท ณรงค์เดช เป็นพระโอรสอีกคนหนึ่ง โดยขณะมียศพันตรี เขาประพันธ์คำร้องเพลง จากยอดดอย ถวายสมเด็จฯ พระบรมราชินีนาถ แล้วทรงมอบให้ แมนรัตน์ ศรีกรานนท์ เป็นผู้ประพันธ์ทำนอง และต่อมาเมื่อ พ.ศ. 2522 จรัล มโนเพ็ชร ศิลปินนักร้อง ทำหนังสือขอพระราชทานพระบรมราชานุญาต นำมาขับร้องลงในอัลบั้มเพลงโฟล์คซอง "จากยอดดอย" ปัจจุบัน ใช้เป็นเพลงประจำมหาวิทยาลัยธุรกิจบัณฑิตย์ พันโท ณรงค์เดช เดินทางไปศึกษา หลักสูตรเสนาธิการทหารบก ที่ Fort Leavenworth ประเทศสหรัฐอเมริกา และยังใช้เวลาว่างเรียนการบิน การกระโดดร่ม และการดำน้ำ พร้อมกันไปด้วย ต่อมายังศึกษาต่อระดับปริญญาโท สาขารัฐประศาสนศาสตร์ ทว่าเขาถึงแก่กรรมอย่างกะทันหันที่นั่นเอง ด้วยอาการหัวใจล้มเหลวอย่างฉับพลัน ขณะกำลังนั่งพักระหว่างเล่นกีฬาเทนนิส เมื่ออายุ 38 ปี แต่มีข่าวออกมาว่า โดนวางยาพิษในน้ำดื่มขณะออกไปเล่นกีฬา สมเด็จฯ พระบรมราชินีนาถ ทรงรับศพไว้ในพระบรมราชานุเคราะห์โดยตลอด ทั้งเสด็จฯ พระราชทานเพลิงศพด้วยพระองค์เอง เมื่อวันที่ 15 สิงหาคม พ.ศ. 2528 พันโท ณรงค์เดช มีน้องชายต่างมารดาคือ พันโท เกรียงศักดิ์ นันทโพธิ์เดช อดีตผู้บังคับกองพันทหารราบที่ 2 กรมทหารราบที่ 12 รักษาพระองค์ และมีบุตรชายคือ นันทเดช นันทโพธิ์เดชเครื่องราชอิสริยาภรณ์ เครื่องราชอิสริยาภรณ์. ทรงพระกรุณาโปรดเกล้าฯ พระราชทานเครื่องราชอิสริยาภรณ์แก่ พันโท ณรงค์เดช ดังต่อไปนี้- เครื่องราชอิสริยาภรณ์อันมีศักดิ์รามาธิบดี (ตั้งแต่มีชั้นยศร้อยตรี) - เครื่องราชอิสริยาภรณ์จุลจอมเกล้า - เหรียญรัตนาภรณ์</doc>
