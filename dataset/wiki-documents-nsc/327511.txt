<doc id="327511" url="https://th.wikipedia.org/wiki?curid=327511" title="โยวี่">โยวี่ สำหรับยาวีในความหมายอื่นดูที่: ภาษายาวี โยวี่ หรือ ยาวี หรือ ฮูวี่ หรือ ยาฮู หรือ โมฮูขนตัวใหญ่ (อังกฤษ: Yowie, Whowie, Yahoo, Great Hair Moehau–ชื่อหลังเป็นชื่อที่เรียกในนิวซีแลนด์) เป็นชื่อเรียกของสัตว์ประหลาดชนิดหนึ่ง ที่พบในออสเตรเลีย กล่าวกันว่า มีรูปร่างคล้ายมนุษย์ผสมกับลิงขนาดใหญ่ มีขนปกคลุมร่างกายไปทั่ว คล้ายกับบิ๊กฟุตหรือซาสควาทช์ ในทวีปอเมริกาเหนือ หรือเยติ ในเทือกเขาหิมาลัย ที่มาของคำว่า โยวี่ นั้นไม่ทราบว่าเป็นมาอย่างไร แต่ทว่าเรื่องราวของมันอยู่ในตำนานเรื่องเล่าของชาวอะบอริจินส์ ชนเผ่าพื้นเมืองของออสเตรเลีย เช่นเดียวกับ บันยิป ที่อยู่อาศัยของโยวี่ พบในรัฐนิวเซาท์เวลส์ โกลด์โคสต์ของรัฐควีนส์แลนด์และในป่าของโมฮูเรนจ์ ในโอกแลนด์ พื้นที่ภาคเหนือและชายฝั่งตะวันตกของออสเตรเลีย การพบเห็นโยวี่เกิดขึ้นครั้งแรกใน ค.ศ. 1881 หลังจากที่ชาวตะวันตกได้เข้ามาบุกเบิกดินแดนออสเตรเลีย เมื่อหนังสือพิมพ์ของออสเตรเลียรายงานว่า มีพยานหลายรายได้เห็นสัตว์ตัวหนึ่ง คล้ายลิงขนาดใหญ่ที่มีความสูงกว่าผู้ชาย ในปี ค.ศ. 1894 มีบุคคลอ้างว่าได้เผชิญหน้ากับโยวี่ในพุ่มไม้ในรัฐนิวเซาท์เวลส์ ในปี ค.ศ. 1903 หนังสือพิมพ์ลงคำให้การของชาวพื้นเมืองคนหนึ่งที่อ้างว่า เขาได้ฆ่าโยวี่ ซึ่งหน้ามันดูเหมือนคนผิวดำ แต่มีขนสีเทาทั้งตัว ในปี ค.ศ. 1912 จอร์จ ซัมเมอร์เรลล์ ได้ขี่ม้าเดินทางระหว่างเมืองบอมบาลา และ เมืองเบ็มโบคา เขาเห็นสัตว์ประหลาดทั้งหมด 4 ตัวกำลังดื่มน้ำจากลำห้วย สัตว์เหล่านั้นเมื่อยืนขึ้นด้วย 2 ขาหลัง มันสูงกว่า 7 ฟุต และมันก็มองมาที่ซัมเมอร์เรลล์ เมื่อมันดื่มน้ำเสร็จมันก็เดินจากไปอย่างสงบในป่าบริเวณใกล้เคียง จากนั้นเพื่อนของซัมเมอร์เรลล์คนหนึ่งจากซิดนีย์ชื่อ วีเลอร์ เจฟค็อทท์ ได้เดินทางไปในสถานที่ ๆ ซัมเมอร์เรลล์พบเห็นและได้ทำการหล่อรอยเท้าของพวกมัน เจฟค็อทท์อธิบายว่า มันมีรอยเท้าคล้ายมนุษย์ แต่มีขนาดใหญ่กว่า เขาได้หล่อรอยเท้าทำเป็นปูนปลาสเตอร์และมอบให้กับสถาบันอุดมศึกษาท้องถิ่น แต่มิได้มีการวิเคราะห์เรื่องนี้ในทางวิทยาศาสตร์ ในปี ค.ศ. 1971 เฮลิคอปเตอร์ของกองทัพอากาศออสเตรเลีย ได้นำลูกเรือสำรวจพื้นที่บนยอดเขาเซนตินัล ซึ่งเป็นสถานที่ ๆ ห่างไกลและไม่สามารถเข้าถึงได้ ทั้งหมดแปลกใจมากเมื่อได้พบกับรอยเท้าใหม่ ๆ ในโคลนมีขนาดใหญ่กว่ารอยเท้าของมนุษย์ในสถานที่ ๆ ไม่รู้จักแห่งนี้ การพบเห็นโยวี่ยังคงมีมาอย่างต่อเนื่องตลอดทศวรรษที่ 70 ในปี ค.ศ. 1976 นักท่องเที่ยวในรัฐนิวเซาท์เวลส์อ้างว่าเห็นโยวี่เพศเมียตัวหนึ่งกำลังเดินขึ้นภูเขา นอกจากนี้ในรัฐนิวเซาท์เวลส์ เบ็ตตี้ จี รายงานว่าพบสัตว์ขนาดใหญ่ที่ปกคลุมด้วยขนสีดำนอกบ้านของเธอในปี ค.ศ. 1977 หลังจากนั้นสักครู่รั้วบ้านของเธอก็ล้มลงและพบรอยเท้าขนาดใหญ่ล้อมรอบบริเวณบ้านเธอ คนในเมืองโกลด์โคสต์ของสปริงค์บรูค กล่าวว่าเขาได้พบเห็นคนผิวดำที่มีขนดกในขณะที่เขากำลังตัดไม้อยู่ ซึ่งมันได้จ้องมองเขาและเขาก็จ้องมองมันเช่นกัน แต่เขารู้สึกกลัวขึ้นอย่างจับใจ จนมือชาไม่อาจยกขวานในมือขึ้นมาใช้เป็นอาวุธได้เลย ในปี ค.ศ. 1997 ผู้หญิงคนหนึ่งที่อาศัยอยู่ในทะเลทรายทานามิ ถูกปลุกให้ตื่นในเวลา 03.00 น. โดยเสียงของสัตว์ที่ร้องอย่างสยดสยองที่นอกหน้าต่างห้องนอน เมื่อเธอออกไปตรวจดู เธอพบกับกลิ่นเหม็นที่เหลือทนและเธอเห็นสัตว์ที่มีขนปกคลุมลำตัวสูง 7 ฟุต ทำลายรั้วบ้านของเธอ และเผ่นหนีไปอย่างรวดเร็ว ในตอนเช้าเมื่อเจ้าหน้าที่ตำรวจมาถึงได้พบกับร่องรอยมากมาย รวมทั้งท่อน้ำที่บิดเบี้ยวเหมือนกับถูกทำจากสัตว์ตัวที่เธอเห็นเมื่อคืนด้วย ในยุคปัจจุบัน มีพยานหลายคนที่อ้างว่าได้เคยพบเห็นโยวี่ บ้างว่า มันมีขนปกคลุมทั้งตัว และมีสิ่งที่แตกต่างไปจากบิ๊กฟุต คือ มีขนยาวที่บริเวณคางที่เหมือนเคราด้วย ขณะที่บางคนบอกว่า โยวี่ได้แอบดูเจ้าตัวขณะนอนหลับในบ้าน โดยมองผ่านทางกระจกหน้าต่าง เมื่อเช้าตื่นขึ้นมา จึงได้ออกสำรวจ พบว่าแพะของเขาที่เลี้ยงไว้ 8 ตัวหายไปทั้งหมด จึงออกตามหา และพบเป็นซากถูกแขวนอยู่บนต้นไม้สูงในภูเขาใกล้บ้าน โดยซากแพะถูกชำแหละส่วนท้องและถลกส่วนหัวออกมาด้วยเครื่องมือที่แหลมคม แต่ไม่พบร่องรอยของการกัดกิน เหมือนกับว่าเป็นสัญลักษณ์ให้เจ้าของมาพบเจอ จึงมีความเชื่อกันว่า โยวี่เป็นสัตว์ดุร้ายที่กินสัตว์อื่นเป็นอาหาร เช่น วอลลาบี หรือแพะ เป็นต้น และมีการสันนิษฐานจากนักสืบสวนเรื่องเหนือธรรมชาติชาวออสเตรเลีย เร็ก กิลรอย ได้ทำการรวบรวมรายงานเกี่ยวกับโยวี่ได้ทั้งหมดราว 3,000 รายงาน กิลรอยสันนิษฐานว่าโยวี่อาจเป็นมนุษย์ในยุคก่อนประวัติศาสตร์ชนิดหนึ่ง ที่อยู่ในสกุล Homo ก็เป็นได้</doc>
