<doc id="134079" url="https://th.wikipedia.org/wiki?curid=134079" title="อดอลฟัส แคมบริดจ์ มาร์ควิสที่ 1 แห่งแคมบริดจ์">อดอลฟัส แคมบริดจ์ มาร์ควิสที่ 1 แห่งแคมบริดจ์ อดอลฟัส แคมบริดจ์ มาร์ควิสที่ 1 แห่งแคมบริดจ์ GCB, GCVO, CMG (Adolphus Cambridge, 1st Marquess of Cambridge; พระอิสริยยศเดิม เจ้าชายอดอลฟัสแห่งเท็ค (Prince Adolphus of Teck) ต่อมาคือ ดยุคแห่งเท็ค; อดอลฟัส ชาร์ลส์ อเล็กซานเดอร์ อัลเบิร์ต เอ็ดเวิร์ด จอร์จ ฟิลิป หลุยส์ ลาดิสเลาส์; 13 สิงหาคม พ.ศ. 2411 - 24 ตุลาคม พ.ศ. 2470) ทรงเป็นสมาชิกพระองค์หนึ่งในพระราชวงศ์อังกฤษและเป็นพระอนุชาในสมเด็จพระราชินีแมรี พระมเหสีในสมเด็จพระเจ้าจอร์จที่ 5 ในปี พ.ศ. 2443 พระองค์ทรงสืบทอดพระอิสริยยศต่อจากพระชนกเป็นดยุคแห่งเท็ค ภายในราชอาณาจักรเวือร์ทเท็มแบร์ก ต่อมาในปี พ.ศ. 2460 พระองค์ได้ทรงสละฐานันดรศักดิ์เยอรมันทั้งหมดและทรงดำรงพระอิสริยยศใหม่เป็น มาร์ควิสแห่งแคมบริดจ์พระชนม์ชีพวัยเยาว์ พระชนม์ชีพวัยเยาว์. เจ้าชายอดอลฟัสประสูติเมื่อวันที่ 13 สิงหาคม พ.ศ. 2411 ณ พระราชวังเคนซิงตัน กรุงลอนดอน พระชนกของพระองค์คือ เจ้าชายฟรานซิส ดยุคแห่งเท็ค พระโอรสพระองค์ใหญ่ในดยุคอเล็กซานเดอร์แห่งเวือร์ทเท็มแบร์ก และ คลอดีน เรดีย์ ฟอน คิส-เรเด (ต่อมาได้รับการสถาปนาเป็น เค้านท์เตสแห่งโฮเอ็นชไตน์) ส่วนพระชนนีคือ ดัชเชสแห่งเท็ค (พระอิสริยยศเดิม คือ เจ้าหญิงแมรี อเดเลดแห่งแคมบริดจ์) พระธิดาพระองค์เล็กในเจ้าชายอดอลฟัส ดยุคแห่งแคมบริดจ์ และ เจ้าหญิงออกัสตาแห่งเฮสส์-คาสเซิล และพระราชนัดดาในสมเด็จพระเจ้าจอร์จที่ 3 เจ้าชายทรงดำรงพระอิสริยยศ สมเด็จพระองค์เจ้าชายอดอลฟัสแห่งเท็ค (His Serene Highness Prince Adolphus of Teck) ตั้งแต่ประสูติ และด้วยพระนามคริสเตียนที่ติดกันยาวเหยียด จึงทรงเป็นที่รู้จักในหมู่พระญาติว่า "ดอลลี่"กองทัพอังกฤษ กองทัพอังกฤษ. เจ้าชายอดอลฟัสทรงเป็นทหารม้า ซึ่งเจริญรอยตามพระชนก ทั้งพระอัยกาและพระมาตุลา พระองค์ได้รับการศึกษาที่วิทยาลัยเวลลิงตัน ก่อนที่จะทรงเข้าศึกษาต่อในโรงเรียนการทหารหลวง ที่เมืองแซนด์เฮิร์สต์ เมื่อพระชนมายุ 19 พรรษา พระองค์ทรงเข้าร่วมกองพันแลนเซอร์ที่ 17 ซึ่งเป็นกองพันทหารสังกัดของ ดยุคแห่งแคมบริดจ์ พระมาตุลา ที่ทรงเป็นผู้บัญชาการทหารสูงสุดแห่งกองทัพอังกฤษระหว่างปี พ.ศ. 2399 - พ.ศ. 2438 ต่อมาในปี พ.ศ. 2437 พระองค์ทรงย้ายไปยังกองพันทหารกู้ภัยที่ 1อภิเษกสมรส อภิเษกสมรส. เจ้าชายอดอลฟัสแห่งเท็คอภิเษกสมรสเมื่อวันที่ 12 กุมภาพันธ์ พ.ศ. 2437 ณ คฤหาสน์อีตันฮอลล์ เมืองเชสเชียร์ กับ เลดี้ มาร์กาเร็ต อีฟลีน กรอสเวเนอร์ (9 เมษายน พ.ศ. 2416 - 27 มีนาคม พ.ศ. 2472) ธิดาคนที่สามของดยุคแห่งเวสต์มินส์เตอร์ และมีพระโอรสและธิดาสี่พระองค์ ดังนี้- เจ้าชายจอร์จแห่งเท็ค (จอร์จ ฟรานซิส ฮิวจ์; 11 ตุลาคม พ.ศ. 2438 - 16 เมษายน พ.ศ. 2524)- ทรงสละฐานันดรศักดิ์เยอรมันเมื่อวันที่ 14 กรกฎาคม พ.ศ. 2460 และดำรงพระอิสริยยศ เอิร์ลแห่งเอลแธม เมื่อวันที่ 16 กรกฎาคม พ.ศ. 2460 - ทรงดำรงพระอิสริยยศเป็น มาร์ควิสที่ 2 แห่งแคมบริดจ์ เอิร์ลแห่งเอลแธม และไวส์เคานท์นอร์ธัลเลอร์ตัน เมื่อวันที่ 24 ตุลาคม พ.ศ. 2470 - อภิเษกสมรสเมื่อวันที่ 10 เมษายน พ.ศ. 2466 ณ เมืองวูดเฮาส์ มณฑลเลสเตอร์ไชร์ กับ โดโรธี อิซาเบล เฮสติงส์ (18 เมษายน พ.ศ. 2442 - 1 เมษายน พ.ศ. 2531) - เจ้าหญิงแมรีแห่งเท็ค (วิกตอเรีย คอนสแตนซ์ แมรี; 12 มิถุนายน พ.ศ. 2440 - 23 มิถุนายน พ.ศ. 2530)- ทรงสละฐานันดรศักดิ์เยอรมันเมื่อวันที่ 14 กรกฎาคม พ.ศ. 2460 และเปลี่ยนพระนามเป็น เลดี้ แมรี แคมบริดจ์ เมื่อวันที่ 16 กรกฎาคม พ.ศ. 2460 - อภิเษกสมรสเมื่อวันที่ 14 มิถุนายน พ.ศ. 2466 ณ กรุงลอนดอน กับ เฮนรี ฮิวจ์ อาร์เธอร์ ฟิตซ์รอย ซอเมอร์เซ็ต (4 เมษายน พ.ศ. 2443 - 5 กุมภาพันธ์ พ.ศ. 2527) มีบรรดาศักดิ์ต่อจากบิดาเป็น ดยุคที่ 10 แห่งโบฟอร์ต มาร์ควิสแห่งวอร์สเตอร์ เอิร์ลแห่งเกล็นมอร์แกน ในวันที่ 27 พฤศจิกายน พ.ศ. 2467 - เจ้าหญิงเฮเลนาแห่งเท็ค (เฮเลนา ฟรานเซส ออกัสตา; 23 ตุลาคม พ.ศ. 2442 - 22 ธันวาคม พ.ศ. 2512)- ทรงสละฐานันดรศักดิ์เยอรมันเมื่อวันที่ 14 กรกฎาคม พ.ศ. 2460 และเปลี่ยนพระนามเป็น เลดี้ เฮเลนา แคมบริดจ์ เมื่อวันที่ 16 กรกฎาคม พ.ศ. 2460 - อภิเษกสมรสเมื่อวันที่ 2 กันยายน พ.ศ. 2462 ณ ปราสาทวินด์เซอร์ กับ จอห์น อีฟลีน กิบส์ (22 ธันวาคม พ.ศ. 2422 - 11 ตุลาคม พ.ศ. 2475) - เจ้าชายเฟรเดอริคแห่งเท็ค (เฟรเดอริค ชาร์ลส์ เอ็ดเวิร์ด; 24 กันยายน พ.ศ. 2450 - 15 พฤษภาคม พ.ศ. 2483)- ทรงสละฐานันดรศักดิ์เยอรมันในวันที่ 14 กรกฎาคม พ.ศ. 2460 และเปลี่ยนพระนามเป็น ลอร์ด เฟรเดอริค แคมบริดจ์ วันที่ 16 กรกฎาคม พ.ศ. 2460ดยุคแห่งเท็ค ดยุคแห่งเท็ค. ในวันที่ 21 มกราคม พ.ศ. 2443 เจ้าชายอดอลฟัสทรงดำรงพระอิสริยยศเป็น ดยุคแห่งเท็ค หลังจากการสิ้นพระชนม์ของพระชนก ดยุคพระองค์ใหม่ทรงปฏิบัติราชการในกองพันของพระองค์ในช่วงสงครามบัวร์และช่วงเวลาหนึ่งได้ทรงเป็นทหารขนส่งในกองพันทหารม้ารักษาวัง จากนั้นได้ทรงเป็นผู้ช่วยทูตทหารของอังกฤษประจำกรุงเวียนนาตั้งแต่ปี พ.ศ. 2447 - พ.ศ. 2453 และทรงเกษียณในตำแหน่งพันโท ในช่วงการเกิดสงครามโลกครั้งที่ 1 พระองค์ทรงกลับมาปฏิบัติราชการอีกครั้ง โดยเป็นเลขานุการทหารชั่วคราวในกระทรวงการสงคราม และต่อมาทรงเป็นเลขานุการทหารของผู้บัญชาการสูงสุดของกองกำลังปฏิบัติการทางทหารของอังกฤษ (British Expeditionary Forces หรือ B.E.F.) ณ ประเทศฝรั่งเศส ในตำแหน่งพลจัตวา ดยุคแห่งเท็คทรงได้รับพระราชทานเครื่องราชอิสริยาภรณ์ราชวิกตอเรีย ชั้นที่ 2 (Knight Commander of the Royal Victorian Order หรือ K.C.V.O.) เมื่อปี พ.ศ. 2440 และเลื่อนขั้นขึ้นเป็นชั้นที่ 1 (Knight Grand Cross หรือ G.C.V.O.) เมื่อปี พ.ศ. 2443 ทรงได้รับเครื่องราชอิสริยาภรณ์อันทรงเกียรติแห่งบาธ ชั้นที่ 1 (Knight Grand Cross of the Most Honorable Order of the Bath หรือ G.C.B.) ในปี พ.ศ. 2454 และถึงแม้ว่าพระองค์จะทรงได้รับการยกย่องว่าเป็น "เจ้าชายทหาร" ในช่วงที่ยังทรงพระชนม์ชีพอยู่ แต่เอกสารต่างๆ ที่ออกมาในปี พ.ศ. 2541 ทำให้การยกย่องดังกล่าวอ่อนลงไปทันที เนื่องจากพระองค์ทรงพบกับคณะแพทย์ของกองทัพอย่างต่อเนื่องเพื่อขอลาป่วย ในปี พ.ศ. 2454 สมเด็จพระเจ้าจอร์จที่ 5 ซึ่งเป็นพระเชษฐภรรดา ได้พระราชทานฐานันดรศักดิ์ชั้น His Highess กับพระองค์เพื่อเป็นของขวัญสำหรับงานพระราชพิธีบรมราชาภิเษกมาร์ควิสแห่งแคมบริดจ์ มาร์ควิสแห่งแคมบริดจ์. ในช่วงสงครามโลกครั้งที่ 1 ความรู้สึกต่อต้านชาวเยอรมันในประเทศสหราชอาณาจักร ทำให้สมเด็จพระเจ้าจอร์จที่ 5 พระเชษฐภรรดาในเจ้าชายอดอลฟัส ทรงเปลี่ยนชื่อราชวงศ์ที่ฟังดูเป็นเยอรมันจากราชวงศ์แซ็กซ์-โคบูร์กและก็อตธา มาเป็นชื่อที่ฟังดูเป็นอังกฤษคือ ราชวงศ์วินด์เซอร์ นอกจากนั้นพระองค์ยังทรงสละฐานันดรศักดิ์เยอรมันทั้งหมดของพระองค์และสามาชิกในพระราชวงศ์อังกฤษทุกพระองค์ ซึ่งมีสัญชาติเป็นอังกฤษออกทั้งหมดอีกด้วย ในการตอบสนองต่อสิ่งดังกล่าว เจ้าชายอดอลฟัสจึงได้ทรงสละพระอิสริยยศดยุคแห่งเท็คในราชอาณาจักรเวือร์ทเท็มแบร์ก และฐานันดรศักดิ์ Highness พร้อมกับเจ้าชายอเล็กซานเดอร์แห่งเท็ค ตามพระราชกฤษฎีกาประกาศจากพระเจ้าอยู่หัว ลงวันที่ 14 กรกฎาคม พ.ศ. 2460 และทรงใช้ราชสกุล "แคมบริดจ์" ตามพระอิสริยยศของเจ้าชายอดอลฟัส ดยุคแห่งแคมบริดจ์ พระอัยกา หลังจากนั้นพระองค์ทรงได้รับการสถาปนาเป็น มาร์ควิสแห่งแคมบริดจ์ เอิร์ลแห่งเอลแธม และไวส์เคานท์นอร์ธัลเลอร์ตัน (Marquess of Cambridge, Earl of Eltham and Viscount Northallerton) ตามบรรดาศักดิ์ขุนนางแห่งสหราชอาณาจักร พระโอรสพระองค์ใหญ่มีพระอิสริยยศเป็น เอิร์ลแห่งเอลแธม ส่วนพระโอรสและธิดาพระองค์อื่นทรงเป็น ลอร์ด/เลดี้ (พระนามคริสเตียน) แคมบริดจ์ มาร์ควิสแห่งแคมบริดจ์สิ้นพระชนม์วันที่ 24 ตุลาคม พ.ศ. 2470 ณ คฤหาสน์แช็ตตันฮอลล์ เมืองชรูว์สเบอรี ขณะมีพระชนมายุ 59 พรรษา 2 เดือน 11 วัน เอิร์ลแห่งเอลแธม พระโอรสพระองค์ใหญ่ทรงสืบต่อพระอิสริยยศเป็น มาร์ควิสที่ 2 แห่งแคมบริดจ์พระอิสริยยศพระอิสริยยศ. - พ.ศ. 2411 - พ.ศ. 2443: สมเด็จพระองค์ชายอดอลฟัสแห่งเท็ค (His Serene Highness Prince Adolphus of Teck) - พ.ศ. 2443 - พ.ศ. 2454: สมเด็จพระองค์ชายดยุคแห่งเท็ค (His Serene Highness The Duke of Teck) - พ.ศ. 2454 - พ.ศ. 2460: สมเด็จพระองค์เจ้าชายดยุคแห่งเท็ค (His Highness The Duke of Teck) - 14 - 16 กรกฎาคม พ.ศ. 2460: เซอร์ อดอลฟัส แคมบริดจ์ (Sir Adolphus Cambridge, GCB, GCVO) - พ.ศ. 2460 - พ.ศ. 2470: มาร์ควิสแห่งแคมบริดจ์ (The Most Honourable The Marquess of Cambridge, GCB, GCVO, CMG)ราชตระกูล</doc>
