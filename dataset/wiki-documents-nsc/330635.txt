<doc id="330635" url="https://th.wikipedia.org/wiki?curid=330635" title="วิลเลียม เทลล์ (อุปรากร)">วิลเลียม เทลล์ (อุปรากร) วิลเลียม เทล (; ; ) เป็นอุปรากรความยาว 4 องก์ ที่แต่งโดยโจอากีโน รอสซีนี (1792 – 1868) คีตกวีชาวอิตาลี ดัดแปลงจากบทละครในปี ค.ศ. 1804 เรื่อง Wilhelm Tell ต้นฉบับภาษาเยอรมันของฟรีดิช ชิลเลอร์ (1759 – 1805) เป็นเรื่องราวของวิลเลียม เทล วีรบุรุษนักแม่นธนูชาวสวิสที่เป็นผู้นำการต่อต้านการปกครองของราชวงศ์ฮับส์บูร์กในคริสต์ศตวรรษที่ 15 เป็นผลงานอุปรากรชิ้นสุดท้ายของรอสซีนี ก่อนจะวางมือจากการเขียนอุปรากร อุปรากรเรื่องนี้มีความยาวทั้งสิ้นประมาณ 4 ชั่วโมง ออกแสดงครั้งแรกเป็นภาษาฝรั่งเศสโดยคณะ Opéra de Paris เมื่อวันที่ 3 สิงหาคม ค.ศ. 1829 ที่โรงละคร Salle Le Peletier และแสดงเป็นภาษาอิตาลี ที่โรงละคร Teatro di San Carlo ในเนเปิลส์ อิตาลี เมื่อปี ค.ศ. 1833 แต่เนื่องจากมีเนื้อหาเกี่ยวกับการเมือง และการต่อต้านอำนาจรัฐบาล จึงทำให้ถูกเซ็นเซอร์ และไม่ได้แสดงอีกเป็นเวลากว่า 50 ปี จากนั้นได้ออกแสดงในเวนิส ที่โรงละคร Teatro La Fenice ในปี ค.ศ. 1856 ส่วนในเวียนนาซึ่งไม่มีปัญหาการเซ็นเซอร์ อุปรากรเรื่องนี้ได้รับความนิยมและได้ออกแสดงถึง 422 รอบ ระหว่างปี ค.ศ. 1830 ถึง 1907 อุปรากรเรื่องนี้มีท่อนโอเวอร์เชอร์ "William Tell Overture" ที่ได้รับความนิยมและถูกนำมาเล่นซ้ำอยู่เสมอ โดยดมีตรี ชอสตโกวิช นำมาบรรจุในในซิมโฟนีหมายเลข 15 ของเขาในปี ค.ศ. 1971, ไมค์ โอลด์ฟิลด์ นำมาบันทึกเสียงเป็นซิงเกิลในปี ค.ศ. 1977 นอกจากนั้นยังถูกนำมาใช้เป็นดนตรีประกอบภาพยนตร์โฆษณา และรายการโทรทัศน์อยู่เสมอ รวมทั้งในซีรีส์ละครวิทยุและภาพยนตร์ โลนเรนเจอร์ และภาพยนตร์ของสแตนลีย์ คูบริก เรื่อง A Clockwork Orange (1971)</doc>
