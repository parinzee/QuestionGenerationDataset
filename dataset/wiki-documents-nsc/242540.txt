<doc id="242540" url="https://th.wikipedia.org/wiki?curid=242540" title="ทางรถไฟสายบางบัวทอง">ทางรถไฟสายบางบัวทอง ทางรถไฟสายบางบัวทอง หรือ ทางรถไฟสายพระยาวรพงษ์ เป็นทางรถไฟราษฎร์ที่เดินรถระหว่างอำเภอบางพลัด จังหวัดธนบุรี กับอำเภอบางบัวทอง จังหวัดนนทบุรี ตั้งแต่ พ.ศ. 2452 ถึง พ.ศ. 2485 ดำเนินการโดยบริษัทรถไฟสายบางบัวทอง จำกัดสินใช้ ของเจ้าพระยาวรพงศ์พิพัฒน์ เดินรถด้วยรถจักรไอน้ำ ใช้รางขนาดเล็ก กว้าง 0.75 เมตร ต่อมาได้ขยายเส้นทางรถไฟไปสิ้นสุดที่ตำบลระแหง อำเภอลาดหลุมแก้ว จังหวัดปทุมธานี เมื่อ พ.ศ. 2469 สถานีต้นทางอยู่บริเวณซอยรถไฟพระยาวรพงษ์ (ปัจจุบันคือซอยจรัญสนิทวงศ์ 46) ใกล้วัดลิงขบ ตรงข้ามกับปากคลองผดุงกรุงเกษม ตัดขวางกับทางรถไฟสายใต้ที่สถานีรถไฟบางบำหรุ อำเภอบางใหญ่ (บางกรวยปัจจุบัน) จังหวัดนนทบุรี ผ่านอำเภอตลาดขวัญและอำเภอบางแม่นาง ไปสิ้นสุดที่อำเภอบางบัวทอง โดยมีเส้นทางแยกออกจากทางหลักที่ตำบลบางสีทองไปยังท่าน้ำบางศรีเมือง ฝั่งตรงข้ามศาลากลางจังหวัดนนทบุรี (หลังเก่า) และที่ตำบลบางเลนไปยังคลองบางกอกน้อย ฝั่งตรงข้ามที่ว่าการอำเภอบางแม่นาง ปัจจุบันแนวทางรถไฟกลายเป็นซอยจรัญสนิทวงศ์ 46 แยก 19, ซอยจรัญสนิทวงศ์ 46 (พระยาวรพงษ์), ซอยจรัญสนิทวงศ์ 57 (วัดรวก), ถนนเทอดพระเกียรติ, ถนนบางกรวย-ไทรน้อย (ช่วงทางแยกเทอดพระเกียรติถึงโค้งสามวังและช่วงทางแยกการไฟฟ้าบางใหญ่ถึงคลองบางกอกน้อย), ถนนเทศบาลบางศรีเมือง 1, ถนนบางศรีเมือง (ช่วงทางแยกบางศรีเมืองถึงท่าน้ำบางศรีเมือง), ถนนบางศรีเมือง-วัดโบสถ์ดอนพรหม (ช่วงต้น), ซอยบางเลน ซอย 21 (วัดบางเลนเจริญ) และถนนเทศบาล 14 (สามวัง) ส่วนระยะทางที่เหลือตั้งแต่ตัวอำเภอบางบัวทองไปจนถึงตัวอำเภอลาดหลุมแก้วยังเหลือร่องรอยคันทางเก่าตัดผ่านท้องนาให้เห็นอยู่บ้างความเป็นมาความเป็นมา. - พ.ศ. 2451 ได้รับพระบรมราชานุญาตให้ก่อตั้งบริษัทรถไฟสายบางบัวทอง จำกัดสินใช้ โดยสร้างทางรถไฟสายบางบัวทองลงทุนด้วยเงินยืม - พ.ศ. 2458 เริ่มเดินรถไฟสายบางบัวทอง ใช้รถจักรไอน้ำรางกว้างขนาด 75 เซนติเมตร เป็นรถจักรไอน้ำขนาดเล็ก - 8 มกราคม พ.ศ. 2465 ได้ทำสัญญากับกรมรถไฟหลวงเพื่อขยายเส้นทางรถไฟ (หลักฐานสัญญาเก็บรักษาไว้ที่หอจดหมายเหตุแห่งชาติ) - พ.ศ. 2468 จดทะเบียนตั้งบริษัทรถไฟสายบางบัวทอง จำกัดสินใช้ - พ.ศ. 2469 เริ่มการขยายเส้นทางไปวัดระแหง อำเภอลาดหลุมแก้ว จังหวัดปทุมธานี - พ.ศ. 2470 ต่อมาปรับปรุงจากรถกำลังไอน้ำ พลังงานฟืน มาเป็นรถราง 4 ล้อ เครื่องเบนซิน โดยใช้น้ำมันตราหอยจากบริษัทอีสต์เอเชียติก ปิโตรเลียม จำกัด ซึ่งปัจจุบันคือน้ำมันเชลล์จากบริษัทเชลล์ (ประเทศไทย) จำกัด (มหาชน) แต่ต่อมาซื้อน้ำมันจากโซโกนี่ (เปลี่ยนชื่อเป็นสแตนดาร์ดแวคัมออยล์ เมื่อปี พ.ศ. 2477) ซึ่งปัจจุบันคือบริษัทเอสโซสแตนดาร์ด (ประเทศไทย) จำกัด (มหาชน) - 5 เมษายน พ.ศ. 2473 แก้ไขสัญญาเดินรถไฟบางบัวทองกับกรมรถไฟหลวงเพื่อถอนรางที่อยู่วัดเฉลิมพระเกียรติ ตำบลบางศรีเมือง (ตรงข้ามศาลากลางจังหวัดนนทบุรีเดิมที่ตลาดขวัญ) ให้เดินรถไฟตรงไปที่ท่าน้ำบางศรีเมือง ฝั่งตรงข้ามศาลากลางจังหวัดนนทบุรีแห่งใหม่ที่บางขวาง พร้อมยืดระยะรถไฟจากบางบัวทองไปที่วัดระแหง (หลักฐานสัญญาเก็บรักษาไว้ที่หอจดหมายเหตุแห่งชาติเช่นกัน) - พ.ศ. 2477 ปรับปรุงรถราง 4 ล้อให้มาใช้น้ำมันดีเซลแทนเพื่อลดค่าใช้จ่าย - 19 กุมภาพันธ์ พ.ศ. 2480 เกิดอุบัติเหตุรถราง 4 ล้อรถไฟบางบัวทองชนกัน คนขับช้ำในเสียชีวิตที่โรงพยาบาลกลาง - พ.ศ. 2483 เมื่อบริษัทอีสต์เอเชียติก ปิโตรเลียม จำกัด และสแตนดาร์ดแวคัมออยล์เลิกการจำหน่ายน้ำมันสำเร็จรูปในประเทศไทย บริษัทรถไฟสายบางบัวทอง จำกัดสินใช้ ต้องซื้อน้ำมันดีเซลจากกรมเชื้อเพลิง กระทรวงกลาโหม (น้ำมันสามทหาร) แทน - 16 กรกฎาคม พ.ศ. 2485 ประกาศเลิกกิจการรถไฟบางบัวทอง แล้วดำเนินการถอนรางและรถจักรไปขายบริษัทส่งเสริมอุตสาหกรรมไทย จำกัด เจ้าของโรงงานน้ำตาลวังกะพี้ - กันยายน พ.ศ. 2485 เริ่มการถอนรางและไม้หมอนไปกองรวมกันที่สถานีรถไฟบางบำหรุ - 2 มกราคม พ.ศ. 2486 เลิกกิจการรถไฟบางบัวทองอย่างเป็นทางการ</doc>
