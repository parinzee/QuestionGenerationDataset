<doc id="439098" url="https://th.wikipedia.org/wiki?curid=439098" title="อีมาน (นางแบบ)">อีมาน (นางแบบ) อีมาน มุฮัมมัด อับดุลมะญีด (, , เกิด: 25 กรกฎาคม ค.ศ. 1955) หรือที่รู้จักกันในชื่อ อีมาน (มาจากภาษาอาหรับมีความหมายว่า "ศรัทธา") เป็น นางแบบ, นักแสดง และผู้ประกอบการชาวอเมริกันเชื้อสายโซมาเลีย เธอเป็นภรรยาคนปัจจุบันของเดวิด โบอีประวัติ ประวัติ. อีมาน เกิดเมื่อวันที่ 25 กรกฎาคม ค.ศ. 1955 ที่กรุงโมกาดิชู ประเทศโซมาเลีย เป็นบุตรสาวของนางมัรยัม กับนายมุฮัมมัด อับดุลมะญีด บิดาของเธอเป็นนักการทูต และเป็นอดีตเอกอัครราชทูตประจำประเทศซาอุดิอาระเบีย ส่วนมารดาเป็นนรีแพทย์ เธอมีพี่น้องอีกสี่คน เป็นชายสองคน ชื่อ อีเลียส และไฟซอล เป็นหญิงอีกสองคนชื่อ อีดิล กับนาดียะห์ อีมาน สำเร็จการศึกษาระดับมัธยมศึกษาจากประเทศอียิปต์ ภายหลังได้ย้ายมาพำนักอยู่ในประเทศเคนยา และสำเร็จการศึกษาระดับอุดมศึกษาจากสาขารัฐศาสตร์ มหาวิทยาลัยไนโรบี ประเทศเคนยา อีมานนับถือศาสนาอิสลาม เธอสามารถพูดได้ 5 ภาษา ได้แก่ ภาษาโซมาลี, อาหรับ, อิตาลี, ฝรั่งเศส และอังกฤษนางแบบ นางแบบ. ขณะที่ยังศึกษาอยู่ในมหาวิทยาลัย อีมานได้รับการดูตัวจาก ปีเตอร์ เบรียด ช่างภาพชาวอเมริกัน เธอจึงย้ายมายังสหรัฐอเมริกาเพื่อเข้าวงการนางแบบ ผลงานชิ้นแรกของเธอคือถ่ายแบบลงในนิตยสารโวค (Vogue) ในปี ค.ศ. 1976 ไม่ช้าเธอก็เริ่มมีชื่อเสียงเพิ่มขึ้น จนปูทางไปสู่การเป็นสุดยอดนางแบบ ด้วยคุณลักษณะที่ดีของเธอ อันได้แก่ ลำคอที่ยาว, รูปร่างสูงเพรียว, ผมเหยียดตรงตามธรรมชาติ, สีผิวโทนทองแดง และสำเนียงอันแปลกหู คือความสำเร็จบนโลกแฟชัน แม้เธอจะยืนยันอยู่เสมอว่า เธอก็มีรูปร่างลักษณะเช่นสตรีชาวโซมาเลียทั่วไป เธอเปรียบประดุจเทพธิดามิวส์ของนักออกแบบที่มีชื่อเสียงจำนวนมาก ซึ่งรวมไปถึง ฮอลส์ตัน, จานนี เวอร์ซาเช, แคลวิน ไคลน์, อิซเซ มิยะเกะ, ดอนนา คาราน และโดยเฉพาะอย่างยิ่ง อีฟว์ แซ็ง โลร็อง ในช่วง 14 ปีในวงการนางแบบชั้นสูงของเธอ เธอได้ร่วมงานกับช่างภาพที่มีชื่อเสียง อาทิ เฮลมุต นิวตัน, ริชาร์ด อาเวดอน, เออร์วิง เพนน์ และแอนนี เลโบวิตช์ ปัจจุบันเธอเซนสัญญากับบริษัทเทสส์เมเนจเมนต์ในกรุงลอนดอนผลงานภาพยนตร์และโทรทัศน์ ผลงานภาพยนตร์และโทรทัศน์. เธอรับงานแสดงเป็นครั้งคราว ภาพยนตร์เรื่องแรกที่สร้างชื่อเสียงให้เธอคือ The Human Factor ซึ่งเป็นภาพยนตร์อังกฤษปี 1979 และภาพยนตร์เรื่อง Out of Africa ซึ่งได้รับรางวัลออสการ์ในปี ค.ศ. 1985 และรับบทนีนา จากภาพยนตร์เรื่อง No Way Out คู่กับเควิน คอสต์เนอร์ และรับบทเป็นมาร์เทีย จากภาพยนตร์เรื่อง Star Trek VI: The Undiscovered Country ในปี ค.ศ. 1991 ส่วนทางโทรทัศน์ อีมานปรากฏตัวสองครั้งในแมอามีไวซ์ รับบทเป็น ดาโกตา ใน Back in the World (1985) และรับบทโลอิส ไบลต์ ใน Love At First Sight (1988) และเธอปรากฏตัวอีกครั้งในปี ค.ศ. 1988 รับบทเป็นมารี แบบีเนาซ์ ใน In the Heat of the Night กลางปี 2000 เธอเป็นผู้จัดรายการ Project Runway Canada ทางช่องบราโวทีวี ในปี ค.ศ. 2010 เธอและเพื่อน ๆ ได้ร่วมงานของนักออกแบบชื่อ ไอแซก มิซราฮี และเป็นผู้จัดรายการ The Fashion Show ปัจจุบันย้ายไปอยู่ช่องไลฟ์ไทม์แล้วชีวิตส่วนตัว ชีวิตส่วนตัว. อีมานสมรสครั้งแรก เมื่อมีอายุได้ 18 ปี กับหนุ่มชาวโซมาเลียผู้หนึ่งซึ่งตกหลุมรักเธอ แต่การสมรสได้สิ้นสุดลงเพียงเวลาไม่นาน เนื่องจากอีมานย้ายไปยังสหรัฐอเมริกาเพื่อเป็นนางแบบ ในปี ค.ศ. 1977 อีมานได้สมรสกับสเปนเซอร์ เฮย์วูด นักบาสเกตบอลชาวอเมริกัน ทั้งคู่มีบุตรสาวด้วยกัน 1 คน คือ ซูเลคา เฮย์วูด (เกิด ค.ศ. 1978) แต่ภายหลังอีมานและเฮย์วูดได้หย่าจากกันในปี ค.ศ. 1987 วันที่ 24 เมษายน ค.ศ. 1992 เธอได้สมรสกับเดวิด โบอี มีบุตรสาว 1 คน ชื่อ อเล็กแซนดรา แซห์รา โจนส์ (เกิด 15 สิงหาคม ค.ศ. 2000) นอกจากนี้อีมานยังเป็นแม่เลี้ยงของดันแคน โจนส์ บุตรจากสมรสครั้งก่อนของสามี ครอบครัวของเธออาศัยไปมาระหว่างลอนดอนกับแมนฮัตตัน</doc>
