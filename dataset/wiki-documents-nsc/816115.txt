<doc id="816115" url="https://th.wikipedia.org/wiki?curid=816115" title="รอเบิร์ต คอร์เนเลียส">รอเบิร์ต คอร์เนเลียส รอเบิร์ต คอร์เนเลียส (; 1 มีนาคม ค.ศ. 1809 – 10 สิงหาคม ค.ศ. 1893) เป็นช่างภาพและผู้ผลิตโคมไฟชาวอเมริกัน เกิดที่เมืองฟิลาเดลเฟีย เป็นบุตรของคริสเตียนและซาราห์ (นามสกุลเดิม โซเดอร์) คอร์เนเลียส บิดาของคอร์เนเลียสย้ายมาจากอัมสเตอร์ดัมในปี ค.ศ. 1783 และทำงานเป็นช่างเงินก่อนจะทำธุรกิจผลิตโคมไฟ ในวัยเด็ก คอร์เนเลียสสนใจด้านเคมี และต่อมาในปี ค.ศ. 1831 เขาเริ่มทำงานกับบิดาในส่วนชุบเงินและขัดเงาโลหะ ผลงานของคอร์เนเลียสเป็นที่รู้จักและทำให้เขาได้พบกับโจเซฟ แซ็กตัน นักประดิษฐ์ชาวอเมริกัน ซึ่งจุดประกายความสนใจในด้านการถ่ายภาพให้แก่คอร์เนเลียส คอร์เนเลียสใช้ความรู้ด้านเคมีและโลหะวิทยาในการพัฒนากระบวนการดาแกโรไทป์ จนในเดือนตุลาคม ค.ศ. 1839 เขาถ่ายภาพตัวเองที่ด้านนอกร้าน ภาพดังกล่าวเป็นภาพถ่ายบุคคลที่เก่าแก่ที่สุดในอเมริกา และถือเป็นภาพ "เซลฟี" ภาพแรกในประวัติศาสตร์ ภายหลังคอร์เนเลียสเปิดสตูดิโอถ่ายภาพสองแห่งระหว่างปี ค.ศ. 1841–1843 แต่เมื่อการถ่ายภาพได้รับความนิยมและมีการเปิดสตูดิโอถ่ายภาพมากขึ้น คอร์เนเลียสก็เลิกกิจการและกลับไปทำธุรกิจเดิม เขาเกษียณตัวเองในปี ค.ศ. 1877 และเสียชีวิตที่บ้านในเมืองแฟรงก์ฟอร์ด ในปี ค.ศ. 1893 ด้านชีวิตส่วนตัว คอร์เนเลียสแต่งงานกับแฮร์เรียต คอมลีในปี ค.ศ. 1832 ทั้งคู่มีบุตรด้วยกัน 8 คน (บุตรชาย 3 คน บุตรสาว 5 คน)</doc>
