<doc id="355430" url="https://th.wikipedia.org/wiki?curid=355430" title="โอเกอร์">โอเกอร์ โอเกอร์ () เป็นสัตว์ประหลาดรูปร่างอย่างมนุษย์ มีรูปลักษณ์หน้าเกลียดหน้ากลัว มีอุปนิสัยดุร้ายและอำมหิต และมีสัณฐานมหึมา ปรากฏในเทพปกรณัม คติชน และบันเทิงคดี โดยเฉพาะในเทพนิยาย และวรรณคดีคลาสสิก ซึ่งนิยมพรรณนาว่า โอเกอร์กินคนเป็นอาหาร ส่วนในศิลปะ มักสาธยายว่าโอเกอร์มีศีรษะใหญ่โต มีหนวดเคราและผมเผ้ารุงรัง มีร่างกายอันกำยำ และมีทีท่าตะกละตะกลามเสมอ คำว่า "โอเกอร์" ในภาษาอังกฤษ ใช้อุปมาถึงบุคคลที่แสวงหาประโยชน์ กระทำทารุณ หรือกินเลือดเนื้อเหยื่อของตน โอเกอร์ได้ปรากฏเป็นครั้งแรกในวัฒนธรรมร่วมสมัย ด้วยการเป็นตัวละครในวรรณกรรมเรื่อง Histoires ou contes du temps passé ในปี ค.ศ. 1697 ของชาร์ล แปโร นักเขียนชาวฝรั่งเศส จากนั้นได้มีการอ้างอิงถึงในหลายสื่อ เช่น ภาพยนตร์การ์ตูน, ภาพยนตร์ต่าง ๆ เช่น Shrek ซึ่งโอเกอร์ได้กลายเป็นตัวละครเอกและเปลี่ยนภาพลักษณ์ไปเป็นยักษ์ที่ใจดี ปัจจุบัน นักวิชาการเชื่อว่าความเชื่อเรื่องโอเกอร์อาจเกี่ยวพันกับมนุษย์นีแอนเดอร์ธัลล์ ซึ่งเป็นมนุษย์ยุคก่อนประวัติศาสตร์ที่มีรูปร่างใหญ่โต ที่เคยอาศัยอยู่ในทวีปยุโรปและเอเชียตะวันตกเมื่อกว่า 40,000 ปีก่อน โดยเชื่อว่าโอเกอร์เป็นสิ่งที่หลงเหลือจากความทรงจำเมื่อทั้งมนุษย์นีแอนเดอร์ธัลล์และมนุษย์โครมันยองอพยพครั้งใหญ่ไปยังยุโรปเหนือ และเชื่อว่ามีวัฒนธรรมบางอย่าสงที่เชื่อมโยงกับโอเกอร์ คือ ลัทธิบูชาบรรพบุรุษ ที่แพร่กระจายทั่วไปในภูมิภาคสแกนดิเนเวียก่อนที่ศาสนาคริสต์จะเผยแพร่เข้ามา ซึ่งจะกระทำกันในป่า ด้วยการตั้งแท่นบูชาข้างหลุมศพ มีความเชื่อกันว่า วิญญาณบรรพบุรุษจะทำหน้าที่ปกป้องลูกหลานและบ้านเรือน แต่จะไม่พอใจอย่างมากหากมีเด็ก ๆ เข้ามาเล่นใกล้ ๆ หลุมศพ จึุงมีการแต่งเรื่องโอเกอร์ขึ้นมาให้เด็กกลัว</doc>
