<doc id="127276" url="https://th.wikipedia.org/wiki?curid=127276" title="กองทัพเมิงไต">กองทัพเมิงไต กองทัพเมิงไต () เป็นหน่วยงานทางทหารของสภาปฏิวัติไต ที่เกิดจากการรวมตัวของสหกองทัพปฏิวัติรัฐฉาน กองทัพรัฐฉานภาคใต้และกองทัพสหฉานเมื่อ พ.ศ. 2528 หลังจากการรวมตัวกัน ขุนส่าซึ่งเป็นอดีตผู้นำของกองทัพสหฉานกลายเป็นผู้มีอิทธิพลและควบคุมกองทัพเมิงไตได้ กองทัพเมิงไตเป็นหน่วยงานทางทหารของไทใหญ่ที่มีประสิทธิภาพมากที่สุด มีฐานที่มั่นตลอดแนวพรมแดนไทย-พม่า บริเวณจ.เชียงรายและจ.เชียงใหม่ กองทัพภายใต้การนำของขุนส่ามีบทบาทในการผลิตและค้ายาเสพติดทำให้ภาพพจน์ขององค์กรไม่สู้ดี ความแตกแยกภายในกองทัพเริ่มเกิดขึ้นเมื่อ พ.ศ. 2538 พันโทก้านยอดแยกตัวออกไปเมื่อ 6 มิถุนายน พ.ศ. 2538 ทำให้ขุนส่าเริ่มติดต่อกับรัฐบาลพม่าเพื่อวางอาวุธ จน กองทัพเมิงไตประกาศวางอาวุธเมื่อ 31 ธันวาคม พ.ศ. 2538 กลุ่มที่ไม่พอใจ เช่นกลุ่มของเจ้ายอดศึก ได้แยกตัวออกไปตั้งกองกำลังของตนเองเพื่อต่อสู้กับพม่าต่อไป</doc>
