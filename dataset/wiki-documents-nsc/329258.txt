<doc id="329258" url="https://th.wikipedia.org/wiki?curid=329258" title="รชฏ พิสิษฐบรรณกร">รชฏ พิสิษฐบรรณกร ร้อยเอกรชฏ พิสิษฐบรรณกร อดีต ส.ส.พรรคไทยรักไทยและอดีตทหารบกชาวไทย เกิดเมื่อวันที่ 28 เมษายน พ.ศ. 2516 จบการศึกษาจากโรงเรียนสวนกุหลาบวิทยาลัย, โรงเรียนเตรียมทหาร รุ่นที่ 34 ในตำแหน่งประธานรุ่น, โรงเรียนนายร้อยพระจุลจอมเกล้า รุ่นที่ 45 ในตำแหน่งหัวหน้านักเรียน, ปริญญาโทจากคณะรัฐศาสตร์ มหาวิทยาลัยรามคำแหง, ปริญญาเอกจากมหาวิทยาลัย Santo Thomas, ผ่านหลักสูตรอบรมจากสถาบันพระปกเกล้า เคยรับราชการที่กองพันทหารราบที่ 1 กรมทหารราบที่ 8 จังหวัดเลย และกรมทหารพรานกองทัพภาคที่ 2 ก่อนจะย้ายมารับราชการทหารสังกัดกรมทหารราบที่ 1 มหาดเล็กรักษาพระองค์ โดยทำหน้าที่ถวายอารักขาสมเด็จพระนางเจ้าสิริกิติ์ พระบรมราชินีนาถ และพระบรมวงศานุวงศ์ จากนั้นได้ลาออกจากราชการ เพื่อมาทำงานด้านการเมืองการเมือง โดยได้ลงรับสมัครเลือกตั้งในเขต 4 กรุงเทพมหานคร (เขตพญาไท, เขตราชเทวี) สังกัดพรรคไทยรักไทย ในการเลือกตั้งเมื่อวันที่ 6 กุมภาพันธ์ พ.ศ. 2548 โดยพบกับคู่แข่งคนสำคัญ คือ นายพุทธิพงษ์ ปุณณกันต์ ของพรรคประชาธิปัตย์ ซึ่ง ร.อ.รชฏ สามารถเอาชนะไปได้อย่างเฉียดฉิว (ร.อ.รชฏได้ 30,352 คะแนน, นายพุทธิพงษ์ได้ 28,423 คะแนน) และในการเลือกตั้งสมาชิกสภาผู้แทนราษฎรในวันที่ 2 เมษายน พ.ศ. 2549 ร.อ.รชฏ พิสิษฐบรรณกร ได้รับการเลือกตั้งเข้ามาอีกครั้งเป็นสมัยที่ 2 แต่ผลการเลือกตั้งในครั้งนั้นถือเป็นโมฆะจากคำสั่งของศาลรัฐธรรมนูญ หลังจากรัฐประหารในวันที่ 19 กันยายน พ.ศ. 2549 แล้ว ร.อ.รชฎพร้อมกับสมาชิกพรรคไทยรักไทยบางส่วน ได้ย้ายไปสังกัดพรรคมัชฌิมาธิปไตย ที่เพิ่งก่อตั้งขึ้นมา และ ร.อ.รชฏก็ได้มีตำแหน่งเป็นรองเลขาธิการพรรคด้วย และเป็นรองหัวหน้าพรรคตามลำดับ ในการเลือกตั้งเมื่อวันที่ 23 ธันวาคม พ.ศ. 2550 ร.อ.รชฏได้ลงเลือกตั้งอีกครั้งในเขต 4 กรุงเทพมหานคร (เขตบางซื่อ, เขตหลักสี่, เขตจตุจักร, เขตพญาไท) ซึ่งในครั้งนี้เป็นการเลือกตั้งในเขตใหญ่ขึ้นและเป็นการเลือกตั้ง 3 คน ตามรัฐธรรมนูญ ปี พ.ศ. 2550 ปรากฏว่า ร.อ.รชฏและพรรคมัชฌิมาธิปไตยไม่ได้รับการเลือกตั้งไปทั้งหมด ในสมัยรัฐบาลนายสมัคร สุนทรเวช ร.อ.รชฏ พิสิษฐบรรณกร ได้รับการแต่งตั้งเป็นเลขานุการรัฐมนตรีพาณิชย์ 3สมัย ก่อนที่ร.อ.รชฏ พิสิษฐบรรณกร ว่าที่ผู้สมัครส.ส.เขต 4 กทม. รองเลขาธิการพรรคมัชฌิมาธิปไตยและต้องยุติบทบาททางการเมืองเป็นระยะเวลา 5 ปี เนื่องจากคำพิพากษาคดียุบพรรคการเมือง พ.ศ. 2551 ในสมัยรัฐบาลของนายอภิสิทธิ์ เวชชาชีวะ เป็นนายกรัฐมนตรีนั้น ร.อ.รชฏ พิสิษฐบรรณกร ได้รับการแต่งตั้งจากคณะรัฐมนตรีให้ดำรงตำแหน่งผู้บริหารรัฐวิสาหกิจในกระทรวงพาณิชย์(องค์การคลังสินค้า) ปัจจุบัน ร.อ.รชฏ พิสิษฐบรรณกร เป็นประธานกรรมการบริหารสายการบิน R Airlines Operated by Skyview Airways มีอากาศยานแบบ Airbus A321 และ A320 โดยสายการบินนี้ได้รับการเช่าเหมาลำจากกองทัพบกในภารกิจรับส่งทหารใน 3 จังหวัดชายแดนภาคใต้ และเป็นประธานสโมสรฟุตบอลเลยซิตี้ซึ่งเป็นทีมที่เคยได้แชมป์ลีกภูมิภาคตะวันออกเฉียงเหนือมาแล้วถึง 2 สมัย รวมถึงเป็นโปรโมเตอร์มวยไทยของสนามมวยเวทีลุมพินี จัดรายการมวยในชื่อ "ศึกอาร์แอร์ไลน์"</doc>
