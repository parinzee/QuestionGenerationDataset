<doc id="349311" url="https://th.wikipedia.org/wiki?curid=349311" title="ศรเพชร ศรสุพรรณ">ศรเพชร ศรสุพรรณ ศรเพชร ศรสุพรรณ มีชื่อจริงว่า บุญทัน คล้ายละมั่ง เป็นนักร้องเพลงลูกทุ่งชาวไทย จากจังหวัดสุพรรณบุรี มีชื่อเสียงจากเพลง "ข้าวไม่มีขาย" ซึ่งได้รับรางวัลเสาอากาศทองคำ เมื่อปี พ.ศ. 2518 ศรเพชร จบการศึกษาชั้นประถมศึกษาปีที่ 4 จากโรงเรียนวัดศรีสร้อยเพชร อำเภออู่ทอง จังหวัดสุพรรณบุรี เริ่มเข้าสู่อาชีพนักร้อง จากการเป็นนักร้องเชียร์รำวงของ ดำ แดนสุพรรณ โดยมี เลี้ยง กันชนะ เป็นผู้ชักนำเข้าวงการ จนได้พบกับ โผผิน พรสุพรรณ นักร้องเชียร์รำวงอีกคนหนึ่ง โผผินจึงแต่งเพลงให้กับศรเพชรไว้หลายเพลงจนมีชื่อเสียงโด่งดังในช่วงปี พ.ศ. 2513-2519 โดยเพลงที่สร้างชื่อเสียงอย่างมาก คือ "ข้าวไม่มีขาย" ได้รับรางวัล นักร้องดีเด่นเสาอากาศทองคำ จากสถานีวิทยุเสียงสามยอด ปี พ.ศ. 2518 โดยมีตัวแทนของศรเพชรมารับรางวัลแทน เนื่องจากศรเพชรติดงานร้องเพลงไว้ และไม่คิดว่าจะได้รับรางวัลนี้ ผลงานเพลงที่มีชื่อเสียงในระยะแรกและต่อมา ได้แก่ หยิกแกมหยอก, เข้าเวรรอ, มอเตอร์ไซค์ทำหล่น, ไอ้หวังตายแน่, ใจจะขาด, อภัยให้เรียม, เสียน้ำตาที่คาเฟ่, รักมาห้าปี เป็นต้น โดยศรเพชรเป็นนักร้องที่มีลูกคอสะเด็ดเป็นเอกลักษณ์จนหาใครเทียบยาก ในเดือนพฤศจิกายน พ.ศ. 2553 ศรเพชรเข้ารับการรักษาตัวที่โรงพยาบาลศิริราช และขอรับบริจาคเลือด B Rh-negative เนื่องจากมีอาการป่วยที่ก้อนเนื้อบริเวณกระเพาะอาหาร และเกิดภาวะน้ำท่วมปอด</doc>
