<doc id="676156" url="https://th.wikipedia.org/wiki?curid=676156" title="วิกฤติอู ถั่น">วิกฤติอู ถั่น วิกฤติอู ถั่น (U Thant's Funeral Crisis หรือ U Thant Crisis ภาษาพม่า: ဦးသန့် အရေးအခင်း) เป็นลำดับเหตุการณ์ของการประท้วงและการก่อการกำเริบในเดือนธันวาคม พ.ศ. 2517 โดยเป็นการตอบสนองต่อการที่รัฐบาลทหารพม่าปฏิเสธที่จะจัดงานศพระดับรัฐให้แก่อูถั่น อดีตเลขาธิการทั่วไปของสหประชาชาติคนที่ 3 รัฐบาลได้ประกาศกฎอัยการศึกและปราบปรามการประท้วงอย่างรุนแรงภูมิหลัง ภูมิหลัง. อูถั่นซึ่งเป็นเพื่อนสนิทของอูนุได้เป็นเลขาธิการทั่วไปของสหประชาชาติใน พ.ศ. 2504 ต่อมาใน พ.ศ. 2505 เน วินได้ก่อรัฐประหารล้มล้างรัฐบาลของอูนุ ต่อมา ใน พ.ศ. 2512 อูนุซึ่งอยู่ระหว่างการลี้ภัยได้เรียกร้องให้ล้มล้างรัฐบาลของเน วินที่อาคารของสหประชาชาติในนิวยอร์ก การจัดการประท้วงครั้งนี้เป็นการดำเนินการของอูนุในขณะที่อูถั่นเดินทางไปแอฟริกาในขณะนั้น อูถั่นได้ปรามอูนุว่าทำไม่เหมาะสม แต่เน วินเห็นว่าอูถั่นเป็นพวกอูนุ และถือว่าอูถั่นเป็นศัตรูของรัฐ อูถั่นได้เดินทางไปย่างกุ้งเพื่ออธิบายแต่เนวินไม่ให้พบ ทำให้อูถั่นมีปัญหาในการต่ออายุหนังสือเดินทาง อูถั่นยังอยู่ในนิวยอร์กหลังจากที่เขาพ้นจากตำแหน่งเลขาธิการทั่วไปใน พ.ศ.2514 จนกระทั่งเสียชีวิตเมื่อ 25 พฤศจิกายน พ.ศ. 2517 ด้วยโรคมะเร็งปอด เน วินไม่เคยให้อภัย เมื่อร่างของอูถั่นถูกนำกลับมายังย่างกุ้ง เน วินปฏิเสธที่จะให้เกียรติเป็นพิเศษใดๆ ให้จัดแต่งานศพเท่านั้น ร่างของเขามาถึงในวันที่ 1 ธันวาคม พ.ศ. 2517 และนำไปยังไจก์กาซันเพื่อให้ประชาชนเข้าคารวะและมีแผนจะเผาที่จันดอว์ในวันที่ 5 ธันวาคมการประท้วง การประท้วง. ในวันที่จะเผา มีนักศึกษาจากหลายมหาวิทยาลัยเตรียมเช่ารถบัสมาร่วมงานแต่ถูกปฏิเสธเพราะรัฐบาลห้ามมาร่วมงาน นักศึกษาตัดสินใจเดินจากมหาวิทยาลัยย่างกุ้งไปยังไจก์กาซันเพื่อแสดงความเคารพต่ออูถั่นเป็นครั้งสุดท้าย โลงศพถูกยึดโดยนักศึกษาไปยังมหาวิทยาลัยย่างกุ้ง วางไว้บนเวทีและมีพระสงฆ์มาสวดมนต์ มีนักศึกษาจัดเวรยามเฝ้า มีนักศึกษากล่าวสุนทรพจน์ต่อต้านรัฐบาล ในวันที่ 6 ธันวาคม นักศึกษาได้ส่งจดหมายไปยังรัฐบาล แสดงความจำนงต้องการให้มีการจัดงานศพระดับรัฐ และถ้าปฏิเสธ พวกเขาจะจัดเองในฐานะวีรบุรุษของชาติ พวกเขาเลือกสถานที่ที่เคยเป็นอาคารสหภาพนักศึกษาที่ถูกทำลายไปเมื่อ พ.ศ. 2505 เป็นที่ฝังศพ ในวันที่ 7 ธันวาคม รัฐบาลปฏิเสธข้อเสนอ อูถั่นจะถูกฝังที่เชิงเจดีย์ชเวดากองโดยไม่มีงานศพระดับรัฐ ครอบครัวของอูถั่นต้องการงานศพแบบสาธารณะมากกว่างานศพระดับรัฐที่จัดโดยระบอบเผด็จการทหาร ในการประชุมระหว่างครอบครัวของอูถั่น ตัวแทนนักศึกษาและพระสงฆ์ เสียงส่วนใหญ่ยอมรับข้อเสนอของรัฐบาล ในวันที่ 8 ธันวาคม โลงศพของอูถั่นได้วางไว้ที่บริเวณที่เป็นอาคารสหภาพนักศึกษาเป็นการชั่วคราว มีผู้เข้าร่วมคารวะศพอูถั่นเป็นจำนวนมาก ในที่สุด นักศึกษาหัวรุนแรงได้ยึดโลงศพอีกครั้งเพื่อฝังอูถั่นในบริเวณอาคารสหภาพนักศึกษา ทำให้โลงศพของอูถั่นยังอยู่ที่นั่นและมีธงสหประชาชาติคลุม ในคืนนั้น วิทยุของรัฐบาลได้ประกาศว่านักศึกษาละเมิดข้อตกลงและไม่ยอมรับความต้องการของครอบครัวอูถั่น จึงถือว่านักศึกษาทำผิดกฎหมาย และเข้ายึดครองพื้นที่ของมหาวิทยาลัยการปะทะ การปะทะ. เช้าวันที่ 11 ธันวาคม ตำรวจและทหารบุกเข้าไปในมหาวิทยาลัย และฆ่านักศึกษาที่ไม่มีอาวุธและยึดโลงศพไป เกิดการก่อกำเริบในย่างกุ้ง ฝูงชนที่โกรธแค้นเข้าไปทำลายสถานีตำรวจและโรงภาพยนต์ เกิดไฟไหม้และมีคนถูกฆ่า รัฐบาลประกาศใช้กฎอัยการศึกและปราบปรามฝูงชนอย่างรุนแรงงานศพครั้งสุดท้าย งานศพครั้งสุดท้าย. รัฐบาลได้ฝังศพอูถั่นไว้ที่สวนของฐานทัพใกล้กับพระเจดีย์ชเวดากอง</doc>
