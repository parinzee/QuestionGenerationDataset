<doc id="51255" url="https://th.wikipedia.org/wiki?curid=51255" title="นักล่าแต้มศูนย์">นักล่าแต้มศูนย์ นักล่าแต้มศูนย์ เป็นนิยายของช่อมณีที่ตีพิมพ์ในนิตยสารตะวันและบางกอกต่อมาจัดพิมพ์รวมเล่มโดยสำนักพิมพ์ฟิสิกส์เซ็นเตอร์เมื่อปีพ.ศ. 2552 จัดอยู่ในแนวแฟนตาซีลึกลับเนื้อเรื่อง เนื้อเรื่อง. สุสานประจำตระกูลโจวที่ประเทศจีนถูกทำลายลงและของสำคัญสามอย่างคือ นิลมังกร สร้อยประคำหยก 99 เม็ด และโถกระดูกนักบวชถังหายสูญไป เจ้าหน้าที่ระดับสูงซึ่งทราบความลับของมันสั่งสืบสวนจนกระทั่งทราบคนร้ายและผู้จ้างวานให้ขโมยพวกมัน โจวฟู่ฉาย เป็นผู้นำตระกูลรุ่นปัจจุบันเดือดร้อนใจหนักกับกฎบรรพชนที่ต้องรับผิดชอบด้วยชีวิตที่มิอาจปกป้องสมบัติประจำตระกูลที่เก็บฝังในสุสานทวดชุนฟง อันเก็บซ่อนความลับที่น่ากลัวไว้นับพันปี บัดนี้ ผีร้ายซึ่งเคยถูกกักขังไว้ได้รับการปลดปล่อยเป็นอิสระจากสุสานแล้ว ด้วยความสูงวัยและขาดพละกำลังเขาจำต้องบอกเล่าความลับนี้ให้ โจวเทียนฟง เด็กหนุ่มมัธยมปลาย ซึ่งเป็นทายาทสกุลโจวคนล่าสุดและมอบหน้าที่อันน่าพิศวงให้หลานชายติดตามล่าของทั้งสามชิ้นกลับมาภายในหกเดือน มิฉะนั้น ผู้เป็นปู่ต้องฆ่าตัวตายเพื่อรับโทษตามกฎ ตอนปิดเทอม วันดาว เด็กสาวมัธยมปลายซึ่งชื่นชอบหนังกำลังภายในของฮ่องกงและมวยจีนมาก จึงมักเดินทางไปเรียนวิชานี้ที่เมืองจีนเสมอ วันหนึ่งหล่อนรู้สึกประทับใจการแสดงมวยจีนของโจวเทียนฟงในงานพิธีปิดเทอมของโรงเรียนแห่งหนึ่ง และได้มีโอกาสเยี่ยมบ้านสกุลโจวกับโจวฟู่ฉายตามคำสั่งของบิดา เพราะครอบครัวนี้มีพระคุณต่อบิดาของหล่อนมาก ครั้งนี้ปู่ของหนุ่มจีนมั่นใจกับงานลับของหลานชายยิ่งขึ้น ยามเห็นสร้อยเม็ดหยกที่หนึ่งร้อยซึ่งวันดาวห้อยติดตัวไว้และหวงแหนมันมาก เขาจึงกำชับเด็กสาวให้เก็บรักษาไว้อย่างดีเพราะจะมีประโยชน์ในการคุ้มครองชีวิตของวันดาวได้ เลิศยศ พา พูนพจน์ กลับเมืองไทยอย่างเร่งด่วน หลังจากได้ของสำคัญจากสุสานตระกูลโจวแล้วตามคำชี้แนะของหมอดูเฉินด้วยหวังจะให้ดาวแห่งโชคลาภเป็นของเขาตลอดไป เขาไม่ทราบเลยว่า นักพรตเฉิน ผีร้ายได้หลุดรอดเป็นอิสระพร้อมเป้าหมายคืนชีพอีกครั้ง โดยการสิงอยู่ในร่างลูกชายของเขาเพื่อสะสมพลังกิเลสอันชั่วร้ายของคน วันหนึ่งครอบครัวกิจนันท์ของวันดาวต้อนรับสมาชิกใหม่ซึ่งเป็นหลานชายของผู้มีพระคุณซึ่งจะเข้าเรียนที่วิทยาลัยเลิศพาราร่วมกับวันดาว หล่อนตื่นเต้นที่ได้พบโจวเทียนฟง ซึ่งเคยสร้างความประทับใจการแสดงมวยจีนของเขามาแล้ว ครั้งนี้เขาทำให้หล่อนทึ่งในความสามารถของเขา เมื่อทั้งสองเริ่มการเรียนปีหนึ่งที่วิทยาลัยเลิศพารา เขามักช่วยเหลือหล่อนให้รอดพ้นการกลั่นแกล้งจากพวก เทิดชัยกับดนัย ซึ่งหวังพิชิตหัวใจของน้องใหม่คนนี้ด้วย พูนพจน์คุ้นเคยกับนักพรตเฉินที่สิงอยู่ในร่างอย่างเร็ว อีกทั้งชื่นชอบพลังลึกลับซึ่งแสดงออกมาเมื่อใด จักเพิ่มความศรัทธาจากสมาชิกชมรมแต้มเพชรยิ่งขึ้น เขาหวังจะเพิ่มพลังนี้อีก จึงยอมเชื่อฟังคำแนะนำจากนักพรตผีให้เพิ่มกิจกรรมสร้างความเดือดร้อนแก่ผู้อื่นแลกแต้มเพื่อนำมาเอาของรางวัล อันเป็นการกระตุ้นสัญชาตญาณดิบของคนออกมา ทำให้สมาชิกที่ชื่นชอบการใช้กำลังต่างเร่งทำแต้มเต็มที่ โดยไม่รู้ว่านักพรตผีต้องการพลังกิเลสอันชั่วร้ายนี้เพื่อจุดประสงค์คืนชีพของเขา ด้วยอิทธิพลของครอบครัวสมาชิกชมรมดังกล่าวมักเป็นพ่อค้า ข้าราชการ ทำให้ชาวบ้านต่างเอือมระอาที่ตำรวจไม่กล้าจับกุมหรือแก้ปัญหาได้เลย ทำให้พวกเขาไม่เคยสำนึกตน จนกระทั่งตำรวจหนุ่มไฟแรงคนหนึ่งเลือกขอความร่วมมือจากโจวเทียนฟง ซึ่งเป็นหนึ่งในสมาชิกชมรมนั้นเพื่อคอยสังเกตพฤติกรรมของพูนพจน์และช่วยหาหลักฐานหวังจะปิดชมรมนั้นให้เร็วที่สุด เทิดชัยกับดนัยทำตัวเป็นศัตรูหาเรื่องกับหนุ่มจีนด้วยความหมั่นไส้ ส่วนพูนพจน์หวาดระแวงกับฝีมือต่อสู้อันเก่งกาจของโจวเทียนฟงซึ่งเหล่าสมาชิกต่างชื่นชมเขามากขึ้น ทำให้เกรงว่าจะถูกแย่งตำแหน่งประธานชมรมแต้มเพชรไปในมิช้า จึงพยายามสร้างความพ่ายแพ้แก่หนุ่มจีนต่อหน้าเหล่าสมาชิกให้ได้ ทวดชุนฟง สิงอยู่ในร่างโจวเทียนฟงชื่นชอบฝีมือและหัวใจนักสู้ของวันดาว จึงถ่ายทอดวิชาผ่านทายาทของเขา เพื่อหวังว่าหล่อนจะช่วยเหลือกำจัดคู่อริของเขาในภายหน้า วันดาวพัฒนาฝีมือต่อสู้รุดหน้าไปมากแม้แต่โจวเทียนฟงยังอดทึ่งใจไม่ได้ เขาบอกแนะนำการฝึกลมปราณเพื่อใช้บังคับพลังลึกลับในเม็ดหยกที่หล่อนห้อยไว้ วันหนึ่งวันดาวแอบช่วยเหลือโจวเทียนฟงซึ่งลอบเข้าไปขโมยโถกระดูกนักบวชถังให้รอดมาได้อย่างหวุดหวิด ทำให้พูนพจน์เริ่มสงสัยการต่อสู้ของวันดาวที่ดูคุ้นตายิ่ง จึงพยายามทดสอบหล่อนอีกจนแน่ใจว่า ผู้สอนหล่อนต้องเป็นอดีตคู่อริของนักพรตผี ซึ่งมีนามว่า โจวชุนฟง เขาจึงเร่งสืบหาร่างสิงของทวดชุนฟงและตามหาของสังเวยสุดท้ายในพิธีปลุกชีพ คืนหนึ่งโจวเทียนฟงลักลอบขโมยของสำคัญอีกครั้ง แต่ไม่สำเร็จเพราะนักพรตเฉินขัดขวางไว้และเริ่มหวั่นใจกับพลังฝีมือของทวดชุนฟงซึ่งดีขึ้นผิดตาจากการปะทะกันครั้งก่อน จึงตัดสินใจเร่งพิธีกรรมคืนชีพเร็วขึ้น หลังจากสืบหาหญิงสองคนซึ่งมีคุณสมบัติเป็นของสังเวยได้ กอปรกับนิลมังกรสะสมพลังกิเลสได้มาก พูนพจน์สั่งลูกน้องไปจับวันดาวและ ลดา รุ่นพี่ซึ่งคิดปิดชมรมแต้มเพชรอยู่ นักพรตผีต้องการบีบคั้นศัตรูและศึกษาข้อมูลของอีกฝ่ายมากที่สุด จึงเลือกขโมยดวงจิตของวันดาวมากักขังไว้เพื่อสอบถามเรื่องทวดชุนฟง แต่หล่อนไม่ยอมเปิดเผย นักพรตผีจึงใช้หล่อนทดสอบพลังของเขา โดยมิทราบว่าวันดาวมองเห็นจุดอ่อนของเขาได้โดยบังเอิญ ขณะเดียวกันทวดชุนฟงแอบลอบมาสอนวิชาแก่ลูกศิษย์ พร้อมบอกแผนกำจัดนักพรตผีซึ่งหล่อนจักมีส่วนสำคัญอย่างมาก ก่อนการนัดหมายส่งมอบโถกระดูกและเม็ดหยกอันทรงพลังของทวดชุนฟง หนุ่มจีนได้รับการติดต่อจากดนัยซึ่งคิดทรยศแย่งตำแหน่งผู้นำชมรมจากพูนพจน์เพราะแค้นจัดที่ฝ่ายนั้นกำลังแย่งครองวันดาวไปโดยไม่เห็นแก่มิตรภาพที่มีต่อกัน เขาจึงให้ดนัยไปช่วยปลดปล่อยดวงจิตของวันดาวเพื่อแลกเปลี่ยนกัน แต่เทิดชัยสามารถขัดขวางได้ตามคำสั่งของพูนพจน์ซึ่งคาดการณ์ไว้ล่วงหน้า ดวงจิตของวันดาวล่องลอยหนีหายไปยังจุดนัดหมายได้หวุดหวิด นักพรตผีใช้มนต์บังคับเรียกให้กลับไปในร่างเพื่อเตรียมเชือดคอเอาเลือดมาดื่มในพิธีกรรม โชคดีที่โจวเทียนฟงกับทวดชุนฟงเข้ามาขัดขวางได้ทัน ทำให้ หยวนชิงอี้ ซึ่งต้องการตอบแทนน้ำใจเพื่อนทั้งสองและหลบซ่อนตัวอยู่มีโอกาสนำเม็ดหยกไปสวมคืนแก่วันดาวเมื่อหล่อนฟื้นสติอีกครั้งได้สำเร็จ การต่อสู้ดุเดือดเริ่มต้นในเขตมนตราที่โจวเทียนฟงสร้างขึ้น ทวดชุนฟงกระชากวิญญาณนักพรตเฉินเข้าไปในเขตนั้น โดยมีวันดาวติดตามไปด้วย อันสร้างความตื่นตระหนกใจแก่ผีร้ายที่คนธรรมดาสามารถมองเห็นวิญญาณของทั้งสองได้ ทวดชุนฟงกับวันดาวประสานฝีมือร่วมกันทำลายผีร้ายได้ตามแผนการ ขั้นตอนสุดท้ายนั้นสร้างความปวดร้าวและขมขื่นใจแก่โจวเทียนฟงกับวันดาวยิ่ง เมื่อต้องร่วมกันเป็นผู้ปักดาบทำลายดวงวิญญาณทั้งสองให้สลายไปพร้อมกัน ความปลอดภัยของทุกชีวิตจึงกลับมาอีกครั้ง บัดนี้ ดาบเปลวอัคคี อาวุธคู่กายของนักพรตเฉินซึ่งมีความชั่วร้ายสิงอยู่ตกอยู่ในความครอบครองของหยวนชิงอี้ หนุ่มไต้หวันตั้งใจแสวงหาศึกษาความลับของมัน โดยมีหมอดูเฉินอาสาเป็นคนแนะนำด้วยแฝงเร้นเป้าหมายบางอย่างไว้ ส่วนวันดาวกับโจวเทียนฟงต่างตระหนักแก่ใจว่ามีอำนาจลึกลับในตัวเองและสัญญาต่อกันจะใช้มันกำจัดคนชั่วหรือผีร้ายเท่านั้น</doc>
