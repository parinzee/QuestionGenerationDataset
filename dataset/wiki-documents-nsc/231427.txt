<doc id="231427" url="https://th.wikipedia.org/wiki?curid=231427" title="สรศักดิ์ ส.ลูกบุคคโล">สรศักดิ์ ส.ลูกบุคคโล สรศักดิ์ ส.ลูกบุคคโล มีชื่อจริงว่า ชื่น จาดพิมาย เกิดเมื่อปี 22 กุมภาพันธ์ พ.ศ. 2494 ที่อำเภอพิมาย จังหวัดนครราชสีมา เป็นหลานชายของ สุข ปราสาทหินพิมาย เริ่มแรกหัดชกมวยไทยกับสุข ปราสาทหินพิมาย ผู้เป็นอา เมื่อจบ ป.4 จากนั้นจึงได้ตระเวนชกแถวบ้านสิบกว่าครั้งไม่แพ้ใคร สุขจึงตัดสินใจส่งมาอยู่กับ ประเสริฐ สุขใจธรรม เจ้าของค่าย ส.ลูกบุคคโล ที่กรุงเทพมหานคร ไม่เพียงแต่เป็นหลานชายและลูกศิษย์เท่านั้น สรศักดิ์ยังเป็นมวยหมัดหนักลีลาการชกก็ถอดแบบมาจากยักษ์สุขผู้เป็นอา คือ บุกตะลุยเดินหน้ามีสถิติการชกไม่ต่ำกว่า 100 ครั้ง ที่สำคัญ ๆ เคยชนะธนูน้อย ทวีเกียรติ, กิตติชัย ลูกบ่อน้ำมันฝาง, เดช ศรีโสธร, แสนทนง เกศสงคราม และ อิศรชัย อิสสระภาพ และเคยแพ้หาญ ศิลาทอง, มงคลเดช พิทักษ์ชัย, วิสันต์ ไกรเกรียงยุค เป็นต้น สรศักดิ์ได้ครองแชมป์จูเนียร์เวลเตอร์เวท ของสนามมวยเวทีลุมพินี โดยการชนะน็อก ประยุทธ ศุภราช (ขวัญประเทศ ส.ยิ่งเจริญ) ยกที่ 4, ชนะคะแนน แสนศักดิ์ เมืองสุรินทร์, แพ้คะแนน ศรนักรบ เกียรติวายุภักษ์ แล้วเสียแชมป์แพ้น็อก แสนศักดิ์ เมืองสุรินทร์ เพียงแค่ยกแรก ต่อมาได้ชิงแชมป์รุ่นเดียวกันที่ว่างของเวทีราชดำเนิน ชนะคะแนน บุรีรัมย์ สวนมิสกวัน, แพ้คะแนน สะท้านฟ้า ส.ประทีป อย่างพลิกล็อกถล่มทลาย, ชนะน็อก สีชัง สาครพิทักษ์ ยกที่ 4, จากนั้นได้รับการติดต่อให้ไปป้องกันแชมป์กับ สะท้านฟ้า ส.ประทีป ที่ประเทศญี่ปุ่น เมื่อเดือนพฤศจิกายน พ.ศ. 2517 สรศักดิ์แพ้คะแนนเอกฉันท์เสียตำแหน่งไป กลับมาชกอีกไม่กี่ครั้งก็เลิกชกแขวนนวมไป เหตุเพราะมีกำหนดขึ้นชกน้อยลง เพราะในรุ่นเดียวกันหานักมวยที่ขึ้นชกด้วยได้ยาก หลังแขวนนวม สรศักดิ์ได้กลับไปอาศัยอยู่ที่อำเภอพิมายบ้านเกิด และไม่ได้ยุ่งเกี่ยวกับวงการมวยอีกเลย</doc>
