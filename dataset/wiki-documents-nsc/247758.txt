<doc id="247758" url="https://th.wikipedia.org/wiki?curid=247758" title="อาคารแห่งหนังสือ">อาคารแห่งหนังสือ อาคารแห่งหนังสือ ( Heikhal HaSefer), เป็นปีกหนึ่งของพิพิธภัณฑ์อิสราเอลที่ใกล้กับบริเวณเมืองเยรูซาเลมฝั่งตะวันตก สถานที่แห่งนี้ได้เก็บรักษาม้วนหนังสือแห่งทะเลสาบเดดซี ซึ่งได้ถูกค้นพบระหว่างปี พ.ศ. 2490 - 2499 ในถ้ำ 11 แห่ง ในเมืองคุมรานทางตะวันตกเฉียงเหนือของทะเลสาบเดดซี แผนการสร้างอาคารได้มีการวางแผนระยะเวลาการสร้าง 7 ปีซึ่งได้เริ่มต้นสร้างในปี พ.ศ. 2508 โดยได้รับเงินสนับสนุนจากครอบครัวของเดวิด ซามูเอล ก็อทเท็สแมน ผู้อพยพชาวฮังการี ซึ่งได้ซื้อม้วนหนังสือแห่งทะเลสาบเดดซีให้เป็นของขวัญแก่ประเทศอิสราเอล หนึ่งในบรรดาสถาปนิก ฟิลลิป บาร์ตอส (2453-2548) ได้แต่งงานกับเซเลสเท รูธ ก็อทเท็สแมน ซึ่งเป็นลูกสาวของก็อทเท็สแมน ยังมีเกเซอร์ เฮลเลอร์ สถาปนิกที่ได้ออกแบบอาคารสำคัญหลายหลังในประเทศอิสราเอล เขาได้แต่งงานกับอลิส แฮมเมอร์ ซึ่งพี่สาวของเธอเป็นหัวหน้าธนาคารแห่งอิสราเอล เธอยังเป็นลูกสาวของหัวหน้ารับบี ของเมืองบูดาเปสต์ ประเทศฮังการี แรกเริ่มสถาปนิกชาวอิสราเอลได้คัดค้านอย่างหนักต่อการที่มีสถาปนิกที่ไม่ใช่ชาวอิสราเอลเข้ามาร่วมออกแบบ และเฟรเดอริก จอห์น คีเอสเลอร์ ยังไม่สำเร็จการศึกษาสถาปนิกในเวียนนา ประเทศออสเตรีย และเบอร์ลิน ประเทศเยอรมนี (ทั้งที่ได้จบการศึกษา ณ นิวยอร์ก ประเทศสหรัฐอเมริกา) และยังไม่เคยออกแบบอาคารใดๆ เลย อย่างไรก็ตามก็อทเท็สแมน ก็ได้จ้างเขาในต้นปี พ.ศ. 2498 อาคารได้สร้างเป็นโดมสีขาว ครอบคลุมพื้นที่ 2 ใน 3 ของอาคารที่อยู่ใต้ดิน ซึ่งได้สะท้อนกับสระน้ำที่อยู่บริเวณรอบข้าง ข้ามจากโดมสีขาวก็จะพบกำแพงสีดำที่ทำด้วยหินบะซอลต์ สีและรูปร่างของโดมได้แนวคิดมาจากจินตนาการในม้วนหนังสือที่กล่าวกับสงครามระหว่างบุตรแห่งแสงสว่างกับบุตรแห่งความมืด โดยโดมสีขาวแสดงถึงบุตรแห่งแสงสว่าง และกำแพงสีดำแสดงถึงบุตรแห่งความมืด เนื่องจากความเบาะบางของม้วนหนังสือทำให้เป็นไปไม่ได้ที่จะสามารถจัดแสดงได้ตลอดเวลา โดยม้วนหนังสือจะถูกจัดแสดงประมาณ 3-6 เดือน หลังจากนั้นจะนำไปเก็บในโรงเก็บพิเศษที่ป้องกันม้วนหนังสือเป็นอย่างดีจากแสง พิพิธภัณฑ์ยังได้จัดแสดงเอกสารต้นฉบับโบราณรวมถึงอเลปโป โคเด็กซ์ซึ่งเป็นสำเนาการเขียนพระคัมภีร์ในภาษาฮีบรู โดมที่มีลักษณะโดดเด่นได้ถูกใช้เป็นฉากในการถ่ายทำภาพยนตร์แนววิทยาศาสตร์หลายๆ เรื่อง</doc>
