<doc id="900819" url="https://th.wikipedia.org/wiki?curid=900819" title="ซารีนามาร์ฟา โซบาคินาแห่งรัสเซีย">ซารีนามาร์ฟา โซบาคินาแห่งรัสเซีย ซารีนามาร์ฟา โซบาคินาแห่งรัสเซีย (Marfa Sobakina; Марфа Васильевна Собакина; ค.ศ. 1552 – ค.ศ. 1571) เป็นซารีนาแห่งอาณาจักรซาร์รัสเซีย และเป็นพระมเหสีพระองค์ที่สามในซาร์อีวานที่ 4 แห่งรัสเซียพระประวัติ พระประวัติ. เป็นธิดาตระกูลพ่อค้าเมืองเวลีคีนอฟโกรอด บิดามีนามว่า วาซิลี โซบาคิน มาร์ฟาได้ถูกเลือกโดยซาร์อีวานที่ 4 แห่งรัสเซียให้เป็นพระมเหสีจากพิธีดูตัวเจ้าสาว ท่ามกลางสตรีที่ถูกส่งมาให้คัดเลือกในรอบสุดท้ายถึง 12 คน หลังจากซารีนามารีเยีย เตมรีอูคอฟนา พระมเหสีพระองค์ที่สองสิ้นพระชนม์ เพียงไม่กี่วันหลังจากมาร์ฟาได้ถูกรับเลือกให้เป็นซารีนา พระนางก็ประสบกับพระอาการประชวรลึกลับ มีความลือว่าพระนางทรงถูกวางยาพิษอย่างไม่ได้ตั้งใจโดยมารดาของพระนางเอง ซึ่งให้พระนางเสวยยาเพื่อเพิ่มศักยภาพในการตั้งครรภ์ ซารีนามาร์ฟาทรงน้ำหนักลดลงอย่างรวดเร็วและทรงประทับยืนแทบจะลำบาก ถึงกระนั้นมาร์ฟาได้ทรงเข้าพิธีอภิเษกสมรสกับซาร์อีวานในวันที่ 18 ตุลาคม ค.ศ. 1571 ณ อะเลคซันดรอฟสกา สโลโบดา เพียงไม่กี่วันถัดมาซารีนามาร์ฟาก็สิ้นพระชนม์ การสิ้นพระชนม์ของซารีนามาร์ฟาได้ทำให้ซาร์อีวานทรงเป็นโรคจิตหวาดระแวงเพิ่มมากขึ้น พระองค์จึงไม่ทรงเชื่อว่าข้าราชบริพารจะจงรักภักดีต่อพระองค์ พระเจ้าซาร์ทรงจดจำถึงการสิ้นพระชนม์ของซารีนาอนาสตาเซีย โรมานอฟนา พระมเหสีพระองค์แรก ซึ่งสิ้นพระชนม์จากการถูกลอบวางยาพิษ ซาร์จึงทรงสั่งประหารข้าราชบริพารเป็นจำนวนมากจากเหตุการณ์นี้ รวมทั้ง มิคาอิล เตมรูค (พระเชษฐาในซารีนามารีเยีย พระมเหสีพระองค์ที่สอง) ได้ถูกสงสัยและสั่งประหารด้วยการเสียบประจาน</doc>
