<doc id="530347" url="https://th.wikipedia.org/wiki?curid=530347" title="รัฐสภายุโรป">รัฐสภายุโรป รัฐสภายุโรป () (ตัวย่อ: Europarl หรือ EP) เป็นรัฐสภาที่มาจากการเลือกตั้งโดยตรงของสหภาพยุโรป (EU) สภายุโรป คณะมนตรีแห่งสหภาพยุโรปและคณะกรรมาธิการยุโรปร่วมกันทำหน้าที่เป็นฝ่ายนิติบัญญัติของสหภาพยุโรป ซึ่งถือว่าเป็นหนึ่งในฝ่ายนิติบัญญัติที่ทรงอำนาจที่สุดในโลก ปัจจุบันสภายุโรปประกอบด้วยสมาชิกสภายุโรปจำนวน 751 คน โดยเป็นร่างตัวแทนของผู้มีสิทธิ์เลือกตั้งในระบอบประชาธิปไตยมากเป็นอันดับสองของโลก (รองจากรัฐสภาอินเดีย) และมีจำนวนผู้มีสิทธิ์เลือกตั้งในระบอบประชาธิปไตยมากที่สุดในโลก (375 ล้านคนจากข้อมูลใน พ.ศ. 2552) สมาชิกรัฐสภายุโรปมาจากการเลือกตั้งโดยตรง โดยจัดการเลือกตั้งทุกๆ 5 ปี ซึ่งทุกคนมีสิทธิ์ออกเสียง โดยดำเนินการมาตั้งแต่ พ.ศ. 2522 อย่างไรก็ตาม อัตราผู้ออกมาใช้สิทธิ์ในการเลือกตั้งสมาชิกสภายุโรปน้อยลงทุกๆ ปี นับตั้งแต่การเลือกตั้งครั้งแรกเป็นต้นมา จนในปี พ.ศ. 2542 อัตราผู้มาใช้สิทธิ์อยู่ที่ร้อยละ 43 (%) จากบรรดาผู้มีสิทธิ์ทั้งหมด โดยอัตราผู้มาใช้สิทธิ์ในแต่ละประเทศมีความแตกต่างกันไป ตั้งแต่ 90% ในลักเซมเบิร์กและเบลเยี่ยม (ที่มีการบังคับเลือกตั้ง) ไปจนถึงแค่ 20% ในสโลวาเกีย ในบรรดาประเทศสมาชิก 18 ประเทศจากประเทศสมาชิกทั้งหมด 27 ประเทศ มีผู้มาใช้สิทธิ์เลือกตั้งต่ำกว่า 50% แม้ว่ารัฐสภายุโรปจะมีอำนาจนิติบัญญัติที่คณะมนตรีและคณะกรรมาธิการไม่มี แต่รัฐสภายุโรปไม่มีอำนาจในการริเริ่มออกกฎหมายอย่างที่รัฐสภาแห่งชาติของประเทศสมาชิกสหภาพยุโรปมี อย่างไรก็ตาม สภาอาจมีความสามารถโดยพฤตนัยในการริเริ่มออกกฎหมาย รัฐสภายุโรปถือเป็นสถาบันอันดับแรกของสหภาพยุโรป (ได้รับการกล่าวถึงเป็นอันดับแรกในสนธิสัญญาแห่งสหภาพยุโรป และได้รับสิทธิทางพิธีการเหนือองค์การในระดับยุโรปทั้งหมด) และใช้อำนาจในการจัดสรรงบประมาณและอำนาจนิติบัญญัติร่วมกับคณะมนตรี (ยกเว้นในบางกรณีที่มีวิธีดำเนินการพิเศษทางนิติบัญญัติ) คณะกรรมาธิการยุโรป ซึ่งเป็นร่างบริหารของสหภาพยุโรปนั้น ขึ้นตรงต่อสภา สภามีอำนาจในการเลือกประธานคณะกรรมาธิการ และรับรอง (หรือคัดค้าน) การแต่งตั้งคณะกรรมาธิการทั้งคณะ และยังสามารถบังคับให้คณะกรรมธิการทั้งคณะออกจากตำแหน่งได้ด้วยการเสนอญัตติการอภิปรายไม่ไว้วางใจ ปัจจุบัน ประธานรัฐสภายุโรปคือนายมาร์ติน ชูลซ์ (จากพรรคสังคมประชาธิปไตยแห่งเยอรมนี) ได้รับการเลือกตั้งขึ้นมาในเดือนมกราคม พ.ศ. 2557 ทำหน้าที่เป็นประธานในที่ประชุมหลายพรรค โดยมีกลุ่มที่ใหญ่ที่สุดสองกลุ่มคือกลุ่มพรรคเพื่อประชาชนยุโรป (EPP) และพันธมิตรก้าวหน้าแห่งนักสังคมนิยมและนักประชาธิปไตย (S&D) การเลือกตั้งครั้งล่าสุดคือการเลือกตั้งรัฐสภายุโรป พ.ศ. 2557 รัฐสภายุโรปมีที่ทำการสามแห่งคือที่ประชุมใหญ่แห่งสภาในกรุงบรัสเซลส์ ประเทศเบลเยี่ยม (รวมถึงการประชุมคณะกรรมการ) และเมืองสทราซบูร์ ประเทศฝรั่งเศส และสำนักเลขาธิการในประเทศลักเซมเบิร์ก</doc>
