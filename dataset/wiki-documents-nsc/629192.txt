<doc id="629192" url="https://th.wikipedia.org/wiki?curid=629192" title="เดอะวอล์กกิงเดด">เดอะวอล์กกิงเดด เดอะวอล์กกิงเดด () เป็นละครชุดแนวดรามาสยองขวัญหลังพยากรณ์ (post-apocalyptic horror drama) สร้างโดยแฟรงก์ ดาราบอนต์ มีเนื้อเรื่องยึดตามหนังสือการ์ตูนชื่อเดียวกันของโรเบิร์ต เคิร์กแมน, โทนี มัวร์ และชาร์ลี แอดลาร์ด ละครแสดงนำโดยแอนดรูว์ ลินคอล์น รับบทเป็นนายอำเภอชื่อ ริก ไกรมส์ ที่ตื่นขึ้นมาจากอาการโคมาแล้วพบกับโลกหลังพยากรณ์ที่เต็มไปด้วยซอมบีกินเนื้อ เขาออกเดินทางเพื่อตามหาครอบครัวและพบกับผู้รอดชีวิตตามทางมากมาย เดอะวอล์กกิงเดด ออกอากาศครั้งแรกในวันที่ 31 ตุลาคม ค.ศ. 2010 ทางเคเบิลทีวีช่องเอเอ็มซีในสหรัฐอเมริกา และออกอากาศครั้งแรกทั่วโลกในสัปดาห์แรกของเดือนพฤศจิกายน ปีเดียวกันทางช่องฟอกซ์อินเตอร์เนชันแนล ผลพวกจากกระแสตอบรับ เอเอ็มซีได้เพิ่มฤดูกาลที่สองให้กับละครจำนวน 13 ตอน ออกอากาศครั้งแรกวันที่ 16 ตุลาคม ค.ศ. 2011 เพียงอีกสองตอนก่อนที่จะเข้าฤดูกาลที่สอง เอเอ็มซีก็ประกาศว่าฤดูกาลที่สามมีจำนวน 16 ตอน ออกอากาศในวันที่ 14 ตุลาคม ค.ศ. 2012 ในวันที่ 21 ธันวาคม ค.ศ. 2012 เอเอ็มซีเพิ่มฤดูกาลที่สี่อีกจำนวน 16 ตอน ออกอากาศวันที่ 13 ตุลาคม ค.ศ. 2013 และในวันที่ 29 ตุลาคม ค.ศ. 2013 เอเอ็มซีได้เพิ่มฤดูกาลที่ห้าจำนวน 16 ตอนให้กับละครอีกครั้ง ละครชุดนี้ได้รับการตอบรับที่ดี และเข้าชิงรางวัลมากมาย รวมถึงรางวัลสมาคมนักเขียนแห่งอเมริกา และรางวัลลูกโลกทองคำสาขาละครโทรทัศน์แนวดรามา ละครยังได้รับคะแนนที่ดีจากการประเมินของนีลเซน (Nielsen ratings) เหนือกว่าละครทางเคเบิลทีวีหลายเรื่อง มียอดผู้ชมถึง 16.1 ล้านคนในช่วงแรกที่ออกอากาศในฤดูกาลที่สี่ ทำให้กลายเป็นละครชุดทางเคเบิลทีวีที่มีคนชมมากที่สุดในประวัติศาสตร์เคเบิลทีวีภาพรวมของละคร ภาพรวมของละคร. อ้างอิงจากหนังสือการ์ตูนชุดชื่อเดียวกัน เดอะวอล์กกิงเดดบอกเล่าเรื่องราวของกลุ่มผู้รอดชีวิตกลุ่มเล็กอาศัยอยู่หลังจากเกิดเหตุซอมบีระบาด (zombie apocalypse) ฤดูกาลแรกส่วนใหญ่มีเนื้อเรื่องเกิดที่มหานครแอตแลนต้า และฤดูกาลที่สองถึงสี่จะเกิดขึ้นรอบ ๆ ชนบนทางเหนือของรัฐจอร์เจีย ขณะที่ผู้รอดชีวิตต้องหาที่อยู่ที่ปลอดภัยจากฝูง "วอล์กเกอร์" หรือ "ไบเตอร์" (เป็นชื่อที่ใช้เรียกซอมบีในเรื่อง) ซึ่งคอยกัดกินทุกสิ่งมีชีวิตที่มันจับได้ และรอยกัดของมันทำให้มนุษย์ติดเชื้อได้ เนื้อเรื่องให้ความสำคัญที่สภาวะลำบากที่คนในกลุ่มต้องเผชิญ พวกเขาต้องดิ้นรนเพื่อให้ยังเป็นมนุษย์อยู่ได้แบบวันต่อวันเพื่อเอาชีวิตรอดจากโลกที่อันตราย ที่หมายรวมถึงฝูงซอมบี การรับมือกับอุบัติเหตุ และผู้รอดชีวิตที่ล่าเหยื่อพวกเดียวกันเอง กลุ่มดังกล่าวนำโดยริก ไกรม์ส ผู้เคยเป็นนายอำเภอก่อนซอมบีระบาด ตลอดเวลา พวกเขาจะพบกับเรื่องราวสยองขวัญจากเหล่าซอมบีเดินได้ การเปลี่ยนแปลงแบบฉับพลันของสมาชิกในกลุ่ม และการมุ่งร้ายจากมนุษย์ที่ดิ้นรนเพื่อการอยู่รอดของตนหลังเช่นกันจากสังคมถูกทำลายฤดูกาลที่ 1 ฤดูกาลที่ 1. นายอำเภอ ริก ไกรมส์ ตื่นจากอาการโคมาแล้วพบว่าโลกถูกซอมบีครอบงำ หลังจากเป็นเพื่อนกับมอร์แกน โจนส์ ริกเดินทางไปแอตแลนตาคนเดียว และพบกับภรรยา ลอรี และบุตรชาย คาร์ล และเพื่อนตำรวจ เชน วอลช์ และผู้รอดชีวิตคนอื่น ๆ พวกเขาเดินทางไปยังศูนย์ควบคุมและป้องกันโรค แต่ทราบจากสมาชิกเพียงคนเดียวในศูนย์ว่าไม่มียารักษาโรคระบาดนี้ฤดูกาลที่ 2 ฤดูกาลที่ 2. กลุ่มของริกเดินทางจากแอตแลนตา มาพักที่ฟาร์มของเฮอร์เชล กรีน ขณะตามหาบุตรสาวของแครอลชื่อ โซเฟีย ที่หายตัวไป เกิดความตึงเครียดระหว่างกลุ่มของริกและครอบครัวเฮอร์เชลหลังจากพบว่าเฮอร์เชลเก็บเพื่อน ๆ และสมาชิกในครอบครัวที่กลายเป็นซอมบีไว้ในโรงนา รวมถึงโซเฟียด้วย ความเป็นเพื่อนของเชนและริกเริ่มสั่นคลอนเมื่อพบว่าลอรีตั้งครรภ์ และริกถูกบีบให้ฆ่าเชนเพื่อป้องกันตัว เชนกลายเป็นซอมบี คาร์ลยิงเชนที่ศีรษะ เสียงปืนเรียกฝูงซอมบี บังคับให้ริกและครอบครัวเฮอร์เชลที่เหลือต้องหนีออกจากฟาร์มฤดูกาลที่ 3 ฤดูกาลที่ 3. หลังจากออกจากฟาร์มได้แปดเดือน กลุ่มของริกมาถึงเรือนจำแห่งหนึ่ง พวกเขาล้างบางซอมบีในนั้นและทำเป็นบ้านหลังใหม่ ลอรีให้กำเนิดบุตรจนเสียชีวิต ริกกลายเป็นคนเก็บเนื้อเก็บตัว ขณะเดียวกัน มิโชนช่วยชีวิตแอนเดรีย และพบกับเมืองวูดแบรี ที่นำโดยผู้ว่า (The Governor) เขาทราบว่ากลุ่มของริกอยู่ในเรือนจำ นำไปสู่ความขัดแย้งระหว่างกัน กลุ่มของริกเริ่มบุกและทำลายเมืองวูดแบรี แต่ผู้ว่าทำให้แอนเดรียเสียชีวิต และหนีไป ชาววูดแบรีอยู่ร่วมกับริกในเรือนจำฤดูกาลที่ 4 ฤดูกาลที่ 4. หลังจากผู้ว่าจู่โจมผ่านไปหลายเดือน ไข้หวัดใหญ่สายพันธุ์หนึ่งคร่าชีวิตคนในเรือนจำไปหลายคน ผู้ว่าพบกับสมุนกลุ่มเก่าและฆ่าทิ้ง ยึดครองและทำลายเรือนจำ กลุ่มของริกถูกบีบให้แยกย้ายและหลบหนี แต่เฮอร์เชลและผู้ว่าเสียชีวิต ผู้รอดชีวิตแยกย้ายกันและประสบกับปัญหาของตนเอง และรู้จักคนหน้าใหม่ก่อนพบกับป้ายบอกทางไปยังที่หลบภัยแห่งหนึ่งเรียกว่า เทอร์มินัส พวกเขาได้มารวมกันที่เทอร์มินัส แต่ถูกจับขังไว้โดยไม่ทราบจุดประสงค์ฤดูกาลที่ 5 ฤดูกาลที่ 5. ริกพบว่าชาวบ้านในเทอร์มินัสเป็นพวกมนุษย์กินคน แต่กลุ่มของริกสามารถทำลายเทอร์มินัสและกลับมารวมตัวกัน บางคนบาดเจ็บและถูกลักพาตัวไปที่โรงพยาบาลเกรดีที่ดูแลโดยตำรวจและหมอที่ผิดจรรยาบรรณ เมื่อผู้รอดชีวิตที่เหลือกลับมารวมกลุ่มกัน พวกเขาได้รับคำเชิญจากแอรอนให้มาอยู่ในชุมชนเรียกว่า อเล็กซานเดรีย ทีแรกพวกเขารู้สึกเป็นที่ต้อนรับ แต่กลุ่มของริกตระหนักว่าชาวบ้านไม่เคยเผชิญกับซอมบีโดยตรง มอร์แกน ผู้ที่ตามหาริกมาตลอด ได้มาถึงและตกใจที่พบว่าริกได้ฆ่าชาวอเล็กซานเดรียคนที่ทำร้ายร่างกายภรรยาด้วยความโมโหฤดูกาลที่ 6 ฤดูกาลที่ 6. ชาวบ้านอเล็กซานเดรียเริ่มเชื่อใจริกให้มาคุ้มกันชุมชนได้ กลุ่มหนึ่งที่มีชื่อว่า วูลฟส์ ใช้ฝูงซอมบีเข้าจู่โจมอเล็กซานเดรีย หลายชีวิตสูญเสียก่อนที่คนที่รอดจะกลับมาควบคุมได้อีกครั้ง ระหว่างฟื้นฟูร่างกาย พวกเขารู้จักชุมชนเรียกว่า ฮิลล์ท็อป ชุมชนที่เสนอว่าจะแลกเปลี่ยนเสบียงหากพวกเขาสามารถกำจัดภัยจากกลุ่มเซเวียส์ที่นำโดยนีแกน แม้ว่ากลุ่มของริกจะทำลายฐานของเซเวียร์ได้ฐานหนึ่ง แต่พวกเขาก็ถูกนีแกนจับตัว และถูกบีบให้สาบานตนต่อเขาฤดูกาลที่ 7 ฤดูกาลที่ 7. นีแกนฆ่าเกล็นกับอับราฮัมเพื่อกระตุ้มความภักดีในริก ทีแรกริกยอมรับแต่มิโชนชวนให้เขาสู้กลับ และเกณฑ์ชุมชนสกาเวนเจอส์ให้มาช่วย ขณะเดียวกับ โรซีตาและยูจีนทำกระสุนปืนเพื่อฆ่านีแกน แต่ล้มเหลว นีแกนเกณฑ์ยูจีนแกมบังคับให้มาเป็นพวกเซเวียร์ แครอลและมอร์แกนผูกมิตรกับอีซีเคียลจากชุมชนคิงดอม ขณะที่แมกกีและโรซีตายึดฮิลล์ท็อป นีแกน กลุ่มเซเวียส์และสกาเวนเจอส์ที่หักหลัง เข้าจู่โจมอเล็กซานเดรีย แต่ถูกขับไล่หลังจากซาชาสละชีพตนเอง และจากความช่วยเหลือของพลทหารคิงดอมและฮิลล์ท็อปฤดูกาลที่ 8 ฤดูกาลที่ 8. ริก แมกกี และอีซีเคียล พาชุมชนของตนทำสงครามกับนีแกนและเซเวียส์ เกิดความสูญเสียกับทั้งสองฝ่ายอย่างหนัก พลทหารคิงดอมหลายคนถูกฆ่า อเล็กซานเดรียล่มสลาย คาร์ลถูกซอมบีกัด ก่อนคาร์ลปลิดชีพตนเอง คาร์ลขอให้ริกยุติสงคราม และสร้างสังคมใหม่ นีแกนพยายามล้างบางริกและพันธมิตร แต่ยูจีนทำผิดแผน และนีแกนถูกริกปาดคอ ริกยุติสงครามโดยไว้ชีวิตนีแกนและนำไปขัง เป็นที่ไม่พอใจต่อแมกกี</doc>
