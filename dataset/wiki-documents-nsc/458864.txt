<doc id="458864" url="https://th.wikipedia.org/wiki?curid=458864" title="การเลือกตั้งผู้ว่าราชการกรุงเทพมหานคร พ.ศ. 2528">การเลือกตั้งผู้ว่าราชการกรุงเทพมหานคร พ.ศ. 2528 การเลือกตั้งผู้ว่าราชการกรุงเทพมหานคร พ.ศ. 2528 มีขึ้นในวันพฤหัสบดีที่ 14 พฤศจิกายน พ.ศ. 2528 นับเป็นการเลือกตั้งตำแหน่งผู้ว่าราชการกรุงเทพมหานครเป็นครั้งที่ 2 ซึ่งในครั้งแรกเกิดขึ้นเมื่อวันที่ 10 สิงหาคม พ.ศ. 2518 ซึ่งในครั้งนั้น เป็นนายธรรมนูญ เทียนเงิน จากพรรคประชาธิปัตย์ ได้รับเลือกตั้งไป การเลือกตั้งครั้งนี้มีขึ้นตามด้วยพระราชบัญญัติระเบียบบริหารราชการกรุงเทพมหานคร พ.ศ. 2528 ซึ่งกำหนดให้ผู้ว่าราชการกรุงเทพมหานคร มาจากการเลือกตั้ง ในการเลือกตั้งครั้งมีผู้สมัครทั้งหมด 10 ราย ในบรรดาผู้สมัครที่โดดเด่นและเป็นที่จับตามองมากที่สุด คือ พลตรี จำลอง ศรีเมือง อดีตเลขาธิการนายกรัฐมนตรี พลเอก เปรม ติณสูลานนท์ ลงสมัครโดยเป็นผู้สมัครอิสระ ไม่สังกัดพรรคการเมืองใด หมายเลข 8 ขณะที่ผู้สมัครที่สังกัดพรรคการเมืองใหญ่ ได้แก่ นายชนะ รุ่งแสง จากพรรคประชาธิปัตย์ หมายเลข 4, หม่อมราชวงศ์เจตจันทร์ ประวิตร จากพรรคประชากรไทย หมายเลข 7 และนายมงคล สิมะโรจน์ อดีตรองผู้ว่าราชการกรุงเทพมหานคร ในกลุ่มกรุงเทพก้าวหน้า หมายเลข 3 ผลปรากฏว่า พล.ต.จำลอง ได้รับการเลือกตั้งด้วยคะแนนเสียงถล่มทลาย ถึง 480,232 คะแนน คิดเป็นร้อยละ 34.65 จากทั้งหมด 24 เขตของกรุงเทพมหานคร ได้ดำรงตำแหน่งผู้ว่าราชการกรุงเทพมหานครเป็นสมัยแรก และต่อมาก็ได้มีการจัดเลี้ยงอาหารเจที่ท้องสนามหลวง เพื่อเป็นการฉลองชัยชนะด้วย สำหรับแนวทางการหาเสียงนั้น พล.ต.จำลอง นับว่าเป็นผู้สมัครที่โดดเด่นมาก ด้วยการมีภาพลักษณ์ของการเป็นผู้อ่อนน้อมถ่อมตน สวมเสื้อม่อฮ่อมเป็นเอกลักษณ์ และประหยัด สมถะในการหาเสียง โดยใช้ฝาเข่งในการทำป้ายหาเสียง และใบปลิวแนะนำตัวก็มีจำกัด ด้วยการขอร้องให้ผู้ที่ได้รับแจกช่วยอนุเคราะห์ส่งใบปลิวดังกล่าวต่อ ๆ ไปด้วย เพราะไม่มีงบประมาณในการหาเสียง ขณะที่มีผู้ประสงค์จะบริจาคเงินให้เป็นค่าใช้จ่ายในการหาเสียงนับล้านบาท แต่ทาง พล.ต.จำลอง ได้ปฏิเสธ พร้อมกล่าวว่า ตนต้องการแค่คะแนนเสียงอย่างเดียว ขณะเดียวกันก็ได้มีการเลือกตั้งสมาชิกสภากรุงเทพมหานคร (ส.ก.) ควบคู่ไปกันด้วย ผลปรากฏว่า พรรคประชาธิปัตย์ได้รับเลือกมากที่สุด คือ 35 ที่นั่ง จาก 54 ที่นั่ง โดย พล.ต.จำลอง ศรีเมือง ได้กล่าวว่า ไม่มีปัญหาใด ๆ ในการทำงานกับทางพรรคประชาธิปัตย์</doc>
