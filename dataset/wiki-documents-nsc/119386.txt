<doc id="119386" url="https://th.wikipedia.org/wiki?curid=119386" title="ธงชาติเซนต์วินเซนต์และเกรนาดีนส์">ธงชาติเซนต์วินเซนต์และเกรนาดีนส์ ธงชาติเซนต์วินเซนต์และเกรนาดีนส์ มีลักษณะเป็นธงสี่เหลี่ยมผืนผ้า กว้าง 7 ส่วน ยาว 11 ส่วน ภายในแบ่งเป็นสามแถบ โดยแถบด้านคันธงเป็นสีฟ้า ด้านชายธงเป็นสีเขียว แถบกลางธงเป็นสีทอง โดยมีความกว้างเป็นสองเท่าของแถบด้านคันธงและด้านชายธง กลางแถบสีทองนั้นมีรูปสี่เหลี่ยมขนมเปียกปูนสีเขียว 3 รูป เรียงกันเป็นรูปอักษรละติน "V" ธงนี้เป็นธงที่ประกาศใช้เมื่อวันที่ 21 ตุลาคม พ.ศ. 2528 สีฟ้าในธง หมายถึงผืนฟ้าและท้องทะเลสีคราม สีทองหมายถึงความอบอุ่น จิตวิญญาณอันเจิดจ้าของปวงชน และผืนทรายสีทองในหมู่เกาะเกรนาดีนส์ สีเขียวหมายถึงพืชพรรณที่เขียวชอุ่มจากการเกษตรกรรมทั่วเกาะเซนต์วินเซนต์ และพลังแห่งความอดทนของประชาชน รูปสี่เหลี่ยมขนมเปียกปูน 3 รูป ซึ่งเรียงกันเป็นรูปตัว "V" คืออักษรตัวแรกของคำว่าเซนต์วินเซนต์ (St. Vincent) หมายถึง ความหลากหลายทางธรรมชาติในหมู่เกาะนี้ จนประเทศนี้ได้ชื่อว่าเป็นอัญมณีแห่งหมู่เกาะแอนทิลลิส (the Antilles) โดยเหตุดังกล่าว ทำให้ธงนี้มีอีกชื่อหนึ่งว่า "ธงอัญมณี" ("The gems")ธงชาติสมัยต่างๆ</doc>
