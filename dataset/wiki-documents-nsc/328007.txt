<doc id="328007" url="https://th.wikipedia.org/wiki?curid=328007" title="ฮิวเมอเรสก์ส (ดโวชาค)">ฮิวเมอเรสก์ส (ดโวชาค) ฮิวเมอเรสก์ส โอปุส 101 (; , Op. 101 (B. 187)) เป็นชุดดนตรีฮิวเมอเรสก์ (แนวชวนขัน) จำนวน 8 ชิ้นที่แต่งโดยอานโตนิน ดโวชาค คีตกวีชาวเช็กระหว่างที่เขาเดินทางไปพักร้อนกับครอบครัวที่แคว้นโบฮีเมีย ในช่วงฤดูร้อนของปี ค.ศ. 1894 ช่วงปี ค.ศ. 1892 ถึง 1895 ดโวชาคใช้ชีวิตอยู่ในสหรัฐอเมริกา และได้ร่างทำนองต่างๆ ลงในสมุดบันทึกส่วนตัว ได้ใช้เวลาว่างระหว่างกลับมาพักผ่อนที่บ้านเกิดพร้อมกับครอบครัว เรียบเรียงงานดนตรีชิ้นใหม่สำหรับบรรเลงด้วยเปียโน ผลงานชิ้นแรกแต่งขึ้นเมื่อวันที่ 19 กรกฎาคม บนบันไดเสียง บี เมเจอร์ ปัจจุบันใช้ชื่อว่า "ฮิวเมอเรสก์หมายเลข 6 ในบันไดเสียง บี เมเจอร์" ผลงานทั้งหมดแล้วเสร็จทั้งแปดชิ้นเมื่อวันที่ 27 สิงหาคม และจัดพิมพ์รวมเล่มในช่วงฤดูใบไม้ร่วงของปีนั้น ตั้งชื่อว่า "ฮิวเมอเรสก์สทั้ง 8" ฮิวเมอเรสก์ชิ้นที่ได้รับความนิยมที่สุดของดโวชาค เป็นผลงานชิ้นที่ 7 ชื่อว่า "ฮิวเมอเรสก์หมายเลข 7 ในบันไดเสียง จี-แฟลต เมเจอร์" ได้มีผู้นำมาเรียบเรียงใหม่สำหรับเครื่องดนตรีหลากหลายประเภท ทั้งเปียโน ไวโอลิน เชลโล หรือแม้แต่วงร้องประสานเสียง มีผู้นำไปขับร้องกับบทกลอนพื้นบ้าน เป็นเพลงโฟล์คที่ได้รับความนิยมในสหรัฐอเมริกา ผลงานชิ้นนี้มีผู้บันทึกว่าเป็นงานดนตรีสั้นๆ ที่ได้รับความนิยมในระดับเดียวกับ Für Elise ของเบโทเฟน</doc>
