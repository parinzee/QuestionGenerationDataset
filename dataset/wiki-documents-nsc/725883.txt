<doc id="725883" url="https://th.wikipedia.org/wiki?curid=725883" title="ราชอาณาจักรเซดัง">ราชอาณาจักรเซดัง ราชอาณาจักรเซดัง (Kingdom of Sedang; ภาษาฝรั่งเศส: Royaume des Sedangs) เป็นเขตการปกครองที่ก่อตั้งขึ้นชั่วคราวในพุทธศตวรรษที่ 24 โดยนักผจญภัยชาวฝรั่งเศส ชาร์เลิส-มารี ดาวิด เดอ แมเรนาในดินแดนที่ปัจจุบันคือประเทศเวียดนาม แมเรนาเคยเป็นเจ้าหน้าที่ของรัฐบาลฝรั่งเศสมาก่อนและมีประวัติน่าสงสัยว่าเคยเกี่ยวข้องกับการทุจริตได้เป็นเจ้าของที่ดินเพาะปลูกใน พ.ศ. 2431 ในอินโดจีนฝรั่งเศส ในระยะที่กษัตริย์สยามได้กล่าวอ้างสิทธิในดินแดนดังกล่าวกับฝรั่งเศส แมเรนาได้เดินทางเข้าไปยังดินแดนตอนในเพื่อไปเจรจากับหัวหน้าเผ่าท้องถิ่นต่างๆ เมื่อเขาไปถึงได้เจรจากับหัวหน้าเผ่าเพื่อจัดตั้งราชอาณาจักรภายใต้การปกครองของเขา โดยเขากล่าวอ้างว่าเผ่าเหล่านี้ไม่เคยส่งบรรณาการให้อันนัมและมีสิทธิที่จะเป็นเอกราช ราชอาณาจักรเซดังที่เขาตั้งชื่อนี้ประกอบด้วยเผ่าบะห์นาร์ เผ่าเรเงา และเผ่าเซดัง เขาได้รับเลือกให้เป็นกษัตริย์จากเผ่าเหล่านี้ ตั้งเมืองหลวงที่กนกุงหรือเปเลย อักนาที่แปลว่าเมืองใหญ่ เมื่อวันที่ 3 มิถุนายน พ.ศ. 2431 จากนั้น เขาได้ติดต่อไปยังสาธารณรัฐฝรั่งเศสที่สามเพื่อยกราชอาณาจักรนี้ให้แลกกับสิทธิผูกขาดทางการค้า และยังกล่าวว่าปรัสเซียสนใจดินแดนของเขาถ้าฝรั่งเศสไม่สนใจ เมื่อรัฐบาลฝรั่งเศสไม่ตอบสนอง เขาจึงไปติดต่ออังกฤษในฮ่องกง ต่อมาเขาเดินทางไปเบลเยียม ซึ่งใน พ.ศ. 2432 มีนักการเงินสนับสนุนเงินและอาวุธแก่เขาแลกกับสิทธิในการทำเหมืองแร่ในราชอาณาจักร การเดินทางกลับสู่ราชอาณาจักรเซดังของแมเรนาถูกขัดขวางโดยกองทัพเรือฝรั่งเศสที่ปิดล้อมท่าเรือของเวียดนาม และอาวุธของเขาถูกยึดที่สิงคโปร์ ราชอาณาจักรเซดังสิ้นสุดลงเมื่อแมเรนาเสียชีวิตลง แมเรนาได้เปลี่ยนมานับถือศาสนาอิสลามและมีภรรยาเป็นหญิงชาวพื้นเมืองหลายคน เขาเสียชีวิตอย่างมีเงื่อนงำเมื่อ 11 พฤศจิกายน พ.ศ. 2433 ที่มลายา ซึ่งมีทั้งที่กล่าวว่าเขาเสียชีวิตเพราะงูกัด ถูกวางยาพิษ หรือเพราะการต่อสู้</doc>
