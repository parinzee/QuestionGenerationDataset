<doc id="342822" url="https://th.wikipedia.org/wiki?curid=342822" title="วิตาลี คลิทช์โก">วิตาลี คลิทช์โก วิตาลี คลิทช์โก (อังกฤษ: Vitali Klitschko) นักมวยรุ่นเฮฟวี่เวทชาวยูเครน มีชื่อเต็มว่า วิตาลี โวโลดีมีโลวิช คลิทช์โก (Vitalii Volodymyrovych Klychko, ยูเครน: Віта́лій Володи́мирович Кличко́) เกิดเมื่อวันที่ 19 กรกฎาคม ค.ศ. 1971 ที่สหภาพโซเวียต เป็นบุตรชายของ วลาดิเมียร์ โรดิโอโนวิช ซึ่งเป็นอดีตทหารระดับพันเอกของกองบินโซเวียต และ นาเดซดา อูลยานอฟนา ผู้เป็นแม่ วิตาลี ก่อนมาชกมวยสากลอาชีพเคยชกคิกบ็อกซิ่งมาก่อน เคยได้เหรียญเงินและเหรียญทองในการแข่งขันคิกบ็อกซิ่งนานาชาติในปี ค.ศ. 1995 และเคยได้เหรียญเงินมวยสากลสมัครเล่นชิงแชมป์โลกที่กรุงเบอร์ลิน ประเทศเยอรมนี ในปีเดียวกัน ก่อนที่จะหันมาชกมวยสากลอาชีพในปี ค.ศ. 1996 ในสังกัดของ Universum Box-Promotion ที่ กรุงเบอร์ลิน ประเทศเยอรมนี ภายใต้การฝึกสอนของ ฟริตซ์ สดูเนค พร้อมกับน้องชาย คือ วลาดิเมียร์ คลิทช์โก ซึ่งทั้งวิตาลีและวลาดิเมียร์ น้องชายได้สร้างความฮือฮาเป็นอย่างมากต่อวงการมวยโลก เนื่องจากทำสถิติชนะรวดโดยไม่มีแพ้ ไม่มีเสมอมาตลอด พร้อมกับภาพลักษณ์ที่เป็นมวยผิวขาวที่หมัดหนัก รูปร่างสูงใหญ่ทั้งคู่ โดยเฉพาะผู้พี่ วิตาลี ที่มีส่วนสูงถึง 6 ฟุต 7 นิ้ว (201 เซนติเมตร) และทำสถิติชนะน็อกรวดมาตลอดถึง 24 ครั้งด้วยกัน ก่อนที่จะขึ้นแชม์โลกเป็นครั้งแรกในสถาบัน องค์กรมวยโลก (WBO) ด้วยการเอาชนะน็อก เฮอร์บี ไฮด์ นักมวยผิวดำชาวอังกฤษ ได้ถึงถิ่นของแชมป์โลก ถึงกรุงลอนดอน ประเทศอังกฤษ ในยกที่ 2 เท่านั้นเอง ในปี ค.ศ. 1999 แต่แล้วหลังจากนั้นเพียงอีก 2 ครั้งต่อมา วิตาลีก็ได้พบกับความพ่ายแพ้เป็นครั้งแรก เมื่อเป็นฝ่ายแพ้ทางเทคนิค เนื่องด้วยอาการบาดเจ็บที่หัวไหล่ คริส เบิร์ด นักมวยผิวดำชาวอเมริกัน ที่ฝีไม้ลายมือดูเหมือนว่าจะห่างไกลจากวิตาลีมากในยกที่ 9 ที่กรุงเบอร์ลิน ถิ่นของตัวเอง ในปี ค.ศ. 2000 ลังจากนั้นวิตาลีก็ยังกลับมาชกเคลื่อนไหวอยู่อีก 4-5 ครั้ง และได้ครองแชมป์อินเตอร์คอนติเนนตัลของ สมาคมมวยโลก (WBA) ก่อนที่จะชิงแชมป์โลกอีกครั้งกับยอดนักมวยชาวอังกฤษ ผู้เป็นเจ้าของตำแหน่งแชมป์โลกตัวจริงอย่าง เลนน็อก ลูอิส และในครั้งนี้วิตาลีก็เป็นฝ่ายแพ้แตก ลูอิสในยกที่ 6 ในการชกที่ลอสแอนเจลิส สหรัฐอเมริกา ในปี ค.ศ. 2003 จนกระทั่งในปี ค.ศ. 2004 วิตาลีก็สามารถคว้าแชม์โลกของ สภามวยโลก (WBC) มาครองได้สำเร็จ ด้วยการเอาชนะน็อก เคอร์รี่ แซนเดอร์ส นักมวยชาวแอฟริกาใต้ ในยกที่ 8 เมื่อปี ค.ศ. 2004 แต่แล้ว วิตาลี่ ก็ตองแขวนวมไปก่อนการป้องกันแชมป์ WBC กับ รามาน เนื่องจากอาการบาดเจ็บเข่าที่เรื้อรัง จากนั้นจึงชกเคลื่อนไหวอีกหนึ่งครั้ง ก่อนที่จะหยุดชกนานถึง 4 ปี จึงหวนกลับมาชกใหม่อีกครั้งในปี ค.ศ. 2008 ด้วยการเอาชนะน็อก แซมมวล ปีเตอร์ นักมวยชาวไนจีเรีย ในยกที่ 8 คว้าแชมป์โลกของ WBC มาครองได้อีกครั้ง ปัจจุบัน วิตาลี คลิทช์โก ป้องกันแชมป์โลก WBC สมัยที่สองนี้ไว้ได้แล้วทั้งหมด 6 ครั้ง ชีวิตส่วนตัว วิตาลี คลิทช์โก จบการศึกษาระดับปริญญาเอกสาขาวิทยาศาสตร์การกีฬา จากมหาวิทยาลัยเคียฟ ประเทศยูเครน ในปี ค.ศ. 2000 ด้วยการทำวิทยานิพนธ์เรื่อง "ระบบอุปถัมภ์ในวงการกีฬา" (talent and sponsorship in sports) จากการที่จบการศึกษาถึงระดับปริญญาเอก ทำใด้ชื่อว่าเป็นนักมวยคนแรกของโลกที่จบการศึกษาถึงขั้นนี้ และทำให้ได้รับฉายานามว่า "Dr.Ironfist" หรือ "The Doctor" ในปี ค.ศ. 2004 วิตาลีและวลาดิเมียร์ น้องชายก็ได้ย้ายไปอยู่ที่เบเวอร์ลี ฮิลส์ รัฐแคลิฟอร์เนีย สหรัฐอเมริกา และยังมีส่วนร่วมกับน้องชายในการรณรงค์และช่วยเหลืองานการกุศลมากมาย ๆ โดยทั้งคู่ได้ตั้งองค์กรการกุศลของตัวเอง เพื่อช่วยเหลือเด็กยากไร้ในทวีปแอฟริกาและอเมริกาใต้ นอกจากนี้ยังเคยทำงานให้กับองค์กรยูเนสโกมาแล้ว นอกจากการเป็นนักมวยแล้ว วิตาลี คลิทช์โก ยังเป็นนักการเมืองด้วย โดยมีสถานภาพเป็นหัวหน้าพรรคแนวร่วมเพื่อปฏิรูปประชาธิปไตยแห่งยูเครน (Ukrainian Democratic Alliance for Reform-UDAR) อีกด้วย โดยในปี ค.ศ. 2006 ที่หยุดชกไป วิตาลีได้ลงสมัครรับเลือกตั้งนายกเทศมนตรีเคียฟ แต่ไม่ประสบความสำเร็จเพราะได้รับการเลือกตั้งมาเป็นลำดับที่ 2</doc>
