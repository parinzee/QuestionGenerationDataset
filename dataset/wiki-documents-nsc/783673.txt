<doc id="783673" url="https://th.wikipedia.org/wiki?curid=783673" title="กรานิต จากา">กรานิต จากา กรานิต จากา (; เกิดเมื่อวันที่ 27 กันยายน ค.ศ. 1992) เป็นนักฟุตบอลอาชีพชาวสวิส ปัจจุบันเล่นในตำแหน่งกองกลางให้กับสโมสรอาร์เซนอลในพรีเมียร์ลีก และทีมชาติสวิตเซอร์แลนด์ จากาได้รับฉายาว่าเป็น "ชไวน์ชไตเกอร์หนุ่ม" (Young Schweinsteiger) จากอ็อทท์มาร์ ฮิทซ์เฟ็ลท์ ผู้จัดการทีมชาติสวิตเซอร์แลนด์ และได้รับฉายาว่า "ไอน์สไตน์น้อย" (Little Einstein) จากวาลอน เบห์รามี เพื่อนร่วมทีมชาติ เนื่องจากเป็นผู้ที่ชื่นชอบเรื่องวิทยาศาสตร์มาก จากาเกิดที่เมืองบาเซิล ประเทศสวิตเซอร์แลนด์ โดยมีพ่อแม่เป็นชาวคอซอวอเชื้อสายแอลเบเนีย อพยพจากคอซอวอมาสู่สวิตเซอร์แลนด์ตั้งแต่ทั้งคู่ยังไม่มีลูก พี่ชายของจากา คือ เทาลันต์ จากา นั้นก็เป็นนักฟุตบอลเล่นใหักับทีมชาติแอลเบเนีย โดยแต่เดิมนั้นจากามีความต้องการที่จะเล่นให้กับแอลเบเนีย แต่ทว่าทางแอลเบเนียไม่ได้ให้ความสนใจ กอรปกับมีการปรับปรุงทีม จากาเลยตัดสินใจเลือกที่จะเล่นให้กับสวิตเซอร์แลนด์ จากามีชื่อเสียงโด่งดังจากการเล่นให้กับโบรุสเซียเมินเชนกลัดบัคในบุนเดสลีกา เยอรมนี ในฐานะกัปตันทีมด้วยอายุเพียง 23 ปี ได้ชื่อว่าเก่งในเรื่องการวางลูกบอลยาวและการสกัดคู่แข่งขันอย่างเด็ดขาดหนักหน่วง ซึ่งก่อนหน้านั้นจากาเล่นให้กับบาเซิลในฤดูกาล 2011–12 ที่เอาชนะแมนเชสเตอร์ยูไนเต็ดในรอบ 16 ทีมสุดท้ายของรายการยูฟ่าแชมเปียนส์ลีกฤดูกาลเดียวกันมาแล้ว ก่อนจะย้ายไปโบรุสเซียเมินเชนกลัดบัดด้วยค่าตัว 8.5 ล้านยูโร และในระดับทีมชาติ ก็เคยติดทีมชาติสวิตเซอร์แลนด์ชุดอายุไม่เกิน 17 ปี (ร่วมรุ่นเดียวกับชาริล ชัปปุยส์) และได้ลงเล่นในฟุตบอลโลกเยาวชน 2009 ที่ไนจีเรีย และได้แชมป์มาแล้ว โดยในนัดชิงชนะเลิศเป็นผู้จ่ายลูกบอลให้เพื่อนร่วมทีมทำประตูได้ด้วย และกับทีมชาติชุดใหญ่ ได้เคยลงเล่นในฟุตบอลโลก 2014 ที่บราซิล 4 นัด โดยทำประตูได้ในนัดที่แพ้ให้กับฝรั่งเศสไป 5–2 กรานิต จากา ย้ายมาร่วมกับอาร์เซนอลในพรีเมียร์ลีก อังกฤษ ในวันที่ 21 พฤษภาคม ค.ศ. 2016 หลังจบพรีเมียร์ลีก ฤดูกาล 2015–16 ไม่กี่วัน และก่อนการแข่งขันฟุตบอลชิงแชมป์แห่งชาติยุโรป 2016 ที่ฝรั่งเศส จะเริ่มต้นขึ้นไม่นาน โดยเชื่อว่ามีค่าตัว 35 ล้านปอนด์ (ประมาณ 1,815 ล้านบาท) ด้วยสัญญา 4 ปี และได้รับค่าจ้างสัปดาห์ละ 110,000 ปอนด์ (ประมาณ 5.7 ล้านบาท) และมีการเปิดตัวอย่างเป็นทางการ 2 วันหลังจากนั้น โดยก่อนหน้านั้นได้รับความสนใจจากหลายสโมสรชั้นนำ เช่น ลิเวอร์พูล, บาเยิร์นมิวนิก ในฟุตบอลชิงแชมป์แห่งชาติยุโรป 2016 หรือ ยูโร 2016 จากาได้ลงเล่นให้กับสวิตเซอร์แลนด์ในรอบแรก โดยพบกับแอลเบเนีย ที่มีพี่ชาย คือ เทาลันต์ จากา อยู่ด้วย ซึ่งเป็นครั้งแรกด้วยในประวัติศาสตร์ของฟุตบอลชิงแชมป์แห่งชาติยุโรปที่พี่น้องแท้ ๆ แต่อยู่กันคนละทีม และต้องมาแข่งขันกัน ผลปรากฏว่าสวิตเซอร์แลนด์ชนะไปได้ 0–1 ในนาทีที่ 5 โดยที่จากาได้รับเลือกให้เป็นแมนออฟเดอะแมตช์ และในนัดที่สอง ที่พบกับโรมาเนีย ก็ได้รับเลือกให้เป็นแมนออฟเดอะแมตช์อีกครั้ง แต่ในรอบ 16 ทีม หรือรอบแพ้คัดออก สวิตเซอร์แลนด์ที่ผ่านเข้าสู่รอบนี้ด้วยการเป็นทีมอันดับสองของกลุ่มเอ พบกับโปรตุเกส ซึ่งเป็นทีมที่ได้อันดับสามดีที่สุดทีมหนึ่งจากจำนวนหกทีม ผลปรากฏว่าเสมอกันไปในเวลา 120 นาที 1–1 จึงต้องตัดสินกันด้วยการดวลจุดโทษ จากาเป็นผู้ยิงคนที่สองของสวิตเซอร์แลนด์ และเป็นคนเดียวที่ยิงไม่เข้า จึงทำให้สวิตเซอร์แลนด์แพ้ไปในการดวลจุดโทษ 4–5 ประตู ต่อมา ในการแข่งขันฟุตบอลโลก 2018 รอบคัดเลือก โซนยุโรป สวิสเซอร์แลนด์พบโปรตุเกส ปรากฏว่าสวิสเซอร์แลนด์เอาชนะไปได้ 2–0 แต่ในนาทีที่ 90 จากาถูกใบเหลืองเป็นใบที่ 2 กลายเป็นใบแดง ถูกไล่ออก จากา ยิงให้กับอาร์เซนอลได้เป็นลูกแรก ในช่วงทดเวลาท้ายครึ่งหลัง ของนัดที่ 5 พรีเมียร์ลีก ฤดูกาล 2016–17 จากการถูกเปลี่ยนตัวลงมาในฐานะตัวสำรองแทนที่ซานตี กาซอร์ลา ที่พบกับฮัลล์ซิตี ที่สนามเคซีสเตเดียม ด้วยลูกยิงไกลระยะ 30 หลา นับเป็นประตูที่ 4 ของการแข่งขัน ทำให้อาร์เซนอลเอาชนะไปได้ 1–4</doc>
