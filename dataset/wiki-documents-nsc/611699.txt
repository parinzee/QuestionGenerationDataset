<doc id="611699" url="https://th.wikipedia.org/wiki?curid=611699" title="โคเฮอิ โคโนะ">โคเฮอิ โคโนะ โคเฮอิ โคโนะ (; ; โรมะจิ: Kōno Kōhei) นักมวยสากลอาชีพชาวญี่ปุ่น เป็นอดีตแชมป์โลกในรุ่นซูเปอร์ฟลายเวต (115 ปอนด์) ของสมาคมมวยโลก (WBA) 2 สมัย โคโนะ ได้แชมป์โลกมาอย่างพลิกความคาดหมายในวัย 32 ปี เมื่อเป็นฝ่ายเอาชนะทีเคโอ เทพฤทธิ์ ก่อเกียรติเจนิฟู้ดยิม แชมป์โลกชาวไทยไปได้ในยกที่ 4 เมื่อวันสิ้นปี ค.ศ. 2012 ที่กรุงโตเกียว ประเทศญี่ปุ่น ซึ่งก่อนหน้านั้นโคโนะเคยชิงแชมป์โลกมาแล้ว 2 ครั้ง กับ โนะบุโอะ นะชิโระ นักมวยชาวญี่ปุ่นด้วยกัน และโทมัส โรฮาส นักมวยชาวเม็กซิกัน แต่ไม่ประสบความสำเร็จ แต่หลังจากนั้นเมื่อป้องกันตำแหน่งครั้งแรก โคโนะ ก็เป็นฝ่ายพ่ายแพ้คะแนนเสียแชมป์โลกไปโดยทันที เมื่อเป็นฝ่ายแพ้คะแนนต่อ ลิโบริโอ โซลิส นักมวยชาวเวเนซุเอลา แต่หลังการชกครั้งนี้ทางฝ่ายโคโนะได้ยื่นหนังสือประท้วงไปยัง WBA เพื่อขอชกใหม่เนื่องจากยังติดใจผลการให้คะแนน แต่ปรากฏว่าฝ่ายโซลิสกลับเอาตำแหน่งไปชกเดิมพันแชมป์โลกข้ามสถาบัน กับ ไดกิ คะเมะดะ แชมป์โลกในรุ่นเดียวกันของสหพันธ์มวยนานาชาติ (IBF) แต่ผลการชกครั้งนี้ถึงแม้ฝ่ายโซลิสจะเป็นฝ่ายเอาชนะคะแนนไปได้ แต่ไม่สามารถทำน้ำหนักให้อยู่ในพิกัดได้ จึงทำให้ตำแหน่งแชมป์โลกในรุ่นซูเปอร์ฟลายเวตของ WBA ว่างลงโดยปริยาย ซึ่งในช่วงเวลาเดียวกัน เด่นเก้าแสน กระทิงแดงยิม นักมวยชาวไทยก็เป็นฝ่ายเอาชนะคะแนน โนะบุโอะ นะชิโระ ได้ที่ประเทศไทย จึงทำให้กลายเป็นแชมป์เฉพาะกาลในรุ่นนี้ไป ทั้งคู่จึงโคจรมาพบกันเพื่อพิสูจน์การเป็นแชมป์โลกตัวจริง ในวันที่ 26 มีนาคม ค.ศ. 2014 ที่โคระกุเอ็งฮอล กรุงโตเกียว ในครั้งนี้โคโนะมุ่งมั่นอย่างยิ่งที่จะเอาชนะเด่นเก้าแสน ที่มีอายุมากถึง 36 ปีแล้วให้ได้ ด้วยการฟิตซ้อมอย่างหนัก และลงนวมกับนักมวยปล้ำเพื่อนร่วมชาติอีกด้วย ซึ่งโคโนะต้องการแชมป์โลกในรุ่นซูเปอร์ฟลายเวตไปเพื่อชกล้มแชมป์กับ โคกิ คะเมะดะ แชมป์โลกในรุ่นแบนตั้มเวต (118 ปอนด์) ของ WBA นักมวยเพื่อนร่วมชาติระดับซูเปอร์สตาร์ ผู้เป็นพี่ชายของไดกิ คะเมะดะ ต่อไป ผลการชก ปรากฏว่า โคโนะเป็นฝ่ายเอาชนะน็อกเด่นเก้าแสนไปได้ในวินาทีที่ 40 ของยกที่ 8 ด้วยหมัดฮุกขวา และก่อนหน้านั้นก็เป็นฝ่ายได้นับ 8 ในยกที่ 4 ทำให้ได้เป็นแชมป์โลกในสมัยที่ 2 และในปลายปีเดียวกัน ก็ป้องกันตำแหน่งไว้ได้โดยเสมอกับ นอร์แบร์โต ฮิเมเนซ นักมวยชาวโดมินิกัน ที่โอตะ-ซิตีเจเนอรัลยิมเนเซียม กรุงโตเกียว โดยกรรมการ 3 คน ให้โคโนะเป็นฝ่ายชนะ 1 เสียง และแพ้ 1 เสียง และอีก 1 เสียงให้ทั้งคู่เสมอกัน โคะโนะ ป้องกันตำแหน่งสมัยที่ 2 นี้ไว้ได้ 3 ครั้ง โดยการป้องกันครั้งต่อมาเป็นการชกกับ โคกิ คะเมะดะ ที่ชิคาโก สหรัฐอเมริกา โคะโนะก็เอาชนะคะแนนไปได้อย่างเป็นเอกฉันท์ การป้องกันตำแหน่งครั้งที่ 3 ก็เอาชนะคะแนน อินทนนท์ ศิษย์ชะมวง นักมวยชาวไทย ไปอย่างเป็นเอกฉันท์ ที่โอตะ-ซิตีเจเนอรัลยิมเนเซียม กรุงโตเกียว ในปลายเดือนเมษายน ปี ค.ศ. 2016 จนกระทั่งการป้องกันตำแหน่งครั้งที่ 4 กับลุยซ์ คอนเซปซิโอน นักมวยชาวปานามา ที่กรุงโตเกียว เมื่อวันที่ 31 สิงหาคม ปีเดียวกัน โคะโนะเป็นฝายแพ้คะแนนไปในที่สุด ต่อมาในปลายปีเดียวกัน โคะโนะได้ขึ้นชิงแชมป์โลกรุ่น 115 ปอนด์ ขององค์กรมวยโลก (WBO) กับเจ้าของตำแหน่งชาวญี่ปุ่นด้วยกัน คือ นะโอะยะ อิโนะอุเอะ ปรากฏว่าเป็นฝ่ายแพ้ทีเคโอไปในยกที่ 6</doc>
