<doc id="722596" url="https://th.wikipedia.org/wiki?curid=722596" title="กูเกิล ดูเดิล">กูเกิล ดูเดิล กูเกิล ดูเดิล () เป็นการปรับเปลี่ยนชั่วคราวบนหน้าโฮมเพจของกูเกิล เพื่อร่วมเฉลิมฉลองหรือรำลึกถึงเหตุการณ์ เทศกาลหรือวันคล้ายวันเกิดของบุคคลสำคัญต่าง ๆ ดูเดิลแรกถูกออกแบบโดย 2 ผู้ก่อตั้งบริษัทกูเกิลคือ แลร์รี เพจและเซอร์เกย์ บริน เมื่อพวกเขาเข้าร่วมเทศกาลเบิร์นนิงแมน (Burning Man) ในปี ค.ศ. 1998 ดูเดิลต่อ ๆ มาส่วนใหญ่เป็นผลงานของเดนนิส ฮวาง (Dennis Hwang) และทีมงานที่เรียกตัวเองว่า "ดูเดลอส์" (Doodlers) ในช่วงแรก ดูเดิลจะเป็นเพียงภาพนิ่ง จนกระทั่งในปี ค.ศ. 2010 ดูเดิลที่รำลึกถึงวันคล้ายวันเกิดของไอแซก นิวตัน ก็เป็นดูเดิลแรกที่เป็นแอนิเมชัน หลังจากนั้นไม่นาน ดูเดิลที่เฉลิมฉลองในโอกาสครบรอบ 30 ปีของเกม แพ็ก-แมน ก็เป็นดูเดิลแรกที่เป็นแบบมีปฏิสัมพันธ์ (interactive) กับผู้ใช้ นอกจากนี้ กูเกิลยังจัดงาน "Doodle 4 Google" ซึ่งเป็นงานประกวดดูเดิลของนักเรียนในแต่ละประเทศ รวมถึงประเทศไทยด้วย และผลงานที่ชนะเลิศจะได้รับการแสดงบนหน้าโฮมเพจของกูเกิลในประเทศนั้น ๆ</doc>
