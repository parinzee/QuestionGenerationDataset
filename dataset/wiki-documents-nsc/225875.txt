<doc id="225875" url="https://th.wikipedia.org/wiki?curid=225875" title="พระช่วงเกษตรศิลปการ (ช่วง โลจายะ)">พระช่วงเกษตรศิลปการ (ช่วง โลจายะ) อำมาตย์โท ดร.พระช่วงเกษตรศิลปการ (20 กรกฎาคม พ.ศ. 2442 - 1 มกราคม พ.ศ. 2531) เป็นหนึ่งในผู้ก่อตั้งมหาวิทยาลัยเกษตรศาสตร์และเคยดำรงตำแหน่งนายกสภามหาวิทยาลัย อดีตรัฐมนตรีกระทรวงเกษตราธิการในสมัยรัฐบาลจอมพล ป. พิบูลสงคราม และเป็นผู้ก่อตั้งและหัวหน้าพรรคสัมมาชีพ-ช่วยชาวนาประวัติ ประวัติ. พระช่วงเกษตรศิลปการ มีชื่อเดิมว่า ช่วง โลจายะ เกิดเมื่อวันที่ 20 กรกฎาคม พ.ศ. 2442 ที่ตำบลพระประแดง อำเภอพระประแดง จังหวัดสมุทรปราการ เป็นบุตรของหลวงศรีพลแผ้ว (ขาว โลจายะ) ท่านสำเร็จการศึกษาระดับชั้นประถมจากโรงเรียนวัดทรงธรรม และระดับมัธยมจากโรงเรียนมัธยมวัดสุทัศน์และโรงเรียนสวนกุหลาบวิทยาลัย เมื่อสำเร็จการศึกษาได้เป็นครูประจำโรงเรียนสวนกุหลาบวิทยาลัย ก่อนจะได้รับทุนจากกระทรวงธรรมการให้ศึกษาต่อ ณ ต่างประเทศ โดยท่านได้ศึกษาในระดับปริญญาตรีสาขาการเกษตรที่มหาวิทยาลัยฟิลิปปินส์ ลอส บันยอสตามคำชักชวนของเอี้ยง จันทรสถิตย์ ซึ่งศึกษาอยู่ ณ มหาวิทยาลัยเดียวกัน และย้ายไปศึกษาต่อที่ประเทศสหรัฐอเมริกาตามคำสั่งของรัฐบาลไทย จนจบการศึกษาในระดับปริญญาตรีและปริญญาโทสาขาสัตวบาลจากมหาวิทยาลัยวิสคอนซิน ซึ่งท่านเป็นคนที่สองของประเทศไทยที่จบปริญญาโททางการเกษตรในต่างประเทศถัดจากเอี้ยง จันทรสถิตย์ หรือหลวงอิงคศรีกสิการในเวลาต่อมา ภายหลังจบการศึกษาพระช่วงเกษตรศิลปการได้เข้าทำงานรับราชการครูที่โรงเรียนฝึกหัดครูประถมกสิกรรม บางสะพาน จังหวัดประจวบคีรีขันธ์ในปี พ.ศ. 2467 ระหว่างที่รับราชการท่านได้รับยศรองอำมาตย์เอกในปี พ.ศ. 2468 ซึ่งต่อมาโรงเรียนได้ย้ายที่ตั้งไปยังอำเภอทับกวางในปี พ.ศ. 2469 พระช่วงเกษตรศิลปการได้ย้ายการทำงานไปยังที่ตั้งใหม่และได้รับพระราชทานบรรดาศักดิ์เป็นหลวงช่วงเกษตรศิลปการ และได้ย้ายไปเป็นครูที่โรงเรียนมัธยมวัดเทพศิรินทร์ในปี พ.ศ. 2471 และโรงเรียนวชิราวุธวิทยาลัยในปี พ.ศ. 2472 ในปี พ.ศ. 2473 พระช่วงเกษตรศิลปการได้ย้ายราชการมาสังกัดกระทรวงกลาโหมตามคำขอของกระทรวง โดยดำรงตำแหน่งเป็นหัวหน้าแผนกเสบียงสัตว์และผู้อำนวยการสอนวิชากสิกรรมแก่นายทหาร และได้รับพระราชทานเลื่อนบรรดาศักดิ์เป็น พระช่วงเกษตรศิลปการ ในปี พ.ศ. 2475 และย้ายมาปฏิบัติงานในกรมตรวจกสิกรรมสังกัดกระทรวงเกษตรพาณิชยการและได้ดำรงตำแหน่งอาจารย์ใหญ่ประจำโรงเรียนฝึกหัดครูประถมกสิกรรมภาคเหนือ ที่แม่โจ้ จังหวัดเชียงใหม่ และเปลี่ยนสถานะเป็นโรงเรียนมัธยมวิสามัญเกษตรกรรมภาคเหนือในเวลาต่อมา ในปี พ.ศ. 2481 รัฐบาลได้ทำการยุบโรงเรียนฝึกหัดครูมัธยมวิสามัญเกษตรกรรม พระช่วงเกษตรศิลปการได้ผลักดันให้รักษาโรงเรียนมัธยมวิสามัญเกษตรกรรมภาคเหนือที่แม่โจ้ไว้และจัดตั้งวิทยาลัยเกษตรศาสตร์ขึ้น โดยดำรงตำแหน่งผู้อำนวยการวิทยาลัย และจัดตั้งตั้งกองวิทยาลัยเกษตรศาสตร์สังกัดกรมเกษตรและการประมง ต่อมาท่านได้รับการแต่งตั้งเป็นอธิบดีกรมเกษตรและการประมงในปี พ.ศ. 2482 และมีส่วนร่วมในการก่อตั้งมหาวิทยาลัยเกษตรศาสตร์ร่วมกับหลวงสุวรรณวาจกกสิกิจ และหลวงอิงคศรีกสิการ หลังจากดำรงตำแหน่งอธิบดีกรมเกษตรและการประมง พระช่วงเกษตรศิลปการได้ดำรงตำแหน่งสำคัญหลายอย่าง โดยดำรงตำแหน่งเป็นนายกสภามหาวิทยาลัยเกษตรศาสตร์ในปี พ.ศ. 2491 และได้รับการแต่งตั้งเป็นรัฐมนตรีว่าการกระทรวงเกษตราธิการในปี พ.ศ. 2492 เป็นกรรมการอำนวยการธนาคารเกษตรกรในปี พ.ศ. 2495 และเป็นผู้ดูแลนักเรียนไทยในสหรัฐอเมริกาจนกระทั่งเกษียณอายุราชการใน พ.ศ. 2500 ภายหลังจากเกษียณอายุราชการได้ดำรงตำแหน่งนายกสภาสถาบันเทคโนโลยีการเกษตรแม่โจ้ในปี พ.ศ. 2518 เป็นตำแหน่งสุดท้ายของการทำงาน พระช่วงเกษตรศิลปการ เสียชีวิตเมื่อวันที่ 1 มกราคม พ.ศ. 2531ผลงานผลงาน. - เป็นแรงสำคัญที่ต่อสู้ให้การศึกษาทางเกษตรของไทยคงอยู่ - ร่วมก่อตั้งมหาวิทยาลัยเกษตรศาสตร์ - ออกพระราชบัญญัติควบคุมต้นสัก - สร้างป่าสงวน - ส่งเสริมให้มีการปลูกปอกระเจา - นำปลาหมอเทศ จากอินโดนีเซียมาเผยแพร่ - ส่งเสริมให้ชาวเชียงใหม่ ปลูกพืชไร่ เช่น ยาสูบ ถั่วเหลือง หอมหัวใหญ่ ขยายพันธ์ลำใยพันธ์ดี - ก่อตั้งบริษัทฝ้ายไทยเพื่อตรึงราคาฝ้ายให้เกษตรกรสถานที่สถานที่. - อนุสาวรีย์สามบูรพาจารย์ หน้าสถาบันเกษตราธิการ สำนักงานปลัดกระทรวงเกษตรและสหกรณ์ - อนุสาวรีย์พระช่วงเกษตรศิลปการ มหาวิทยาลัยแม่โจ้ จังหวัดเชียงใหม่ - อาคารช่วงเกษตรศิลปาการ สำนักหอสมุด มหาวิทยาลัยเกษตรศาสตร์เครื่องราชอิสริยาภรณ์เครื่องราชอิสริยาภรณ์. - เครื่องราชอิสริยาภรณ์อันเป็นที่เชิดชูยิ่งช้างเผือก ชั้นมหาปรมาภรณ์ช้างเผือก (ม.ป.ช.) - เครื่องราชอิสริยาภรณ์อันมีเกียรติยศยิ่งมงกุฎไทย ชั้นมหาวชิรมงกุฎ (ม.ว.ม.)</doc>
