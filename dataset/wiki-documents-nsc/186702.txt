<doc id="186702" url="https://th.wikipedia.org/wiki?curid=186702" title="กลยุทธ์มีในไม่มี">กลยุทธ์มีในไม่มี กลยุทธ์มีในไม่มี หรือ อู๋จงเซิงโหย่ว (; ) เป็นหนึ่งในกลศึกสามก๊ก กลยุทธ์ที่มีความหมายถึงการใช้ภาพลวงในการหลอกล่อศัตรูเพียงครั้งคราวให้หลงเชื่อ แปรเปลี่ยนจากลวงเป็นจริงจากจริงเป็นลวง ทำให้ศัตรูเกิดความเข้าใจผิดคิดว่าการ "ลวง" ก็คือการ "หลอกหลวง" ที่ว่า "มืด" ก็กลายเป็น "เท็จ" แสงสว่างจากมืดน้อยย่อมทวีความมืดไปจนถึงมืดมาก จากมืดมากย่อมแปรเปลี่ยนกลับกลายเป็นสว่าง การใช้ภาพลวงเพื่อเสแสร้งปกปิดภาพจริง การผันผวนคำเท็จจากลวงให้กลายเป็นความจริง ในจริงมีเท็จ ในเท็จมีจริง ทำให้ในการทำศึกสงครามย่อมมีกลลวงข้อเท็จจริงสลับเป็นฟันปลากันอยู่เสมอ ตัวอย่างการทำเอากลยุทธ์มีในไม่มีไปใช้ได้แก่โจโฉที่วางแผนหลอกลิโป้ให้หลงเชื่อว่าตนเองตายและซุ่มกำลังทหารบุกโจมตีกระหนาบจนลิโป้พ่ายแพ้ยับเยินตัวอย่างกลยุทธ์ ตัวอย่างกลยุทธ์. เมื่อคราวที่ลิโป้และตันก๋งนำกำลังทหารบุกเข้ายึดกุนจิ๋วและปักเอี้ยงได้สำเร็จ ตีกระหน่ำกองทัพของโจโฉแตกถอยร่นไม่เป็นกระบวน สูญเสียกำลังทหารจำนวนมาก โจโฉอาศัยช่วงจังหวะชุลมุนในการถูกโจมตีควบม้าฝ่าเปลวเพลิงหลบหนีไปได้ เมื่อกลับถึงฮูโต๋โจโฉจึงวางกลอุบายหลอกลิโป้ด้วยการแสร้งทำเป็นตาย เพื่อล่อให้ลิโป้หลงเชื่อและนำทัพมาตีวุยก๊กที่กำลังอ่อนแอและหวังตีกระหน่ำให้แตกพ่าย โจโฉสั่งการให้กำลังทหารและไพร่พลที่หลงเหลือจากศึกส่วนหนึ่งให้แต่งกายนุ่งขาวห่มขาวด้วยผ้าดิบเพื่อเป็นการไว้ทุกข์ และร้องห่มร้องไห้ฟูมฟายเสียใจที่โจโฉตาย และให้กำลังทหารอีกส่วนหนึ่งไปซุ่มตั้งล้อมค่ายเพื่อรอคอยลิโป้ ลิโป้เมื่อทราบข่าวการตายของโจโฉจากการถูกโจมตีที่กุนจิ๋วและปักเอี้ยงก็หลงเชื่อ จึงฉวยโอกาสที่กำลังทหารของโจโฉกำลังเศร้าโศกเสียใจและไว้ทุกข์ให้แก่โจโฉ นำทัพไปเพื่อหวังตีทัพวุยก๊กและทำลายทัพของโจโฉให้ราบคาบ ฝีมือการรบของลิโป้นั้นถือว่าเก่งกาจที่สุดในแผ่นดิน แต่กลับไร้ซึ่งสติปัญญาในการไตร่ตรองใคร่ครวญข่าวการตายของโจโฉให้ละเอียดถี่ถ้วน จึงต้องกลอุบายของโจโฉที่แอบซุ่มกำลังทหารตั้งล้อมค่ายรอคอยอยู่ เมื่อลิโป้นำทัพบุกเข้าวุยก๊ก เหล่าทหารของโจโฉก็ตีโอบกระหนาบทัพของลิโป้จนแตกพ่ายแพ้ย่อยยับ อู๋จงเซิงโหย่วหรือกลยุทธ์มีในไม่มีของโจโฉ ก็ประสบความสำเร็จในการหลอกล่อให้ลิโป้หลงเชื่อว่าตนตายและสามารถตีทัพลิโป้จนแตกพ่าย ทำให้ได้รับชัยชนะในการรักษาวุยก๊กไว้ได้อย่างงดงาม</doc>
