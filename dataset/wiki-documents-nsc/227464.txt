<doc id="227464" url="https://th.wikipedia.org/wiki?curid=227464" title="หลวงพ่อไตรรัตน์โรจน์ฤทธิ์">หลวงพ่อไตรรัตน์โรจน์ฤทธิ์ หลวงพ่อไตรรัตน์โรจน์ฤทธิ์ เป็นพระพุทธรูปซึ่งเป็นที่เคารพบูชาของคนทั่วไปในวัดปราสาทสิทธิ์ หรือ วัดหลักห้า แต่เดิมหลวงพ่อไตรรัตน์โรจน์ฤทธิ์ เป็นพระพุทธรูปที่ประดิษฐานอยู่ที่วัดพนัญเชิง จังหวัดพระนครศรีอยุทธยา คณะสงฆ์นำโดยเจ้าอาวาสและประชาชนชาวหลักห้าในอดีต ได้ไปอัญเชิญองค์หลวงพ่อฯ จากวัดพนัญเชิง มาประดิษฐานที่วัดปราสาทสิทธิ์ โดยการเดินทางมาทางน้ำ เมื่อถึงวัดปราสาทสิทธิ์ ได้อัญเชิญองค์หลวงพ่อประดิษฐานบนอาคารที่สร้างด้วยไม้ ที่ได้ก่อสร้างเตรียมไว้ เมื่อเวลาผ่านไปอาคารดังกล่าวได้ทรุดโทรมลง คณะสงฆ์และประชาชนได้ร่วมมือกันก่อสร้างวิหาร ซึ่งเป็นอาคารซีเมนต์ 2 ชั้น โดยการนำของพระครูประสาทสิทธิรักษ์เจ้าอาวาสและญาณบารมี สมเด็จพระพุฒาจารย์ โต พรหม รังสี วิหารหลวงพ่อไตรรัตน์โรจน์ฤทธิ์ เป็นอาคาร 2 ชั้น ชั้นล่างมีบ่อน้ำพระพุทธมนต์ขนาดใหญ่ และเปิดเป็นพิพิธภัณฑ์ให้ประชาชนทั่วไปได้เข้าชม ชั้นบนประดิษฐานองค์หลวงพ่อไตรรัตน์โรจน์ฤทธิ์ และรูปเหมือนของเจ้าอาวาสในอดีต รวมทั้งมีรูปเหมือนของพระอริยสงฆ์ สำหรับให้ประชาชนได้สักการบูชา วิหารหลวงพ่อไตรรัตน์โรจน์ฤทธิ์ สร้างขึ้นจากแรงศรัทธาของประชาชนทั่วไป มีการบริจาคเงิน สิ่งของ และแรงงาน เพื่อช่วยในการสร้าง ผู้คนในเขตชุมชนหลักห้าและใกล้เคียง ไม่ว่าจะเป็น ชาวสวน ข้าราชการ พ่อค้าประชาชน ต่างสละเวลา แรงกายและแรงใจ เพื่อช่วยในการก่อสร้างจนแล้วเสร็จ โดยมีสมเด็จพระญาณสังวร สมเด็จพระสังฆราช สกลมหาสังฆปริณายก เสด็จเป็นองค์ประธานในพิธีเปิด</doc>
