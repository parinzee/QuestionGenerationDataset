<doc id="257289" url="https://th.wikipedia.org/wiki?curid=257289" title="เดวิดกับหัวโกไลแอธ (คาราวัจโจ-โรม)">เดวิดกับหัวโกไลแอธ (คาราวัจโจ-โรม) เดวิดกับหัวโกไลแอธ () เป็นภาพเขียนสีน้ำมันที่เขียนโดยคาราวัจโจ จิตรกรสมัยบาโรกคนสำคัญชาวอิตาลีที่ปัจจุบันตั้งแสดงอยู่ที่หอศิลป์บอร์เกเซในกรุงโรมในประเทศอิตาลี ภาพ “เดวิดกับหัวโกไลแอธ” ฉบับเวียนนาเขียนราวระหว่างปี ค.ศ. 1609 ถึงปี ค.ศ. 1610 เป็นภาพเขียนที่เป็นของคาร์ดินัลสคิปิโอเน บอร์เกเซ ในปี ค.ศ. 1613 การระบุว่าเวลาที่เขียนมีตั้งแต่ ค.ศ. 1605 ไปจนถึงระหว่าง ค.ศ. 1609 ถึง ค.ศ. 1610 ภาพ “เดวิดกับหัวโกไลแอธ” เป็นภาพเขียนภาพหนึ่งที่อาจจะเป็นภาพเขียนภาพสุดท้ายของคาราวัจโจ ใบหน้าของเดวิดที่ดูเศร้าอาจจะสะท้อนอารมณ์ของคาราวัจโจในบั้นปลายของชีวิต ภาพเขียนนี้ทำให้นึกถึงภาพ “การตัดหัวนักบุญจอห์นแบ็พทิสต์” ที่ลา วาเล็ตตา แต่ภาพนี้ขาดสีที่สดใสของภาพ “การตัดหัวนักบุญจอห์น” และเป็นภาพขนาดเล็กที่สร้างความใกล้ชิดกับผู้ชมภาพมากกว่าเมื่อเปรียบเทียบกับงานเขียนชิ้นใหญ่ๆ อื่นๆ ที่คาราวัจโจเขียน เดวิดดูเหมือนจะมีความรู้สึกขยะแขยงกับการถือหัวของโกไลแอธอยู่บ้าง คาราวัจโจจะใช้หัวของโกไลแอธในการแสดงภาพตนเองและเดวิดก็อาจจะเป็นเช็คโค เดล คาราวัจโจ (Cecco del Caravaggio) ตามที่บรรยายโดยจิโอวานนิ เปียโตร เบลโลริในปี ค.ศ. 1650 ถ้าหัวของโกไลแอธคือคาราวัจโจจริงก็เป็นการแสดงความรู้สึกขยะแขยงที่คาราวัจโจสื่อออกมาทางภาพ ที่คล้ายกับที่ไมเคิล แอนเจโลทำในภาพ “การตัดสินครั้งสุดท้าย” สำหรับชาเปลซิสติน ที่เขียนใบหน้าที่บิดเบี้ยวทรมานที่เป็นใบหน้าของตนเองบนหนังที่ลอกออกมาจากร่างของนักบุญบาร์โทโลมิว  แต่ใบหน้าของโกไลแอธของคาราวัจโจเป็นใบหน้าของผู้ที่สิ้นหวัง สีเงินมอม, ดำและน้ำตาลเป็นสีหลักที่ใช้ในภาพ แสงที่ส่องบนร่างของเดวิดทำให้ดูเหมือนเป็นเด็กข้างถนนที่ถือดาบที่มีรอยเปื้อนเลือดเพียงเล็กน้อยราวกับจะกล่าวว่ามีความชำนาญในการฆ่าคนจนไม่ต้องทำให้เลอะเทอะ กลางหน้าผากของโกไลแอธมีแผลที่เป็นแผลที่คาราวัจโจได้รับเมื่ออยู่ที่เนเปิลส์ บนดาบมีอักษรย่อ “H-AS OS” ที่มาจากภาษาละติน “Humilitas occidit superbiam” (ความถ่อมตัวฆ่าความหยิ่งยะโส) ซึ่งอาจจะเป็นนัยยะของความสำนึกผิดของคาราวัจโจหลังจากที่ได้หนีไปหลังจากที่ไปฆ่าคนจากการทะเลาะเบาะแว้งกัน</doc>
