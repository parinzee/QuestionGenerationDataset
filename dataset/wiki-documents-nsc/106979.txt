<doc id="106979" url="https://th.wikipedia.org/wiki?curid=106979" title="อัศวินดาบกายสิทธิ์">อัศวินดาบกายสิทธิ์ อัศวินดาบกายสิทธิ์ หรือ อภินิหารดาบทองคำ เป็นภาพยนตร์จีนกำลังภายใน ที่ออกฉายในปี พ.ศ. 2513 นำแสดงโดย มิตร ชัยบัญชา กำกับโดย เฉิน เลียก ปิน ผู้กำกับภาพยนตร์ชาวฮ่องกง ถ่ายทำที่ฮ่องกงและไต้หวันเรื่องย่อ เรื่องย่อ. ในระหว่างศึกสองตระกูล ระหว่างตระกูลชิงกับตระกูลเหอ เพื่อแย่งชิงสิทธิ์เหนือภูเขา ซึ่งมีแร่เกลือมูลค่ามหาศาล เหว่ยชิง บุตรชายตระกูลชิง (มิตร ชัยบัญชา) เกิดความรักกับบุตรสาวตระกูลเหอ (เพชรา เชาวราษฎร์ และกว่าง หลิน) ซึ่งสร้างความโกรธแค้นให้กับผู้นำของทั้งสองตระกูล ในขณะเดียวกัน ลู่หุ้ย (เถียนเหย่) ซึ่งก็หมายปองในตัวบุตรสาวตระกูลเหอ ก็เข้ามาขัดขวางความรักของคนทั้งคู่ การฆ่าฟันกันเพื่อความรัก และศักดิ์ศรีของตระกูลจึงเกิดขึ้นการสร้าง การสร้าง. ภาพยนตร์เรื่องนี้เป็นภาพยนตร์ต่างประเทศเรื่องแรก ที่มิตรร่วมแสดง และเป็นเรื่องเดียวจาก 3 เรื่องที่มิตรร่วมถ่ายทำจนจบก่อนจะเสียชีวิต มิตรถ่ายภาพยนตร์จีนค้างอีกเรื่องหนึ่ง คือ เรื่อง จอมดาบพิชัยยุทธ (2514) ซึ่งได้เปลี่ยนนักแสดงนำเป็น ลือชัย นฤนาท แสดงต่อ และอีกเรื่องให้ ไชยา สุริยัน แสดงแทน โดยหลังจากถ่ายทำภาพยนตร์เรื่อง บ้านสาวโสด มิตรเดินทางไปฮ่องกงพร้อมกับเพชราและคณะ ระหว่างวันที่ 1-5 ตุลาคม พ.ศ. 2513 เพื่อถ่ายทำปิดกล้อง ก่อนจะกลับมาเกิดอุบัติเหตุเสียชีวิตในวันที่ 8 ตุลาคม ในการถ่ายทำเรื่อง อินทรีทอง ภาพยนตร์เรื่องนี้มีการถ่ายทำเป็นสองเวอร์ชัน มีกว่าง หลิน ดาราชาวฮ่องกง รับบทนางเอกสำหรับฉบับที่ฉายในต่างประเทศ และเพชรา เชาวราษฎร์ รับบทนางเอกสำหรับฉบับที่ฉายในประเทศไทย เดิมทีภาพยนตร์จะใช้ชื่อไทยว่า อภินิหารดาบทองคำ หรือ ดาบอาญาสิทธิ์ แต่เมื่อฉายจริงได้เปลี่ยนชื่อเป็น อัศวินดาบกายสิทธิ์ หลังจากมิตร ชัยบัญชาเสียชีวิต ผู้สร้างได้แก้ปัญหาการถ่ายทำฉากที่ค้างอยู่ โดยใช้นักแสดงสมัครเล่นจากจังหวัดชัยภูมิ ชื่อ ชาติ ชัยภูมิ ซึ่งมีหน้าตาท่าทางคล้ายมิตรมาก มาแสดงแทน</doc>
