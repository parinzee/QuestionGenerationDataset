<doc id="368173" url="https://th.wikipedia.org/wiki?curid=368173" title="สมุดบันทึกของอาร์คิมิดีส">สมุดบันทึกของอาร์คิมิดีส สมุดบันทึกของอาร์คิมิดีส () คือบันทึกพาลิมเซสต์ชนิดหนึ่งในรูปแบบของหนังสือโบราณที่จารึกบนแผ่นหนัง ต้นฉบับดั้งเดิมเป็นผลงานซึ่งยังไม่เป็นที่รู้จักของนักคณิตศาสตร์ นักฟิสิกส์ และวิศวกรในยุคโบราณ คือ อาร์คิมิดีสแห่งไซราคัส ร่วมกับนักเขียนคนอื่นๆ ซึ่งถูกเขียนซ้อนทับกันไปหลายชั้น อาร์คิมิดีสมีชีวิตอยู่ในช่วงศตวรรษที่ 3 ก่อนคริสตกาล แต่สำเนาผลงานของเขาชิ้นนี้เขียนขึ้นในคริสต์ศตวรรษที่ 10 โดยผู้จารึกที่ไม่ทราบชื่อ เมื่อถึงคริสต์ศตวรรษที่ 12 ต้นฉบับงานเขียนเดิมของอาร์คิมิดีสถูกลบออก พร้อมกับต้นฉบับลายมือบนแผ่นหนังอื่นๆ อีก 6 ชุดซึ่งรวมถึงผลงานส่วนหนึ่งของไฮเพอรีดีส แผ่นหนังนั้นถูกนำมาใช้ซ้ำสำหรับบันทึกบทสวดสรรเสริญของชาวคริสเตียน จำนวน 177 หน้า แต่การลบนั้นทำได้ไม่สมบูรณ์ จึงสามารถมองเห็นงานเขียนของอาร์คิมิดีสได้เมื่อตรวจสอบด้วยกระบวนการทางวิทยาศาสตร์ตั้งแต่ ค.ศ. 1998 - 2008 โดยใช้การประมวลผลภาพทางดิจิตอลด้วยรังสีอัลตราไวโอเลต, อินฟราเรด, และรังสีเอ็กซ์ ปี ค.ศ. 1906 นักปรัชญาชาวเดนมาร์ก โจฮัน ลุดวิก ไฮเบิร์ก ได้ตรวจสอบบันทึกนี้อย่างคร่าวๆ ในอิสตันบูล และได้เผยแพร่งานเขียนของอาร์คิมิดีส ไม่นานหลังจากนั้น ต้นฉบับงานเขียนที่เป็นภาษากรีกก็ถูกแปลไปเป็นภาษาอังกฤษโดย ที.แอล.ฮีธ งานเขียนเหล่านี้ไม่เคยเป็นที่รู้จักมาก่อน ประกอบด้วย- "Equilibrium of Planes" - "Spiral Lines" - "Measurement of a Circle" - "On the Sphere and Cylinder" - "On Floating Bodies" (มีแต่ฉบับสำเนาในภาษากรีก) - "The Method of Mechanical Theorems" (เป็นสำเนาเดียวที่เป็นที่รู้จัก) - "Stomachion" (เป็นสำเนาเดียวที่เป็นที่รู้จัก) ในพาลิมเซสต์ชุดนี้ยังบรรจุสุนทรพจน์ของไฮเพอรีดีส นักการเมืองในศตวรรษที่ 4 ก่อนคริสตกาล, คำวิจารณ์ผลงานของอริสโตเติลโดย อเล็กซานเดอร์แห่งอโฟรไดเซียส, และงานอื่นๆ อีกหลายชิ้น</doc>
