<doc id="878379" url="https://th.wikipedia.org/wiki?curid=878379" title="โรคุส มิสช์">โรคุส มิสช์ โรคุส มิสช์ () เป็นเจ้าหน้าที่ในหน่วยชุทซ์ชทัฟเฟิล มียศเป็นเอ็สเอ็ส-โอเบอร์ชาร์ฟือเรอร์ (เทียบเท่าจ่าสิบตรี) ในหน่วยกองพลเอ็สเอ็ส-พันเซอร์ที่ 1 (LSSAH) เขาได้รับบาดเจ็บสาหัสในระหว่างกาารทัพโปแลนด์ในช่วงเดือนแรกของสงครามโลกครั้งที่สองในยุโรป หลังการฟื้นตัว,ตั้งแต่ปี ค.ศ. 1940 จนถึง เมษายน ค.ศ. 1945 เขาได้ปฏิบัติหน้าที่ในกองอารักขาประจำฟือเรอร์ (Führerbegleitkommando) โดยเป็นผู้คุมกัน, คนส่งข่าว, และเจ้าหน้าที่รับโทรศัพท์ให้กับผู้นำเผด็จการแห่งเยอรมัน อดอล์ฟ ฮิตเลอร์ เขาได้รับการยอมรับอย่างกว้างขวางในสื่อมวลชนว่า เขาคือคนสุดท้ายที่รอดชีวิตที่อยู่ภายในฟือเรอร์บุงเคอร์ ต่อมาเขาได้เสียชีวิตในเดือนกันยายน ค.ศ. 2013 มิสช์เป็นหนึ่งในพยานที่อ้างว่าเห็นศพของฮิตเลอร์และเอฟา เบราน์เสียชีวิตอยู่ในห้องพักส่วนตัวในฟือเรอร์บุงเคอร์ ในวันที่ 30 เมษายน 1945 ขณะที่ทหารโซเวียตอยู่ห่างฟือเรอร์บุงเคอร์ไปเพียง 500 เมตร เวลาบ่าย เขาตามออทโท กึนเชอพร้อมกับไฮนซ์ แลงก์ไปยังห้องพักส่วนตัวซึ่งตั้งอยู่ด้านในสุด เมื่อประตูเปิดออกเขาเห็นเอฟา เบราน์นอนเสียชีวิตอยู่บนโซฟาโดยที่ตามองไปที่ฮิตเลอร์ ส่วนฮิตเลอร์เสียชีวิตบนเก้าอี้ทำงาน มิสช์ตัดสินใจออกไปจากห้องเพื่อจะโทรศัพท์รายงานฟรันซ์ แชเดิล หัวหน้ากองอารักขา แต่ก็ตัดสินใจยังไม่รายงานและกลับมาที่ห้อง เขาอ้างว่าเจ้าหน้าที่ได้นำผ้าห่มมาห่อร่างของฮิตเลอร์ก่อนจะนำร่างนั้นผ่านเขาออกไปทางประตู หลังจากนั้นมิสช์ก็ไปโทรรายงานแชเดิล แชเดิลบอกให้มิสช์กลับไปทำหน้าที่ตามเดิม ขณะนั้นเพื่อนร่วมงานมาบอกเขาว่าร่างของฮิตเลอร์กำลังถูกเผา และชวนมิสช์ขึ้นไปดูแต่มิสช์ปฏิเสธ หลังจากนั้น กึนเชอก็ได้ลงมาและบอกมิสช์ว่าร่างของฮิตเลอร์และภริยาถูกเผาแล้วในสวนของทำเนียบนายกรัฐมนตรีไรช์</doc>
