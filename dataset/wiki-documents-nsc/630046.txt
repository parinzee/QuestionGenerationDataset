<doc id="630046" url="https://th.wikipedia.org/wiki?curid=630046" title="บีลีฟ (อัลบั้มจัสติน บีเบอร์)">บีลีฟ (อัลบั้มจัสติน บีเบอร์) "บีลีฟ" เป็นสตูดิโออัลบั้มชุดที่สามของนักร้องชาวแคนาดา จัสติน บีเบอร์ ออกจำหน่ายวันที่ 15 มิถุนายน ค.ศ. 2012 โดยค่ายเพลงไอส์แลนด์เรเคิดส์ หลังจากการเปลี่ยนผ่านจากรูปแบบดนตรีแบบทีนป็อปของอัลบั้มที่แบ่งเป็นสองตอน มายเวิลด์ (ค.ศ. 2009) และมายเวิลด์ 2.0 (ค.ศ. 2010) บีเบอร์ออกผลงานใหม่ที่มีส่วนผสมของดนตรีแนวแดนซ์ป็อปและอาร์แอนด์บีร่วมสมัย อัชเชอร์ หัวหน้าโปรดิวเซอร์อัลบั้ม และผู้จัดการชื่อสกูตเตอร์ บรอน ใส่รายชื่อผู้มีส่วนร่วมมากมาย ที่ช่วยสร้างเสียงดนตรีที่ดูโตเป็นผู้ใหญ่ เช่น ดาร์กไชลด์, ฮิตบอย, ดิโพล และแมกซ์ มาร์ติน หลังจากออกจำหน่าย บีลีฟ ได้รับคำวิจารณ์ด้านบวกจากนักวิจารณ์ที่ชื่นชมความเติบโตจากผลงานชุดก่อนหน้า อัลบั้มเปิดตัวที่อันดับหนึ่งบนชาร์ตบิลบอร์ด 200 ด้วยยอดขาย 374,000 หน่วยในสัปดาห์แรก และได้รับการรับรองระดับแพลตินัมจากสมาคมผู้ประกอบกิจการเพลงของสหรัฐอเมริกา (RIAA) เนื่องจากอัลบั้มทำยอดขายได้มากกว่า 1 ล้านหน่วย อัลบั้มประสบความสำเร็จทั่วโลก ติดอันดับหนึ่งบนชาร์ตของแคนาดาและได้รับการรับรองระดับแพลตินัมถึงสองครั้ง อัลบั้มยังเปิดตัวอันดับหนึ่งบนชาร์ตของสหราชอาณาจักร และได้รับการรับรองระดับทอง จากข้อมูลของสมาพันธ์ผู้ผลิตสิ่งบันทึกเสียงระหว่างประเทศ (RFPI) บีลีฟเป็นอัลบั้มที่ขายดีที่สุดอันดับ 6 ในปี ค.ศ. 2012 ทั่วโลกด้วยยอดขาย 3 ล้านหน่วย อัลบั้มมีซิงเกิล 5 เพลง ส่วนมากประสบความสำเร็จ ซิงเกิลเปิดตัวคือ "บอยเฟรนด์" ขึ้นสูงสุดอันดับ 2 บนชาร์ตบิลบอร์ดฮอต 100 และขึ้นอันดับ 1 บนชาร์ตแคนาเดียนฮอต 100 ซิงเกิลที่ตามมาคือ "แอสลองแอสยูเลิฟมี" และ "บิวตีแอนด์อะบีต" ทำคะแนนได้ดีทั่วโลก ติดชาร์ตที่สิบอันดับแรกในสหรัฐอเมริกา และแคนาดา "ไรต์เฮียร์" ได้รับการส่งเสริมเล็กน้อย ติดอันดับท้ายบนชาร์ตบิลบอร์ดฮอต 100 และซิงเกิลสุดท้าย "ออลอะราวด์เดอะเวิลด์" ทำคะแนนได้ค่อนข้างดี มีการส่งเสริมอัลบั้มโดยการทัวร์คอนเสิร์ตชื่อ บีลีฟทัวร์ ในปี ค.ศ. 2012-2013 มีอัลบั้มเวอร์ชันทำดนตรีใหม่เป็นแบบอคูสติกในชื่อ "บีลีฟอคูสติก" ออกจำหน่ายเดือนมกราคม ค.ศ. 2013</doc>
