<doc id="131430" url="https://th.wikipedia.org/wiki?curid=131430" title="ยุทธ์ ชัยประวิตร">ยุทธ์ ชัยประวิตร ดร.ยุทธ์ ชัยประวิตร (ชื่อเดิม: อายุทธ์ จิรชัยประวิตร) เกิดเมื่อวันที่ 10 มิถุนายน พ.ศ. 2510 จบการศึกษาระดับประถมกับมัธยมศึกษาตอนต้นจากโรงเรียนสาธิตจุฬาลงกรณ์มหาวิทยาลัย มัธยมปลายจากโรงเรียนเตรียมอุดมศึกษา ปริญญาตรีเกียรตินิยมจาก คณะวิศวกรรมศาสตร์ จุฬาลงกรณ์มหาวิทยาลัย ปริญญาโท จากมหาวิทยาลัยโตเกียว ประเทศญี่ปุ่น ปริญญาเอก จากมหาวิทยาลัยเคมบริดจ์ ประเทศอังกฤษ ดร.ยุทธ์ เป็นอาจารย์พิเศษในระดับปริญญาโทของมหาวิทยาลัยธุรกิจบัณฑิต และมหาวิทยาลัยอัสสัมชัญ มีประสบการณ์ทำงานเป็น ประธานอนุกรรมการ วิศวกรรมสถานแห่งประเทศไทยในพระบรมราชูปถัมภ์ (วสท.) เป็นผู้ช่วยเลขาธิการสภานิติบัญญัติแห่งชาติ มีผลงานทางด้านการตรวจสอบ วิจัยและเสนอแนะเกี่ยวกับกิจการโทรคมนาคมหลายเรื่อง ในการเลือกตั้งในปลายปี พ.ศ. 2550 ดร.ยุทธ์ ในขณะนั้นซึ่งยังใช้ชื่อว่า อายุทธ์ ได้สมัครเป็นสมาชิกพรรคมัชฌิมาธิปไตย และลงเลือกตั้งในเขต 2 กรุงเทพมหานคร ซึ่งประกอบด้วยเขตสาทร บางคอแหลม ยานนาวา คลองเตย และวัฒนา คู่กับนายพิเชียร อำนาจวรประเสริฐ และนางสาวสุภาภรณ์ แสงทอง อดีตนักแสดง แต่ไม่ได้รับเลือก โดยในช่วงการหาเสียงเลือกตั้ง นายประชัย เลี่ยวไพรัตน์ หัวหน้าพรรคมัชฌิมาธิปไตย ได้กล่าวถึง ดร.ยุทธ์ว่า มีความเก่งกาจ ความรู้สูง เป็นคนหนุ่มรุ่นใหม่ อีกทั้งยังหน้าตาดี จนสามารถนำไปเปรียบกับนายอภิสิทธิ์ เวชชาชีวะ หัวหน้าพรรคประชาธิปัตย์ได้ ต่อมาในปี พ.ศ. 2554 ดร.ยุทธ์ ได้รับเลือกจากคณะกรรมการสรรหาให้เป็นกรรมการคณะกรรมการกิจการกระจายเสียง กิจการโทรทัศน์ และกิจการโทรคมนาคมแห่งชาติ (กสทช.) แทนนายอรรถชัย บุรกรรมโกวิท ที่มีคุณสมบัติขัดต่อกฎหมาย</doc>
