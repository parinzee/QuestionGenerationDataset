<doc id="274099" url="https://th.wikipedia.org/wiki?curid=274099" title="คณะศึกษาศาสตร์ มหาวิทยาลัยศิลปากร">คณะศึกษาศาสตร์ มหาวิทยาลัยศิลปากร คณะศึกษาศาสตร์ มหาวิทยาลัยศิลปากร () ได้ก่อตั้งเมื่อวันที่ 18 มิถุนายน พ.ศ. 2513 เป็นคณะวิชาที่ 6 ของมหาวิทยาลัยศิลปากร และเป็นคณะวิชาลำดับที่ 2 ของวิทยาเขตพระราชวังสนามจันทร์ โดยมีศาสตราจารย์ หม่อมหลวงปิ่น มาลากุล อธิการบดีของมหาวิทยาลัยศิลปากรในขณะนั้น ดำรงตำแหน่งรักษาการคณบดีคนแรกของคณะฯ ในระยะแรก คณะศึกษาศาสตร์เปิดสอนระดับปริญญาบัณฑิต 4 สาขาวิชา คือ วิชาเอกภาษาไทย วิชาเอกภาษาอังกฤษ วิชาเอกภูมิศาสตร์ และวิชาเอกประวัติศาสตร์ ต่อมาในปี พ.ศ. 2517 ได้เปิดโรงเรียนสาธิตมหาวิทยาลัยศิลปากรขึ้น เพื่อเป็นสถานฝึกปฏิบัติการวิชาชีพสำหรับนักศึกษา และเป็นแหล่งทดลองนวัตกรรมทางการศึกษา เพื่อการพัฒนาด้านการจัดการเรียนการสอน คณะศึกษาศาสตร์ได้พัฒนาการจัดการเรียนการสอนในสาขาวิชาต่าง ๆ มาอย่างต่อเนื่อง ปัจจุบัน มีการจัดการเรียนการสอนตั้งแต่ระดับปฐมวัยจนถึงระดับปริญญาดุษฎีบัณฑิต ซึ่งเปิดสอนทั้งหลักสูตรภาคปกติและหลักสูตรภาคพิเศษ โดยมีวัตถุประสงค์ในการจัดการศึกษา เพื่อการผลิตบัณฑิตที่มีความเป็นเลิศในวิชาชีพสากล เป็นผู้นำในการพัฒนาบุคลากร การวิจัย นวัตกรรมทางการศึกษา อนุรักษ์ส่งเสริมศิลปวัฒนธรรมท้องถิ่น และเป็นแหล่งการเรียนรู้ตลอดชีวิต พัฒนาคณะฯ ให้เป็นสถาบันการศึกษาชั้นดีที่มีระบบการบริหารจัดการที่มีศักยภาพในการผลิตบัณฑิตที่มีความรู้และคุณธรรม ตลอดจนเป็นแหล่งอ้างอิงทางวิชาการประวัติประวัติ. - พ.ศ. 2513 – สหประชาชาติได้ประกาศให้เป็นปีแห่งการศึกษา มหาวิทยาลัยศิลปากรจึงมีการปรับแผนการพัฒนามหาวิทยาลัยโดยให้จัดตั้งคณะศึกษาศาสตร์ก่อนคณะวิทยาศาสตร์ (เดิมคณะศึกษาศาสตร์เดิมได้รับการตั้งชื่อว่า คณะครุศาสตร์ แต่สภาการศึกษาเสนอให้ใช้ชื่อว่าคณะศึกษาศาสตร์เพื่อให้ตรงกับความหมายของคำว่า Education ที่สํานักงานราชบัณฑิตยสภาบัญญัติไว้) ก่อตั้งคณะศึกษาขึ้นเป็นคณะวิชาลำดับที่ 6 ของมหาวิทยาลัยศิลปากร และเป็นคณะวิชาลำดับที่ 2 ของวิทยาเขตพระราชวังสนามจันทร์ มีวัตถุประสงค์หลักเพื่อผลิตบัณฑิตทางการศึกษาที่จะประกอบวิชาชีพผู้สอนในระดับประถมศึกษาและมัธยมศึกษา คณะศึกษาศาสตร์ได้เปิดรับนักศึกษารุ่นแรก เมื่อวันที่ 18 มิถุนายน พ.ศ. 2513 โดยมีศาสตราจารย์ หม่อมหลวงปิ่น มาลากุล ซึ่งดำรงตำแหน่งอธิการบดีของมหาวิทยาลัยศิลปากรในขณะนั้น เป็นผู้รักษาการคณบดีคนแรกของคณะศึกษาศาสตร์ ระยะแรกที่เปิดสอนมี 4 สาขาวิชาเอกและวิชาโท คือ วิชาเอกภาษาไทย วิชาเอกภาษาอังกฤษ วิชาเอกภูมิศาสตร์ และวิชาเอกประวัติศาสตร์ มีนักเรียนรุ่นแรก 31 คน เป็นผู้หญิงจำนวน 28 คนและผู้ชายจำนวน 3 คน ในปีนั้น ทางผู้อำนวยการสหประชาชาติได้ส่งสารแสดงความยินดีมาถึงคณะศึกษาศาสตร์โดยตรง ถือเป็นความภาคภูมิใจของชาวคณะศึกษาศาสตร์- พ.ศ. 2514 – แบ่งส่วนราชการตามประกาศสำนักนายกรัฐมนตรีและแบ่งส่วนราชการในมหาวิทยาลัยใหม่ ตามประกาศลง ณ วันที่ 29 มกราคม พ.ศ. 2514 คณะศึกษาศาสตร์ได้แบ่งส่วนราชการดังนี้1. ภาควิชาพื้นฐานทางการศึกษา 2. ภาควิชาหลักสูตรและวิธีการสอน 3. ภาควิชาจิตวิทยาและการแนะแนว 4. ภาควิชาการบริหารและนิเทศการสอน 5. สำนักงานเลขานุการ- พ.ศ. 2515 – กระทรวงศึกษาธิการมีนโยบายเพิ่มคุณภาพ คุณวุฒิ และพัฒนาความรู้และทักษะการสอนให้แก่ครูประจำการในสถานศึกษาระดับต่าง ๆ สภามหาวิทยาลัยศิลปากรจึงอนุมัติให้คณะศึกษาศาสตร์ ดำเนินการเกิดรับนักศึกษาในภาคปกติและภาคพิเศษนี้เข้ามาศึกษาในระดับปริญญาตรี หลักสูตรต่อเนื่อง 2 ปี ใน 5 สาขาวิชาเอก คือ สาขาวิชาเอกที่เปิดสอนในภาคปกติ 4 สาขาวิชา และเพิ่มสาขาวิชาเอกโทคณิตศาสตร์ขึ้นอีก 1 สาขาวิชา นักศึกษาบุคคลภายนอกพิเศษ (ภาคพิเศษ) นี้เรียนเฉพาะตอนเย็นและวันเสาร์–อาทิตย์ จึงมีชื่อเรียกอย่างไม่เป็นทางการ แต่เป็นที่รู้จักกันโดยทั่วไปว่า "นักศึกษาภาคค่ำ" โครงการนักศึกษาภายนอกนี้ได้รับความสนใจจากครูประจำการเป็นจำนวนมาก มีผู้สนใจสมัครเข้าศึกษารุ่นละ 2,000 คน ซึ่งคณะศึกษาศาสตร์สามารถรับเข้าศึกษาได้เพียงรุ่นละ 400 คน โครงการนี้ได้เปิดสอนติดต่อกัน 4 รุ่น ต่อมาสภามหาวิทยาลัยศิลปากรได้มีการทบทวนนโยบายและเห็นชอบให้คณะศึกษาศาสตร์ยุติการรับนักศึกษาภายนอก (ภาคพิเศษ) ตั้งแต่ปี พ.ศ. 2519 เป็นต้นมา ในเดือนกรกฎาคม ส่วนราชการต่าง ๆ ของคณะศึกษาศาสตร์ ประกอบด้วยภาควิชาทั้งสี่ และสำนักงานเลขานุการคณะศึกษาศาสตร์ ได้ย้ายจากอาคาร A2 (ศึกษา 1) ไปยังอาคาร A5- พ.ศ. 2516 – คณะศึกษาศาสตร์ได้จัดตั้งโรงเรียนสาธิต คณะศึกษาศาสตร์ มหาวิทยาลัยศิลปากรขึ้น เพื่อเป็นแหล่งการสาธิตการสอนและการปฏิบัติงานที่เกี่ยวข้องกับการจัดการเรียนการสอนของนักศึกษา และเป็นแหล่งการวิจัยเกี่ยวกับการเรียนการสอนของอาจารย์ และเป็นแหล่งบริการทางวิชาการเพื่อเชื่อมความสัมพันธ์อันดีระหว่างมหาวิทยาลัยศิลปากรกับชุมชน- พ.ศ. 2517 – คณะได้ขยายการศึกษาขึ้นอีกสองระดับ คือ ระดับปริญญาโท (บัณฑิตศึกษา) สาขาวิชาการศึกษาผู้ใหญ่และการศึกษาต่อเนื่องเป็นแห่งแรกในประเทศไทย โรงเรียนสาธิตฯ เปิดรับนักเรียนรุ่นแรกทั้งในระดับประถมศึกษาและมัธยมศึกษา- พ.ศ. 2520 – คณะศึกษาศาสตร์ได้รับงบประมาณดำเนินการก่อสร้างอาคารเรียนหลังแรก ปัจจุบันคืออาคารศึกษา 2 (อาคารข้าง ๆ ลานสำเภาทอง) ส่วนราชการต่าง ๆ ของคณะศึกษาศาสตร์ ประกอบด้วยภาควิชาทั้งสี่ และสำนักงานเลขานุการคณะศึกษาศาสตร์ ได้ย้ายจากอาคาร A5 ไปยังอาคารศึกษา 2- พ.ศ. 2521 – โรงเรียนสาธิตฯ ยุติการรับรับเรียนระดับประถมศึกษาของโรงเรียนสาธิตฯ- พ.ศ. 2522 – ผู้ช่วยศาสตราจารย์ ดร.เย็นใจ เลาหวณิช คณบดีคนที่ 4 ของคณะศึกษาศาสตร์ เป็นผู้ริเริ่มประเพณีมอบครุสิทธิ์ โดยจัดพิธีมอบครุสิทธิ์ครั้งแรกวันที่ 16 มกราคม พ.ศ. 2522- พ.ศ. 2523 – ภาคปกติงดรับสาขาวิชาเอกภูมิศาสตร์และประวัติศาสตร์- พ.ศ. 2524 – เปิดการสอนระดับบัณฑิตศึกษา (ปริญญาโท) สาขาวิชาการบริหารการศึกษา- พ.ศ. 2525 – ภาควิชาบริหารการศึกษามีความคิดจะเปิดปริญญาเอก โดยได้ผู้เชี่ยวชาญจากออสเตรเลียวางแนวหลักสูตรไว้ให้- พ.ศ. 2528 – คณะศึกษาศาสตร์ได้เปลี่ยนชื่อ "ภาควิชาบริหารและการนิเทศศาสตร์" เป็น "ภาควิชาการบริหารการศึกษา" ตามประกาศลงวันที่ 10 เมษายน พ.ศ. 2528 มีการเปิดการสอนในระดับปริญญาโท สาขาการสอนวิชาภาษาอังกฤษในฐานะภาษาต่างประเทศ และสาขาวิชาหลักสูตรและการนิเทศ- พ.ศ. 2529 – มหาวิทยาลัยศิลปากร ได้ปรับปรุงอาคาร A2 เดิม ซึ่งปัจจุบันคืออาคารศึกษา 1 และมอบอาคารดังกล่าวให้คณะศึกษาศาสตร์ ในปีเดียวกันคณะศึกษาศาสตร์ได้ขอจัดตั้งภาควิชาใหม่ 2 ภาควิชา คือ ภาควิชาการศึกษานอกโรงเรียน และภาคเทคโนโลยีการศึกษา ตั้งแต่วันประกาศลงวันที่ 4 สิงหาคม พ.ศ. 2529 คณะศึกษาศาสตร์จึงย้ายสำนักงานเลขานุการ และภาควิชา 3 ภาควิชา คือ ภาควิชาบริหารการศึกษา ภาควิชาหลักสูตรและวิธีการสอน และภาควิชาการศึกษานอกโรงเรียน มาอยู่ที่อาคารศึกษา 1 (อาคาร A2) อาจารย์ ดร.อุทัย ดุลยเกษม คณบดีคณะศึกษาศาสตร์ คนที่ 6 ได้เป็นผู้ริเริ่มแนวคิดในการจัดตั้งมูลนิธิศึกษาศาสตร์ สระน้ำจันทร์ ขึ้นเพื่อมีวัตถุประสงค์ในการสนับสนุนการจัดกิจกรรมทางการศึกษาของคณะศึกษาศาสตร์ และเสริมสร้างความสัมพันธ์ระหว่างชุมชนกับบุคลากรในคณะศึกษาศาสตร์ เครื่องหมายของมูลนิธิคือ เป็นตราพระพิฆเณศ อยู่ในกรอบสี่เหลี่ยมรูปธงแนวตั้ง ส่วนล่างเว้าเข้าเป็นลักษณะเส้นโค้งตัวอักษรคำว่า "มูลนิธิศึกษาศาสตร์" อยู่บนเส้นโค้งภายในกรอบใต้รูปพระพิฆเณศ ตัวอักษรคำว่า "สระน้ำจันทร์" อยู่ใต้เส้นโค้งนอกกรอบส่วนบนของขอบกรอบสี่เหลี่ยมมีเส้นประดับกรอบ ลักษณะคล้ายไม้แขวนเสื้อ- พ.ศ. 2530 – กฎหมายอนุมัติให้มีการแบ่งส่วนราชการในสำนักงานเลขานุการของทุกคณะวิชาใหม่ เมื่อวันที่ 12 ตุลาคม พ.ศ. 2530 สำนักงานเลขานุการคณะศึกษาศาสตร์จึงมีการแบ่งส่วนราชการดังนี้1. งานบริหารและธุรการ 2. งานคลังและพัสดุ 3. งานบริการการศึกษา- พ.ศ. 2533 – คณะศึกษาศาสตร์ ในขณะที่ผู้ช่วยศาสตราจารย์ ดร.สุรพล พยอมแย้ม เป็นคณบดี ได้ร่วมมือกับนักศึกษาและบุคลากรของคณะทั้งในอดีตและปัจจุบัน จัดงานฉลองวาระครบรอบ 20 ปี ของการจัดตั้งคณะศึกษาศาสตร์ มหาวิทยาลัยศิลปากร โดยมีการจัดแสดงนิทรรศการ 20 ปี ศึกษาศาสตร์ ระหว่างวันที่ 5–9 พฤษภาคม พ.ศ. 2533 และจัดประชุมสัมนาทางวิชาการเรื่อง "คณะศึกษาศาสตร์ เส้นทางใหม่จากกระแสพลวัต" พร้อมทั้งจัดงาน "ราตรีศึกษาศาสตร์" ที่มีกิจกรรมหลากหลายทำให้ชาวศึกษาศาสตร์ที่เป็นศิษย์เก่าได้กลับคืนสู่เหย้ากันมากมาย อันเป็นราตรีที่มีความอบอุ่น สุขสดชื่น เป็นที่กล่าวขวัญจนถึงทุกวันนี้ ในวาระครบรอบ 20 ปีนี้ ทางคณะได้ใช้ "พระพิฆเนศวร์ประทับยืน" เป็นสัญลักษณ์ประจำงาน โดยได้รับความกรุณาจากผู้ช่วยศาสตราจารย์วิชัย สิทธิรัตน์ อาจารย์คณะจิตรกรรมประติมากรรมและภาพพิมพ์ เป็นผู้ออกแบบให้อย่างน่าประทับใจ พร้อมกันนั้น คณะกรรมการอำนวยการจัดงาน 20 ปีศึกษาศาสตร์ อันประกอบด้วยผู้แทนคณาจารย์ ศิษย์เก่าและศิษย์ปัจจุบัน ได้เห็นพ้องร่วมกันกำหนดให้ "ดอกกล้วยไม้" เป็นดอกไม้ประจำคณะศึกษาศาสตร์ มหาวิทยาลัยศิลปากร โดยเชื่อมโยงกับคำประพันธ์ของศาสตราจารย์ หม่อมหลวงปิ่น มาลากุล คณบดีท่านแรกของคณะศึกษาศาสตร์ และผู้ช่วยศาสตราจารย์ ดร.สุรพล พยอมแย้ม ได้ดำเนินการขออนุญาตใช้โคลงเปรียบเทียบกล้วยไม้กับการจัดการศึกษาของศาสตราจารย์ หม่อมหลวงปิ่น มาลากุล มาประกอบกับสัญลักษณ์ประจำคณะ- พ.ศ. 2534 – เปิดการสอน ระดับบัณฑิตศึกษา (ปริญญาโท) สาขาวิชาการสอนภาษาไทย- พ.ศ. 2536 – มีการแบ่งส่วนราชการใหม่ให้มีโรงเรียนสาธิตมหาวิทยาลัยศิลปากร ในคณะศึกษาศาสตร์ ลงวันที่ 6 กันยายน พ.ศ. 2536- พ.ศ. 2539 – อาจารย์ ข้าราชการ และศิษย์เก่าคณะศึกษาศาสตร์ ได้ร่วมกันก่อตั้งสมาคมศิษย์เก่าคณะศึกษาศาสตร์มหาวิทยาลัยศิลปากร และได้รับการจดทะเบียนก่อตั้งสมาคมเมื่อวันที่ 4 พฤษภาคม พ.ศ. 2541 ใช้ชื่อว่า สมาคมศึกษาศาสตร์ศิลปากร ใช้อักษรย่อว่า "สศศ." โดยมีวัตถุประสงค์เพื่อเป็นศูนย์กลางในการรวมตัวของคณาจารย์ ข้าราชการ และศิษย์เก่าคณะศึกษาศาสตร์ มหาวิทยาลัยศิลปากร มีเครื่องหมายสมาคมเป็นรูปดอกกล้วยไม้กับพระพิฆเนศอยู่ภายใต้ซุ้มเรือนแก้ว และมีตัวอักษรเรียงโค้งเขียนว่า สมาคมศึกษาศาสตร์ ศิลปากร กิจกรรมที่สำคัญคือ "วันกล้วยไม้บาน" โดยมีกำหนดจัดขึ้นในวันเสาร์ที่สองของเดือนมิถุนายนของทุกปี โดยมีผู้ช่วยศาสตราจารย์ลิขิต กาญจนาภรณ์ เป็นนายกสมาคมตั้งแต่เริ่มก่อตั้งจนถึงปัจจุบัน ในปีเดียวกัน คณะศึกษาศาสตร์ได้เปิดสอนในระดับปริญญาโท โครงการพิเศษในสาขาวิชาบริหารการศึกษา- พ.ศ. 2540 – ได้มีประกาศเรื่องการแบ่งส่วนราชการในมหาวิทยาลัยศิลปากรในวันที่ 17 เมษายน พ.ศ. 2540 ใหม่ โดยยกเลิกประกาศของมหาวิทยาลัยอันเดิม คณะศึกษาศาสตร์จึงมีการแบ่งส่วนราชการดังนี้1. สำนักงานเลขานุการ 2. ภาควิชาการบริหารการศึกษา 3. ภาควิชาการศึกษานอกโรงเรียน 4. ภาควิชาจิตวิทยาและการแนะแนว 5. ภาควิชาเทคโนโลยีการศึกษา 6. ภาควิชาพื้นฐานทางการศึกษา 7. ภาควิชาหลักสูตรและวิธีสอน 8. โรงเรียนสาธิตฯ นอกจากนี้ คณะได้เปิดสอนระดับบัณฑิตศึกษา (ปริญญาโท) ภาคปกติสาขาวิชาเทคโนโลยีการศึกษา เปิดสอนโครงการพิเศษสาขาวิชาบริการการศึกษา คณะศึกษาศาสตร์ได้จัดทำวารสารทางวิชาการโดยใช้ชื่อว่า "ทับแก้ว" เริ่มเผยแพร่ครั้งแรกเมื่อภาคเรียนที่ 1 ปีการศึกษา 2540 โดยมีวัตถุประสงค์ดังนี้1. เพื่อเป็นเวทีสำหรับแสดงความคิดเห็นเชิงวิชการของบุคลากรในคณะศึกษาศาสตร์ 2. เพื่อเผยแพร่ผลงานทางวิชาการแก่สาธารณชน 3. เพื่อเป็นสื่อกลางสำหรับความเข้าใจอันดีทั้งภายในและภายนอกคณะ- พ.ศ. 2541 – เปิดสอนระดับบัณฑิตศึกษา (ปริญญาโท) หลักสูตรศิลปศาสตรมหาบัณฑิต สาขาจิตวิทยาชุมชน เป็นแห่งแรกในประเทศ เปิดสอนโครงการพิเศษในระดับบัณฑิตศึกษาได้แก่ สาขาวิชาหลักสูตรและการนิเทศ สาขาวิชาการสอนภาษาอังกฤษในฐานะภาษาต่างประเทศ- พ.ศ. 2542 – เปิดสอนระดับปริญญาโท (บัณฑิตศึกษา) โครงการความร่วมมือเพื่อรับบุคลากรจากกรมสามัญศึกษาและสำนักงานคณะกรรมการการประถมศึกษาแห่งชาติ ในสาขาวิชาการบริการการศึกษา- พ.ศ. 2543 – ได้ขยายโครงการความร่วมมือเพื่อรับบุคลากรจากกรมสามัญศึกษาและสำนักงานคณะกรรมการการประถมศึกษาแห่งชาติเพิ่มขึ้นในทุกสาขาวิชาที่มีการจัดการศึกษาในระดับบัณฑิตศึกษา คณะศึกษาศาสตร์ได้มีการจัดงานฉลองครบรอบ 30 ปี คณะศึกษาศาสตร์ มหาวิทยาลัยศิลปากร เพื่อประชาสัมพันธ์ สรุปผลการพัฒนาวิชาชีพ และรายงานผลการดำเนินงานของคณะศึกษาศาสตร์ การฉลองครบรอบ 30 ปีครั้งนี้ คณะศึกษาศาสตร์ได้ระดมทุนเพื่อสร้างอนุสาวรีย์ศาสตราจารย์ หม่อมหลวงปิ่น มาลากุล ผู้ก่อตั้งมหาวิทยาลัยศิลปากร วิทยาเขตพระราชวังสนามจันทร์ พร้อมทั้งประกวดคำขวัญคณะศึกษาศาสตร์ที่ "วิสัยทัศน์กว้างไกล ใส่ใจสังคม อุดมความรู้ เชิดชูคุณธรรม"- พ.ศ. 2545 – คณะศึกษาศาสตร์ได้รับการอนุมัติหลักสูตรสำหรับบัณฑิตศึกษาเพิ่มเติม 2 หลักสูตร ได้แก่ หลักสูตรศึกษาศาสตรมหาบัณฑิต สาขาวิชาพัฒนศึกษา คือ สาขาวิชาการศึกษาปฐมวัย และสาขาวิชาการศึกษาตลอดชีวิต นอกจากนี้คณะยังได้รับการอนุมัติหลักสูตรเพิ่มเติม 2 หลักสูตร คือ สาขาวิชาจิตวิทยาการศึกษาพิเศษ และวิชาการสอนสังคมศึกษา- พ.ศ. 2547 – คณะศึกษาศาสตร์ได้รับการสอนระดับปริญญาบัณฑิต หลักสูตร 4 และ 5 ปี และหลักสูตรที่อยู่ในระหว่างการดำเนินการ- พ.ศ. 2548 – มีการเปิดสอนหลักสูตรใหม่คือ หลักสูตรวิทยาศาสตรบัณฑิต 4 ปี สาขาวิชาวิทยาศาสตร์การกีฬา โดยได้รับการอนุมัติจากทางสภามหาวิทยาลัยศิลปากรในการประชุมครั้งที่ 2/2548 เมื่อวันที่ 9 มีนาคม พ.ศ. 2548- พ.ศ. 2552 – มีการเปิดสอนหลักสูตรใหม่ คือ หลักสูตรศึกษาศาสตรบัณฑิต 5 ปี สาขาวิชาการสอนภาษาจีนในฐานะภาษาต่างประเทศ โดยได้รับการอนุมัติจากสภามหาวิทยาลัยศิลปากรในการประชุมครั้งที่ 4/2552 เมื่อวันที่ 8 เมษายน พ.ศ. 2552- พ.ศ. 2555 – มีการปรับปรุงหลักสูตรใหม่ตามมาตรฐานคุณวุฒิอุดมศึกษา ระดับอุดมศึกษา ในระดับปริญญาตรี 9 หลักสูตร ประกอบด้วยหลักสูตรการศึกษา1. วิทยาศาสตร์การกีฬา 2. จิตวิทยา 3. เทคโนโลยีการศึกษา 4. การศึกษาตลอดชีวิต 5. ภาษาไทย 6. ภาษาอังกฤษ 7. สังคมศึกษา 8. การศึกษาปฐมวัย 9. การประถมศึกษา- พ.ศ. 2556 – มีการปรับปรุงหลักสูตรใหม่ตามมาตรฐานคุณวุฒิอุดมศึกษา ในระดับปริญญาตรี 1 หลักสูตร คือ สาขาวิชาการสอนภาษาจีนในฐานะภาษาต่างประเทศ- พ.ศ. 2560 – มีการเปิดสอนหลักสูตรใหม่ คือ หลักสูตรศึกษาศาสตรบัณฑิต 5 ปี สาขาวิชาคณิตศาสตร์หน่วยงานหน่วยงาน. - ภาควิชาการบริหารการศึกษา - ภาควิชาจิตวิทยาและการแนะแนว - ภาควิชาเทคโนโลยีการศึกษา - ภาควิชาการศึกษาตลอดชีวิต - ภาควิชาพื้นฐานทางการศึกษา- สาขาการศึกษา - สาขาวิทยาศาสตร์การกีฬา - ภาควิชาหลักสูตรและวิธีสอน- สาขาวิชาการประถมศึกษา - สาขาวิชาหลักสูตรและการนิเทศ - สาขาวิชาการสอนสังคมศึกษา - สาขาวิชาการสอนภาษาต่างประเทศ - สาขาวิชาการสอนภาษาไทย - โรงเรียนสาธิต (มัธยมศึกษา) - โรงเรียนสาธิต (ประถมศึกษา) - โรงเรียนสาธิต (ปฐมวัย)หลักสูตรทำเนียบคณบดีทำเนียบคณบดี. - หมายเหตุ ตำแหน่งทางวิชาการในระหว่างที่ดำรงตำแหน่งในขณะนั้น</doc>
