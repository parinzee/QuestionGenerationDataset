<doc id="181609" url="https://th.wikipedia.org/wiki?curid=181609" title="ฟูลมูนปาร์ตี้">ฟูลมูนปาร์ตี้ ฟูลมูนปาร์ตี้ ( แปลว่า งานฉลองพระจันทร์วันเพ็ญ) เป็นงานฉลองบนชายหาด จัดขึ้นที่หาดริ้น เกาะพะงัน จังหวัดสุราษฎร์ธานี ทุกๆ คืนที่พระจันทร์เต็มดวง งานฉลองมีจุดเริ่มต้นมาจากการจัดงานเลี้ยงส่งขอบคุณให้กับกลุ่มนักท่องเที่ยวประมาณ 20-30 คนเมื่อ พ.ศ. 2528 ที่ดิสโกเทคซึ่งอยู่ไม่ไกลจากชายหาดนัก ต่อมาฟูลมูนปาร์ตี้ก็เป็นที่นิยมอย่างรวดเร็วจากการบอกต่อกันไปปากต่อปาก จนกระทั่งปัจจุบันมีผู้เข้าร่วมถึง 20,000-30,000 คนต่อครั้ง บาร์ทุกร้านที่อยู่บนชายหาดของหาดริ้นจะยังคงเปิดอยู่และเล่นเพลงประเภทอาร์แอนด์บี เฮาส์ และเร็กเก้ หลังจากพระอาทิตย์ตก และงานฉลองจะจัดต่อเนื่องไปจนกระทั่งพระอาทิตย์ขึ้นของวันใหม่ ฟูลมูนปาร์ตี้กลายเป็นส่วนหนึ่งของแผนการเดินทางของนักท่องเที่ยวจำนวนมากในเอเชีย การเข้าร่วมงานนั้นไม่เสียค่าใช้จ่ายแต่อย่างใด ในปีที่ผ่านมา ผู้ประกอบการในพื้นที่ได้พยายามที่จะเพิ่มความถี่ของงานฉลอง เช่นจัดในคืนที่พระจันทร์ครึ่งดวง (Half Moon Party) หรือในคืนเดือนมืด (Black Moon Party) อีกด้วย ฟูลมูนปาร์ตี้เคยเป็นฉากสำคัญของภาพยนตร์เรื่อง Last Stop for Paul และมีเนื้อหาส่วนหนึ่งในภาพยนตร์ไทยเรื่อง ปิดเทอมใหญ่ หัวใจว้าวุ่น</doc>
