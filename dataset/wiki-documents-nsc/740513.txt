<doc id="740513" url="https://th.wikipedia.org/wiki?curid=740513" title="ซิงตรา">ซิงตรา ซิงตรา () เป็นเมืองและเทศบาลแห่งหนึ่งในภูมิภาคย่อยมหานครลิสบอน () ของประเทศโปรตุเกส เขตเทศบาลซิงตราครอบคลุมไปถึงเมืองใหญ่อีกสองเมือง ได้แก่ แกลุช (Queluz) และอากวัลวา-กาไซ (Agualva-Cacém) ในปี ค.ศ. 2011 เมืองซิงตรามีประชากร 377,835 คน บนพื้นที่ 319.23 ตารางกิโลเมตร (123.26 ตารางไมล์) ซิงตราเป็นที่รู้จักจากอาคารสิ่งก่อสร้างต่าง ๆ ที่สร้างตามศิลปะจินตนิยมในสมัยคริสต์ศตวรรษที่ 19 ซึ่งทำให้เมืองนี้ได้รับการประกาศเป็นมรดกโลกโดยยูเนสโกในปี ค.ศ. 1995 ซิงตราได้กลายเป็นศูนย์กลางการท่องเที่ยวที่สำคัญแห่งหนึ่งของประเทศ โดยได้ต้อนรับนักทัศนาจรจำนวนมากที่เดินทางมาจากภาคกลางและย่านชานกรุงลิสบอน นอกจากทิวเขาซิงตราและอุทยานธรรมชาติซิงตรา-กัชไกช์แล้ว ย่านต่าง ๆ ของเมืองยังเป็นที่ตั้งของปราสาท วัง สถานปฏิบัติธรรม และอาคารต่าง ๆ ของกษัตริย์และชนชั้นปกครองในสมัยก่อน ซึ่งรวมถึงปราสาทมัวร์, พระราชวังแห่งชาติเปนา และพระราชวังแห่งชาติซิงตราด้วย</doc>
