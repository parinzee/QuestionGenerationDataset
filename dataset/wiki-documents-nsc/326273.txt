<doc id="326273" url="https://th.wikipedia.org/wiki?curid=326273" title="โคเซ การ์เรรัส">โคเซ การ์เรรัส ฌูแซ็ป มาริอา การ์เรรัส อี ก็อลย์ () หรือ โคเซ การ์เรรัส () นักร้องอุปรากรเสียงเทเนอร์ชาวสเปนเชื้อสายกาตาลา มีชื่อเสียงโดยเฉพาะการขับร้องอุปรากรของจูเซปเป แวร์ดี และจาโกโม ปุชชีนี การ์เรรัสเกิดที่บาร์เซโลนา เป็นบุตรคนสุดท้องในจำนวนสามคนของครอบครัวผู้ใช้แรงงาน เขาเริ่มหัดร้องเพลงตั้งแต่เด็ก โดยได้แบบอย่างมาจาก มาริโอ แลนซา ที่ปรากฏตัวในภาพยนตร์ The Great Caruso (1951) ขณะนั้นมีอายุเพียง 6 ปี เขาได้รับการสนับสนุนจากครอบครัว ได้รับการฝึกฝนและขับร้องแสดงครั้งแรกในปี ค.ศ. 1958 เมื่ออายุ 11 ปี ในปี ค.ศ. 1970 เขาได้รับการส่งเสริมจากมุนซาร์รัต กาบัลเย ในขณะนั้นเป็นนักร้องอุปรากรยอดนิยม ทำให้เขาได้รับบทนำเป็นครั้งแรก ทั้งคู่ขับร้องร่วมกันในอุปรากรหลายเรื่อง เช่น ลาโบเอม มาดามบัตเตอร์ฟลาย ตอสกา ลาตราวิอาตา นอกจากนั้น แนวทางการร้องของเขา ยังได้รับอิทธิพลมาจากเฮอร์เบิร์ต ฟอน คารายาน ซึ่งเป็นผู้อำนวยเพลงอุปรากรหลายเรื่องที่การ์เรรัสรับบทนำ การ์เรรัสเคยป่วยเป็นมะเร็งเม็ดเลือดขาว แต่ได้รับการฉายรังสีและปลูกถ่ายไขสันหลังจนอาการหายเป็นปกติ จากนั้นเขาได้อุทิศเงินรายได้เป็นจำนวนมาก เพื่อสนับสนุนการวิจัยและช่วยเหลือผู้ป่วยโรคมะเร็งเม็ดเลือดขาว ผ่านมูลนิธิชื่อ José Carreras International Leukaemia Foundation การ์เรรัสได้ชื่อว่าเป็นหนึ่งในนักร้องเทเนอร์ที่เสียงดีที่สุด ในปี ค.ศ. 1990 เขาได้จับคู่กับนักร้องเทเนอร์อีก 2 คน คือ ลูชาโน ปาวารอตติ และปลาซิโด โดมิงโก ขับร้องร่วมกันในชื่อ The Three Tenors ครั้งแรกในพิธีปิดการแข่งขันฟุตบอลโลก 1990 เมื่อวันที่ 7 กรกฎาคม ค.ศ. 1990 ที่กรุงโรม โดยมีสุบิน เมห์ธาเป็นผู้อำนวยเพลง จากนั้นทั้งสามได้จัดแสดงร่วมกันอีกหลายครั้ง จนถึงปี 2003</doc>
