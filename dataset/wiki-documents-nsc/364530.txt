<doc id="364530" url="https://th.wikipedia.org/wiki?curid=364530" title="หลอ ฮุยกวง">หลอ ฮุยกวง หลอ ฮุยกวง (จีนตัวเต็ม: 盧惠光; จีนตัวย่อ: 卢惠光; พินอิน: Low Wai-kwong, Low Houi Kang) หรือในชื่อภาษาอังกฤษว่า เคน โล (Ken Lo) หรือ เคนเนธ โล (Kenneth Lo) เป็นนักแสดงฮ่องกงในบทตัวประกอบชื่อดัง หลอ ฮุยกวง แท้ที่จริงมิใช่ชาวจีนหรือชาวฮ่องกง แต่เป็นชาวไทยเชื้อสายจีนและมีเชื้อสายเขมร มีชื่อจริงว่า วิโรจน์ แซ่โล้ เกิดเมื่อวันที่ 17 มีนาคม พ.ศ. 2502 ที่จังหวัดสตึงแตรง ประเทศกัมพูชา ต่อมาเมื่ออายุได้ 15 ปีได้อพยพมาอาศัยอยู่ที่จังหวัดอุดรธานี ในประเทศไทย จนกระทั่งอายุได้ 20 ปี ได้เดินทางไปทำงานที่ประเทศฝรั่งเศสตามพี่ชาย แต่แม่เป็นห่วง เลยไปเผชิญโชคที่ฮ่องกงแทน เขาทำงานหลายอย่างตั้งแต่เป็นมัคคุเทศน์นำคนไทยที่ไปเที่ยวฮ่องกง, เป็นนักมวย หรือกระทั่งเป็นพนักงานรักษาความปลอดภัยในบาร์ จนกระทั่งได้พบกับเฉินหลง นักแสดงแอ๊คชั่นระดับซูเปอร์สตาร์ของฮ่องกงที่มาเที่ยวที่บาร์แห่งนั้น และได้รับชักชวนให้เป็นบอดี้การ์ดส่วนตัวและกลายเป็นหนึ่งในทีมงานสตั๊นแมนของเฉินหลงที่ทำงานทั้งหน้าฉากและหลังฉาก จนเป็นเพื่อนสนิทตลอดระยะเวลานานยาวถึง 30 ปี ถูกเรียกว่าเป็นมือขวาของเฉินหลง แม้แต่ลูกชายของตัวเขาเอง ก็ยังตั้งชื่อให้ว่า แจ็คกี้ ซึ่งเป็นชื่อภาษาอังกฤษของเฉินหลง หลอ ฮุยกวง มีบทบาทที่เป็นที่จดจำกันเป็นอย่างดีจากภาพยนตร์เรื่อง ไอ้หนุ่มหมัดเมา 2 (The Legend of Drunken Master) เมื่อปี ค.ศ. 1994 ที่ลีลาการเตะอันสุดยอดของเขา ในการต่อสู้กับ เฉินหลง ที่รับบทเป็นหวง เฟยหงในเรื่อง ถูกยกย่องให้เป็นฉากต่อสู้ยอดเยี่ยมที่สุดตลอดกาล ฉากหนึ่งแห่งโลกภาพยนตร์ ซึ่ง โรเจอร์ อีเบิร์ต นักวิจารณ์ภาพยนตร์ชื่อดังชาวอเมริกันถึงกับยกย่อง นักแสดงทั้งสองในฉากต่อสู้ยาวนานเกิน 20 นาทีในเรื่องกล่าวว่าเป็นหนึ่งในตัวอย่างที่แสดงให้เห็นว่าฉากต่อสู้และการออกแบบคิวบู๊ในภาพยนตร์เรื่องนี้สามารถทำได้อย่างยอดเยี่ยมมาก จากนั้น หลอ ฮุยกวง ก็ได้โอกาสแสดงในบทประกอบจากภาพยนตร์ฮ่องกงเรื่องต่าง ๆ ในบทบู๊แอ๊คชั่น จนกระทั่งได้มีโอกาสแสดงในภาพยนตร์ฮอลลีวู้ดเรื่อง Rush Hour รวมทั้งได้แสดงร่วมกับ สตีเว่น ซีกัล และยังเป็นผู้ชักชวน โดโด้-ยุทธพิชัย ชาญเลขา นักแสดงชาวไทยที่มีศิลปะป้องกันตัวแบบเทควันโด ให้ร่วมแสดงในภาพยนตร์ของเฉินหลง เรื่อง ใหญ่เต็มฟัด (Who Am I ?) เมื่อปี ค.ศ. 1998 และเรื่องอื่นๆต่อมาอีกด้วย</doc>
