<doc id="596784" url="https://th.wikipedia.org/wiki?curid=596784" title="มนต์ชัย สุภจิรกุล">มนต์ชัย สุภจิรกุล นาวาอากาศตรี มนต์ชัย สุภจิรกุล หรือ โค้ชยุ่น (14 กรกฎาคม พ.ศ. 2509 — ) เป็นหัวหน้าผู้ฝึกสอนวอลเลย์บอลชายทีมชาติไทย และเป็นอดีตนักวอลเลย์บอลผู้ทำหน้าที่ในตำแหน่งบอลกลาง บอลโค้งสั้นประวัติ ประวัติ. มนต์ชัย สุภจิรกุล มีภูมิลำเนาเดิมอยู่ที่แปดริ้ว จังหวัดฉะเชิงเทรา ครอบครัวของเขาเดิมประกอบอาชีพทำสวน และเขาเป็นบุตรชายคนโตในจำนวนพี่น้องทั้งหมดสี่คน สำเร็จการศีกษาระดับประถมจากโรงเรียนวัดดอนทอง ระดับมัธยมต้นจากโรงเรียนปัญจพิทยาคาร และได้รับการทาบทามจากเสน่ห์ ศุภอักษร ให้เข้าศึกษาต่อระดับมัธยมปลายที่โรงเรียนเบญจมราชรังสฤษฎิ์ โดยเข้าแข่งวอลเลย์บอลให้แก่ทางโรงเรียนในระดับจังหวัด รวมถึงได้แข่งกับโรงเรียนใหญ่ ๆ ในเมืองกรุง และสำเร็จการศึกษาระดับปริญญาตรีจากมหาวิทยาลัยราชภัฏพระนคร มนต์ชัยได้เป็นนักกีฬาวอลเลย์บอลชายทีมชาติไทยตั้งแต่ พ.ศ. 2530 และอำลาการทำหน้าที่เป็นนักกีฬาทีมชาติไทยเนื่องด้วยเข้ารับราชการทหารอากาศเมื่อครั้งที่เข้าแข่งขันซีเกมส์ 1991 ที่ประเทศฟิลิปปินส์ ซึ่งทีมของเขาได้รับเหรียญเงิน แม้จะเลิกทำหน้าที่เป็นนักกีฬาทีมชาติ เขาก็ยังได้เข้าร่วมแข่งขันวอลเลย์บอล ถ้วย ก. และกีฬากองทัพ ให้แก่ทีมทหารอากาศ มนต์ชัย ได้รับการเรียกตัวไปเป็นผู้ช่วยผู้ฝึกสอนให้แก่วอลเลย์บอลชายทีมชาติไทยในการแข่งซีเกมส์ 2005 ที่ประเทศฟิลิปปินส์ ที่ซึ่งทีมของเขาได้รับรางวัลเหรียญทอง จากนั้น เขาก็ได้เข้าทำหน้าที่เป็นผู้ฝึกสอนทีมชาติแทนอาจารย์โสภณ ซึ่งเป็นผู้ฝึกสอนคนก่อนที่เกษียณไป โดยมนต์ชัยพาทีมชาติไทยเข้ารับรางวัลเหรียญทองแดงในการแข่งซีเกมส์ 2007 ที่จังหวัดนครราชสีมา จากนั้น มนต์ชัยได้ตัดสินใจสร้างนักกีฬาหน้าใหม่ โดยคงเหลือไว้เพียงกิตติคุณ ศรีอุทธวงศ์ และวันชัย ทัพวิเศษ และพาทีมชาติไทยคว้าแชมป์ซีเกมส์ 2011 ที่ประเทศอินโดนีเซีย นอกจากนี้ มนต์ชัยยังทำหน้าที่เป็นผู้ฝึกสอนวอลเลย์บอลชายทีมชาติไทย ในการแข่งวอลเลย์บอลชายชิงแชมป์โลก 2014 รอบคัดเลือก โซนเอเชีย รอบสุดท้าย ที่แคนเบอร์รา ประเทศออสเตรเลีย รวมถึงทำหน้าที่เป็นหัวหน้าผู้ฝึกสอนทีมชาติไทย ในการแข่งวอลเลย์บอลชายชิงแชมป์เอเชีย 2013 ที่สหรัฐอาหรับเอมิเรตส์ ที่ซึ่งทีมชาติไทยได้อันดับ 6 รวมถึงในการแข่งวอลเลย์บอลในซีเกมส์ 2013 ที่กรุงเนปยีดอ ประเทศพม่า โดยในรอบรองชนะเลิศ ทีมชาติไทยเป็นฝ่ายชนะทีมชาติเวียดนาม 3-0 เซต และในรอบชิงชนะเลิศ ทีมชาติไทยเป็นฝ่ายชนะทีมชาติอินโดนีเซีย 3-0 เซต ส่งผลให้ทีมชายของไทยคว้าแชมป์เป็นสมัยที่ 6 และเป็นการป้องกันแชมป์ซีเกมส์ได้เป็นครั้งแรกในประวัติศาสตร์ชีวิตส่วนตัว ชีวิตส่วนตัว. ด้านชีวิตส่วนตัว มนต์ชัย สุภจิรกุล มีภรรยาชื่อวราภรณ์ เมธาภัทร์ ซึ่งเป็นอดีตนักวอลเลย์บอลสโมสรเป๊ปซี่ และอดีตนักกีฬาวอลเลย์บอลหญิงทีมชาติไทย และมีลูกด้วยกัน 2 คนเป็นชาย 1 คน หญิง 1 คน ซึ่งได้แก่พิศุทธิ์ และพุธิตา สุภจิรกุล ที่เป็นนักกีฬาแบดมินตันทีมชาติไทยความสำเร็จความสำเร็จ. - ในฐานะนักกีฬาทีมชาติไทย - เหรียญเงิน ซีเกมส์ 1991 ที่ประเทศฟิลิปปินส์- ในฐานะผู้ฝึกสอน - เหรียญทองแดง วอลเลย์บอลในซีเกมส์ 2007 ที่จังหวัดนครราชสีมา ประเทศไทย - เหรียญทอง วอลเลย์บอลในซีเกมส์ 2011 ที่ปาเล็มบัง ประเทศอินโดนีเซีย - เหรียญทอง วอลเลย์บอลในซีเกมส์ 2013 ที่กรุงเนปยีดอ ประเทศพม่า</doc>
