<doc id="183429" url="https://th.wikipedia.org/wiki?curid=183429" title="ภาษาบีซู">ภาษาบีซู ภาษาบีซู (Bisu) หรือภาษามบีซู ภาษามีซู ภาษามีบีซู ภาษาเลาเมียน เป็นภาษาที่มีผู้พูดในประเทศจีนและประเทศไทย มีผู้พูดทั้งหมดราว 3,000 คน โดยในจีนมี 2,000 คน ( พ.ศ. 2542) โดยเป็นผู้ที่พูดได้ภาษาเดียว 500 คน พบบริเวณสิบสองปันนา (Xishuangbanna)ในยูนนานตะวันตกเฉียงใต้ หมู่บ้านเมงเจอ (Mengzhe) ในเขตเมงไฮ (Menghai County) ในหมู่บ้านของเขตจีงซีน (Jingxin) ฟูยัน (Fuyan) และนานยา (Nanya) ในเขตเมงเลีย (Menglian) และบางส่วนของเขตซีเมิง (Ximeng County) ในประเทศไทยมีรายงานว่าพบผู้พูดภาษานี้ราว 1,000 คน (พ.ศ. 2530) โดยกระจายอยู่ทางเหนือของจังหวัดลำปาง ทางตะวันตกเฉียงใต้ของเชียงใหม่ ส่วนมากเป็นชาวเขานับถือศาสนาพื้นเมือง อัตราการรู้หนังสือภาษาแม่ต่ำกว่า 1% อัตราการรู้หนังสือภาษาที่สองต่ำกว่า 5% อาจมีผู้พูดภาษานี้อยู่ในพม่าและลาวด้วย จัดอยู่ในตระกูลภาษาจีน-ทิเบต ตระกูลภาษาย่อยทิเบต-พม่า สาขา พม่า-โลโล สาขาย่อยโลโล ภาษานี้มีความใกล้เคียงกับภาษามปี ภาษาปเยนและภาษาผู้น้อย ความแตกต่างของแต่ละสำเนียงขึ้นกับอิทธิพลของภาษากลุ่มกะไดและคำยืมจากภาษาละหู่ รากศัพท์มีความคล้ายคลึงกับภาษาฮานี 36% ภาษาละหู่ 32% และภาษาลิซู 31% ผู้พูดภาษานี้ในจีนกำลังเปลี่ยนไปใช้ภาษาละหู่หรือภาษากะได ส่วนใหญ่ใช้ในหมู่ผู้ใหญ่ และเด็กใช้ภาษานี้กับผู้ใหญ่ ผู้พูดภาษานี้ในจีน 80% พูดภาษาละหู่ ภาษากะได หรือภาษาจีนได้ด้วย และมี 10% ที่พูดภาษาเหล่านี้ได้ทั้งหมดรวมทั้งภาษาฮานี การเรียงประโยคเป็นแบบประธาน-กริยา-กรรม โครงสร้างพยางค์เป็นแบบง่ายๆ มีเสียงวรรณยุกต์สามเสียง</doc>
