<doc id="466007" url="https://th.wikipedia.org/wiki?curid=466007" title="ธีรวัฒน์ หอมกลิ่น">ธีรวัฒน์ หอมกลิ่น สิบเอก ธีรวัฒน์ หอมกลิ่น นนส.ทบ.รุ่นที่ 10 ปี 49 ร้อยฉลาม เกิดวันที่ 13 ตุลาคม พ.ศ. 2530 ที่กรุงเทพมหานคร เป็นนักกีฬายูโดชาวไทย ที่ได้รับเลือกเข้าร่วมแข่งขันกีฬายูโดในโอลิมปิกฤดูร้อน 2012 รุ่นน้ำหนักไม่เกิน 100 กก. ซึ่งเขาเคยได้รับรางวัลเหรียญเงินจากการแข่งขันซีเกมส์ 2011 รุ่น 90-100 กก. ปัจจุบันกำลังศึกษาที่สถาบันการพลศึกษา วิทยาเขต จังหวัดสุพรรณบุรี และรับราชการทหารบก สังกัดกองพันทหารช่างที่ 15 จังหวัดปัตตานี ทั้งนี้ เขาได้เข้าร่วมการแข่งขันยูโดชิงแชมป์โลกที่ประเทศฝรั่งเศส เมื่อ พ.ศ. 2555 ส่งผลให้เขาอยู่ในอันดับที่ 16 และทางคณะกรรมการสหพันธ์ยูโดนานาชาติได้ประกาศมอบไวลด์การ์ดแก่เขาในเวลาต่อมาโอลิมปิกฤดูร้อน 2012 โอลิมปิกฤดูร้อน 2012. ธีรวัฒน์ หอมกลิ่น ได้มีโอกาสทำการฝึกฝนกับคู่ซ้อมอย่าง นิค โคโคเทย์โล ซึ่งเป็นนักยูโดชาวอังกฤษ ผู้เป็นอดีตนักกีฬาโอลิมปิกและเป็นแชมป์ในการแข่งขันหลายรายการ รวมถึงได้รับการฝึกสอนจากปรมาจารย์อย่าง สตีฟ พูลเลน เจ้าของสายแดงขาวซึ่งเป็นระดับที่สูงกว่าสายดำมาให้คำแนะนำ โดยธีรวัฒน์ได้เปิดเผยว่าตนรู้สึกเสียดายที่มีเวลาซ้อมกับพวกเขาค่อนข้างน้อย โดยเชื่อว่าหากได้รับการฝึกซ้อมมากกว่านี้จะทำให้ตนแข็งแกร่งมากขึ้น ก่อนที่ธีรวัฒน์จะทำการแข่งขันในกีฬายูโดในโอลิมปิกฤดูร้อน 2012 รุ่นน้ำหนักไม่เกิน 100 กก. ในวันที่ 2 สิงหาคม พ.ศ. 2555 โดยพบกับ ไนดาน ตูฟชินบายา จากประเทศมองโกเลีย ผู้เป็นเจ้าของเหรียญทองโอลิมปิกฤดูร้อน 2008 ซึ่งธีรวัฒน์เป็นฝ่ายแพ้ในรอบแรก</doc>
