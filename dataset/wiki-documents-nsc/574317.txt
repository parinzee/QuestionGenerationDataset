<doc id="574317" url="https://th.wikipedia.org/wiki?curid=574317" title="ตำบลบางพลับ (อำเภอปากเกร็ด)">ตำบลบางพลับ (อำเภอปากเกร็ด) ตำบลบางพลับ เป็นตำบลหนึ่งในอำเภอปากเกร็ด จังหวัดนนทบุรี ในอดีตเป็นพื้นที่ปิด ไม่มีทางหลวงสายหลักหรือถนนสายใหญ่เข้าถึง มีเพียงลำคลองและถนนสายเล็ก ๆ ที่ใช้เป็นเส้นทางสัญจรในท้องที่ และมีประชากรอาศัยอยู่เบาบาง ส่วนมากประกอบอาชีพทำนาและทำสวนผลไม้ แต่หลังจากที่มีการก่อสร้างและเปิดใช้ถนนราชพฤกษ์และถนนชัยพฤกษ์เมื่อปี พ.ศ. 2548-2549 ทำให้การคมนาคมติดต่อระหว่างตำบลบางพลับกับท้องที่อื่น ๆ มีความสะดวกขึ้นมาก ความเจริญหลั่งไหลเข้าสู่พื้นที่อย่างรวดเร็วพร้อมกับการย้ายถิ่นเข้ามาของผู้คนจากภายนอก บางส่วนจึงกลายเป็นพื้นที่รองรับการขยายตัวของเศรษฐกิจ และบางส่วนก็เปลี่ยนแปลงเป็นโครงการหมู่บ้านจัดสรร วิถีชีวิตของผู้คนในตำบลบางพลับจึงเปลี่ยนแปลงไปจากชุมชนเกษตรกรรมเป็นชุมชนเมืองตามไปด้วย โดยชุมชนดั้งเดิมคงเหลืออยู่ตามริมแม่น้ำเจ้าพระยาและตามลำคลองสายต่าง ๆ เช่น คลองบางพลับใหญ่ คลองบางพลับน้อย คลองบางภูมิ คลองบางวัด เป็นต้นประวัติ ประวัติ. เดิมตำบลบางพลับขึ้นอยู่กับอำเภอบางบัวทองเมื่อแรกตั้งอำเภอนี้ขึ้นในแขวงเมืองนนทบุรี โดยในช่วงแรก บางพลับยังคงเป็นท้องที่หนึ่งของตำบลบางบัวทอง (ตำบลอ้อมเกร็ดในปัจจุบัน) ตำบลคลองพระอุดม และตำบลคลองข่อย ดังปรากฏในหนังสือทำเนียบคณะสงฆ์ ร.ศ. 123 (พ.ศ. 2448) ซึ่งกล่าวว่า วัดสาลีโขภิตารามขึ้นกับตำบลบางบัวทอง อำเภอบางบัวทอง ท้องที่ตำบลบางพลับนั้นเดิมมีสภาพเป็นป่าและมีต้นมะพลับขนาดใหญ่อยู่มาก โดยเฉพาะอย่างยิ่งตามลำคลองที่ไหลผ่านกลางพื้นที่นั้นมีต้นมะพลับขึ้นอยู่ทั่วไป จึงเรียกคลองนั้นว่า "คลองบางพลับ" ซึ่งมีทั้งคลองบางพลับใหญ่และคลองบางพลับน้อย ส่วนชุมชนที่อยู่ในคลองก็เรียกว่า "บ้านบางพลับ" ต่อมาเมื่อมีการจัดตั้งเป็นตำบลจึงใช้ชื่อคลองและชื่อชุมชนบางพลับเป็นชื่อ ตำบลบางพลับ เมื่อปี พ.ศ. 2463 กระทรวงนครบาลได้โอนตำบลบางพลับ (รวมทั้งตำบลอ้อมเกร็ด) จากอำเภอบางบัวทองมาขึ้นกับอำเภอปากเกร็ด เพื่อความเหมาะสมด้านการปกครอง ตำบลบางพลับจึงอยู่ในท้องที่การปกครองของอำเภอปากเกร็ดจนถึงปัจจุบัน ปัจจุบันองค์กรปกครองส่วนท้องถิ่นที่ดูแลตำบลบางพลับเต็มพื้นที่นั้นมีฐานะเป็น เทศบาลตำบลบางพลับ ได้รับการยกฐานะจากเดิมที่เป็นองค์การบริหารส่วนตำบลบางพลับในวันที่ 6 กันยายน พ.ศ. 2556ที่ตั้งและอาณาเขต ที่ตั้งและอาณาเขต. ตำบลบางพลับตั้งอยู่ทางทิศตะวันตกของอำเภอปากเกร็ด ห่างจากที่ว่าการอำเภอประมาณ 5 กิโลเมตร มีอาณาเขตติดต่อกับเขตการปกครองข้างเคียงดังต่อไปนี้- ทิศเหนือ ติดต่อกับตำบลละหาร (อำเภอบางบัวทอง) และตำบลคลองข่อย มีแนวกึ่งกลางถนนในหมู่บ้านคาซ่าวิลล์ แนวกำแพงหมู่บ้านคาซ่าวิลล์ และคลองขุนมหาดไทย (ท่าลาย) และแนวระวางโฉนดที่ดินระหว่างตำบลบางพลับกับตำบลคลองข่อยเป็นเส้นแบ่งเขต - ทิศตะวันออก ติดต่อกับตำบลคลองพระอุดมและตำบลเกาะเกร็ด มีแนวกึ่งกลางคลองบางภูมิและแม่น้ำเจ้าพระยาเป็นเส้นแบ่งเขต - ทิศใต้ ติดต่อกับตำบลอ้อมเกร็ด และตำบลพิมลราช (อำเภอบางบัวทอง) มีแนวกึ่งกลางคลองบางน้อย คลองหัวจิก (รางปลิง) แนวกำแพงหมู่บ้านพฤกษ์ภิรมย์ แนวขอบถนนราชพฤกษ์ แนวอาคารพาณิชย์จรัสล้อแม็ก แนวกำแพงหมู่บ้านดิเอมเมอรัลด์การ์เด้นแอนด์สปอร์ตคลับ ถนนในหมู่บ้านดิเอมเมอรัลด์การ์เด้นแอนด์สปอร์ตคลับ คลองขุนมหาดไทย (ท่าลาย) แนวกำแพงหมู่บ้านดิเอมเมอรัลด์การ์เด้นบางบัวทอง แนวกำแพงหมู่บ้านดิเอมเมอรัลด์พาร์ค 3 แนวกำแพงหมู่บ้านลภาวัน 10 และคลองชลประทานพระอุดม-บางบัวทอง (คลองแอน) เป็นเส้นแบ่งเขต - ทิศตะวันตก ติดต่อกับตำบลพิมลราชและตำบลละหาร (อำเภอบางบัวทอง) มีแนวกึ่งกลางคลองชลประทานพระอุดม-บางบัวทอง (คลองแอน) เป็นเส้นแบ่งเขตการแบ่งเขตการปกครอง การแบ่งเขตการปกครอง. ตำบลบางพลับมีเขตการปกครองทั้งหมด 5 หมู่บ้าน ได้แก่- หมู่ที่ 1 บ้านคุ้งน้ำวน ตั้งอยู่ริมแม่น้ำเจ้าพระยาตั้งแต่ปากคลองบางพลับใหญ่ไปจนถึงปากคลองบางน้อย ในอดีตกระแสน้ำที่ไหลแรงมากจะคอยกัดเซาะตลิ่งและก่อให้เกิดวังน้ำวนตรงคุ้งน้ำแห่งนี้ - หมู่ที่ 2 บ้านบางพลับใหญ่ หรือ บ้านบางพลับ มีคลองบางพลับใหญ่ไหลผ่านกลางพื้นที่ เป็นหมู่บ้านที่มีจำนวนประชากรมากที่สุดในตำบลเนื่องจากเป็นที่ตั้งของบ้านจัดสรรหลายแห่ง - หมู่ที่ 3 บ้านระแหง ตั้งอยู่ริมแม่น้ำเจ้าพระยาตั้งแต่ปากคลองบางภูมิไปจนถึงปากคลองบางพลับใหญ่ - หมู่ที่ 4 บ้านบางวัด หรือ บ้านบางพลับ ตั้งอยู่ตอนกลางของตำบล ระหว่างคลองบางวัดกับคลองบางพลับน้อย - หมู่ที่ 5 บ้านบางภูมิ ตั้งอยู่ทางตอนเหนือสุดของตำบล ตั้งแต่คลองบางวัดขึ้นไปจนจรดเขตตำบลคลองข่อย มีคลองบางภูมิไหลผ่านในพื้นที่สถานที่สำคัญสถานที่สำคัญ. - วัดสาลีโขภิตาราม - โรงเรียนวัดสาลีโขภิตาราม (อุ่น-อนุสรณ์) - เจดีย์สามองค์บริเวณท่าน้ำวัดสาลีโขภิตาราม - โรงพยาบาลส่งเสริมสุขภาพตำบล ตำบลบางพลับ - สถานีตำรวจภูธรคลองข่อย</doc>
