<doc id="643951" url="https://th.wikipedia.org/wiki?curid=643951" title="มุนีร อัลฮะดาดี">มุนีร อัลฮะดาดี มุนีร อัลฮะดาดี มุฮัมมัด () ออกเสียงแบบภาษาสเปนว่า มูนีร์ เอล ฆาดาดิ โมฆามัด () หรือที่รู้จักกันดีในชื่อ มูนีร์ (Munir) นักฟุตบอลอาชีพชาวสเปนเชื้อสายโมร็อกโก ปัจจุบันเล่นในตำแหน่งกองหน้า สังกัดบาเลนเซีย ในลาลีกา สเปน โดยย้ายมาจากบาร์เซโลนาในแบบยืมตัว อัลฮะดาดีเกิดเมื่อวันที่ 1 กันยายน ค.ศ. 1995 ในเมืองซานโลเรนโซเดเอลเอสโกเรียลในแคว้นมาดริด โดยทั้งพ่อและแม่เป็นชาวโมร็อกโกที่อพยพมาอาศัยอยู่ที่ประเทศสเปน เริ่มต้นจากการเป็นนักฟุตบอลเยาวชนของอัตเลตีโกมาดริด ด้วยวัย 12 ขวบ จากนั้นจึงถูกปล่อยให้กับราโยมาฆาดาออนดา ซึ่งเป็นสโมสรเล็ก ๆ ซึ่งอยู่ห่างจากสนามฝึกซ้อมของอัตเลตีโกมาดริดไปเพียง 20 นาที เมื่อปี ค.ศ. 2010 ซึ่งที่สโมสรแห่งนี้ อัลฮะดาดีได้ลงเล่น 30 นัด แต่ยิงประตูได้มากถึง 32 ประตู โดยมีแมวมองจากหลายสโมสรให้ความสนใจ ทั้งแมนเชสเตอร์ซิตีในอังกฤษ บาร์เซโลนา และเรอัลมาดริด 2 สโมสรใหญ่ในสเปน ในที่สุดก็เป็นบาร์เซโลนาที่ได้ตัวอัลฮะดาดีไป โดยแมวมองของสโมสรที่ส่งข้อความไปยังผู้บริหารหลังจากที่ได้เห็นการเล่นของอัลฮะดาดีแล้ว และหัวหน้าผู้ฝึกสอนชุดเยาวชนของสโมสรถึงกับเก็บเสื้อผ้ามาดูการเล่นของอัลฮะดาดี ด้วยตนเอง ในนัดที่ราโยมาฆาดาออนดา พบกับบรูเนเต ซึ่งอัลฮะดาดีสามารถทำแฮตทริกได้อีกด้วยทั้งเท้าซ้ายและขวา รวมถึงการโหม่ง ในบาร์เซโลนา ชุดเบ อัลฮะดาดีได้มีโอกาสลงเล่นอย่างสม่ำเสมอต่อเนื่องมาตลอดก่อนการเปิดฤดูกาล โดยสามารถทำประตูได้ถึง 4 ประตูจากการแข่งขันนัดอุ่นเครื่องทั้งหมด 5 นัด ประกอบกับสถานการณ์ในทีมชุดใหญ่ที่กองหน้าอย่างลุยส์ ซัวเรซ ยังถูกแบน และเนย์มาร์ ก็ยังไม่หายจากอาการบาดเจ็บ อัลฮะดาดีจึงได้รับโอกาสจากลุยส์ เอนรีเก ผู้จัดการทีมของบาร์เซโลนา ให้ลงเล่นในตำแหน่งตัวจริงของสโมสร ในต้นฤดูกาล 2016–17 อัลฮะดาดีได้ย้ายไปบาเลนเซียในแบบยืมตัว เป็นเวลาหนึ่งฤดูกาล โดยถือเป็นส่วนหนึ่งของสัญญาที่บาร์เซโลมาได้ซื้อตัวปาโก อัลคาเซร์ กองหน้าจากบาเลนเซียมา โดยในฤดูกาลก่อนหน้านั้น อัลฮะดาดีได้ยิงประตูให้กับบาร์เซโลนาได้ทั้งหมด 8 ประตู จากการลงเล่นทุกรายการ 25 นัด</doc>
