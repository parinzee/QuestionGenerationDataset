<doc id="799072" url="https://th.wikipedia.org/wiki?curid=799072" title="เจลาโต">เจลาโต เจลาโต () เป็นคำภาษาอิตาลีแปลว่าไอศกรีม ในภาษาอังกฤษโดยทั่วไปใช้เรียกไอศกรีมที่ทำขึ้นตามแบบอย่างอิตาลี ส่วนผสมพื้นฐานของไอศกรีมชนิดนี้ได้แก่ นม, ครีม, น้ำตาล และแต่งกลิ่นรสด้วยผลไม้, เมล็ดพืชบดเป็นครีมข้น หรือสารให้กลิ่นรสอื่น ๆ เจลาโตมีฟองอากาศแทรกอยู่ในเนื้อไอศกรีมน้อยกว่าของหวานแช่แข็งชนิดอื่น ๆ จึงเนื้อสัมผัสที่แน่นเนียนและมีรสชาติเข้มข้นแตกต่างกับไอศกรีมชนิดอื่น ๆ อย่างชัดเจน ปริมาณน้ำตาลในเจลาโตจะสมดุลกับปริมาณน้ำเพื่อป้องกันไม่ให้ไอศกรีมแข็งตัวในอุณหภูมิต่ำ ประเภทของน้ำตาลที่ใช้ได้แก่ ซูโครส, เดกซ์โทรส, น้ำเชื่อมกลูโคสและฟรักโทส (inverted sugar) เพื่อควบคุมไม่ให้มีรสหวานแหลมเกินไป ตามปกติ ในการทำเจลาโตยังเติมสารให้ความคงตัวเข้าไปด้วย โดยในการผลิตจำนวนมากเพื่อการพาณิชย์นิยมใช้ยางเมล็ดกวาร์ (guar gum) ในอิตาลี ตามกฎหมาย เจลาโตจะต้องมีไขมันเนยอย่างต่ำร้อยละ 3.5 แต่ในสหรัฐอเมริกายังไม่มีบทนิยามมาตรฐานตามกฎหมายสำหรับเจลาโต มีเพียงบทนิยามมาตรฐานสำหรับไอศกรีมซึ่งต้องมีไขมันเนยอย่างน้อยร้อยละ 10</doc>
