<doc id="772291" url="https://th.wikipedia.org/wiki?curid=772291" title="มายึม โชยิง วังโม ดอร์จี">มายึม โชยิง วังโม ดอร์จี มายึม โชยิง วังโม ดอร์จี (; ประสูติ พ.ศ. 2440 — สิ้นพระชนม์ 26 พฤษภาคม พ.ศ. 2537) หรือ รานีโชยิง วังโม ดอร์จี () เป็นพระราชชนนีในสมเด็จพระราชินีเกซัง โชเดน พระมเหสีในสมเด็จพระราชาธิบดีจิกมี ดอร์จี วังชุก และเป็นที่รู้จักจากการออกแบบธงชาติภูฏานพระประวัติ พระประวัติ. มายึม โชยิง วังโม ดอร์จี ประสูติในวงศ์เจ้านายแห่งรัฐสิกขิมปี พ.ศ. 2440 ณ กังต็อก เป็นพระธิดาในทูต็อบ นัมกยัล (Thutob Namgyal) มหาราชาแห่งสิกขิม ประสูติแต่เยเซย์ ดอลมา (Yeshay Dolma) มายึมเสกสมรสกับก็อนซิง โซนัม ต็อบกเย ดอร์จี (Gonzing Sonam Tobgye Dorji) และมีพระธิดาพระองค์หนึ่ง ที่ต่อมามีพระอิสริยยศเป็นสมเด็จพระราชินีเกซัง โชเดนหลังอภิเษกสมรสกับสมเด็จพระราชาธิบดีจิกมี ดอร์จี วังชุก ด้วยเหตุนี้ราชวงศ์วังชุกจึงมีเชื้อสายเจ้านายสิกขิมมาผสม ทั้งนี้พระองค์ศรัทธาในบวรพุทธศาสนายิ่ง โดยบริจาคทรัพย์ส่วนพระองค์เพื่อสร้างวัดและอารามจำนวนหนึ่ง สมเด็จพระราชาธิบดีจิกมี ซิงเย วังชุกทรงโปรดเกล้าสถาปนามายึมขึ้นเป็นเจ้าแห่งราชวงศ์วังชุก ด้วยเป็นพระอัยยิกาฝ่ายพระชนนี ต่อมาพระองค์สิ้นพระชนม์เมื่อวันที่ 26 พฤษภาคม พ.ศ. 2537 สิริพระชนมายุ 97 พรรษาทรงออกแบบธงชาติภูฏาน ทรงออกแบบธงชาติภูฏาน. พระองค์ทรงออกแบบธงชาติภูฏานตามพระราชเสาวนีย์ของสมเด็จพระราชินีเกซัง โชเดน เพื่อใช้สำหรับการประชุมของชาติเอเชียครั้งแรกที่กรุงนิวเดลี ในวันที่ 23 สิงหาคม พ.ศ. 2490 ที่ประเทศภูฏานได้รับคำเชิญให้เข้าร่วมพร้อมกับประเทศอื่นอีก 27 ประเทศ โดยพระองค์และลอนเชน จิกมี ปัลเดน ดอร์จี (Lonchen Jigme Palden Dorji) อดีตนายกรัฐมนตรี เป็นตัวแทนของประเทศสำหรับเข้าร่วมประชุม ในการออกแบบธงชาตินั้นทรงเลือกมังกรเป็นสัญลักษณ์ตามนามของประเทศที่มีความหมายในภาษาซองคาว่า "ดินแดนแห่งมังกร" ส่วนสีส้มและเหลืองนั้นเป็นสีที่สื่อถึงพุทธศาสนา</doc>
