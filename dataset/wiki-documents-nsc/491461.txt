<doc id="491461" url="https://th.wikipedia.org/wiki?curid=491461" title="กอพัฒน์ เจริญบรรพชน">กอพัฒน์ เจริญบรรพชน กอพัฒน์ "เฮนรี" เจริญบรรพชน (Gorpat Charoenbanpanchon) หรือ จี. เฮนรี เจริญ (Gorpat Henry Charoen) (เกิด พ.ศ. 2516 - ) นายกเทศมนตรีเมืองลาพัลมา ในออเรนจ์เคาน์ตี รัฐแคลิฟอร์เนีย เป็นนักการเมืองชาวอเมริกันเชื้อสายไทยคนแรกที่ชนะการเลือกตั้งการเมืองท้องถิ่นในสหรัฐอเมริกา และนักการเมืองอเมริกันเชื้อสายเอเชียคนแรกในรอบสิบปี ที่ชนะการเลือกตั้งในเขตนี้ โดยได้รับการเลือกตั้งเป็นสมาชิกสภาเทศบาลเมืองลาพัลมา ในปี ค.ศ. 2006 ได้รับเลือกเป็นนายกเทศมนตรีเมือง ในปีถัดมา และดำรงตำแหน่งสมัยที่สอง ในปี ค.ศ. 2012 กอพัฒน์เกิดที่ประเทศไทย เดินทางไปอาศัยอยู่สหรัฐอเมริกาพร้อมกับครอบครัวตั้งแต่อายุ 5 ปี จบวิศวกรรมอุตสาหกรรมที่มหาวิทยาลัยเซาเทิร์นแคลิฟอร์เนีย และปริญญาโทสาขาธุรกิจการเงิน ที่มหาวิทยาลัยเออร์ไวน์ กอพัฒน์สมรสกับภรรยาชื่อ มีมี่ และมีบุตรชายด้วยกันหนึ่งคน เมื่อเดือนมีนาคม 2011 กอพัฒน์ได้ประกาศเสนอตัวเป็นตัวแทนพรรครีพับลิกัน ลงสมัครสมาชิกสภาผู้แทนราษฎรสหรัฐอเมริกา (Assemblyman) ของรัฐแคลิฟอร์เนีย เขต 67 ในการเลือกตั้งเดือนพฤศจิกายน 2012 แต่ได้ประกาศถอนตัวในเวลาต่อมา เนื่องจากการปรับเขตเลือกตั้งใหม่</doc>
