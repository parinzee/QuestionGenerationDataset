<doc id="192975" url="https://th.wikipedia.org/wiki?curid=192975" title="ด็อก เดย์ อาฟเตอร์นูน">ด็อก เดย์ อาฟเตอร์นูน ด็อก เดย์ อาฟเตอร์นูน (Dog Day Afternoon) ชื่อไทย : ปล้นกลางแดด เป็นภาพยนตร์อเมริกันที่ออกฉายในปี ค.ศ. 1975 กำกับโดย ซิดนีย์ ลูเมท นำแสดงโดย อัล ปาชิโน และจอห์น คาซาล เป็นภาพยนตร์เรื่องที่สองที่อัล ปาชิโน ร่วมงานกับซิดนีย์ ลูเมท หลังจากความสำเร็จของภาพยนตร์เรื่องก่อนหน้า คือเรื่อง เซอร์ปิโก ภาพยนตร์ได้แรงบันดาลใจมาจากบทความชื่อ "The Boys in the Bank" เขียนโดยนักเขียนชื่อ P. F. Kluge ตีพิมพ์ในนิตยสารไลฟ์ ฉบับ ค.ศ. 1972 เกี่ยวกับเหตุการณ์ที่เกิดขึ้นเมื่อวันที่ 22 สิงหาคม ค.ศ. 1972 เมื่อชายหนุ่มชื่อ John Wojtowicz และเพื่อนคู่หูชื่อ แซล (Salvatore Naturile) ปล้นธนาคารเชสต์แมนฮัตตัน ในบรูกลิน มหานครนิวยอร์ก และจับตัวประกัน เหตุการณ์นี้เกิดขึ้นตอนบ่ายของวันที่ร้อนที่สุดในฤดูร้อน ซึ่งมีสำนวนเรียกในภาษาอังกฤษว่า "Dog Days" หรือ "the dog days of summer" ภาพยนตร์ได้ดัดแปลงชื่อตัวเอก เป็น ซันนี (Sonny Wortzik) ซึ่งบุกเข้าปล้นธนาคาร เพื่อหาเงินไปให้แฟนหนุ่มผ่าตัดแปลงเพศเป็นผู้หญิงเต็มตัว และพบว่าในตู้เซฟของธนาคารแทบจะไม่มีเงินเหลืออยู่เลย ภาพยนตร์ได้รับการเสนอชื่อเข้าชิงรางวัลออสการ์และรางวัลลูกโลกทองคำหลายรางวัล และได้รับรางวัลบทภาพยนตร์ดั้งเดิมยอดเยี่ยม</doc>
