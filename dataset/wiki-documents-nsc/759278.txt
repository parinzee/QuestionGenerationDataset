<doc id="759278" url="https://th.wikipedia.org/wiki?curid=759278" title="เกาะสึชิมะ">เกาะสึชิมะ สึชิมะ () เป็นเกาะหนึ่งของหมู่เกาะญี่ปุ่นที่ตั้งอยู่บริเวณช่องแคบเกาหลี กึ่งกลางระหว่างแผ่นดินญี่ปุ่นกับคาบสมุทรเกาหลี เดิมทีเกาะสึชิมะเป็นเกาะเดี่ยวผืนเดียว แต่ก็ต้องแบ่งออกเป็นสองส่วนจากการขุดคลองโอฟุนะโกะชิเซะโตะในปี ค.ศ. 1671 และแบ่งออกเป็นสามส่วนจากการขุดคลองมันเซะกิเซะโตะในปี ค.ศ. 1900 คลองที่ไหลผ่านใจกลางเกาะ ได้แบ่งเกาะสึชิมะออกเป็นสองส่วน คือ สึชิมะเหนือ (คะมิจิมะ) และ สึชิมะใต้ (ชิโมะจิมะ) อย่างไรก็ตาม เกาะสึชิมะยังมีอาณาเขตครอบคลุมถึงเกาะเล็กน้อยต่าง ๆ โดยรอบกว่าอีก 70 เกาะ แต่ก็มักจะเรียกรวม ๆ ว่าเกาะสึชิมะ กลุ่มเกาะมีความยาวราว 70 กิโลเมตร และกว้างราว 15 กิโลเมตร มีประชากรอาศัยราว 34,000 คน โดยที่สึชิมะถือเป็นเกาะที่ใหญ่ที่สุดของกลุ่มเกาะของจังหวัดนะงะซะกิ และเป็นเกาะที่ใหญ่เป็นอันดับ 4 ของญี่ปุ่น (หากไม่นับฮนชู, คีวชู, ชิโกะกุ และฮกไกโด) ทั้งนี้ เมืองชังว็อนของเกาหลีใต้เคยอ้างกรรมสิทธิ์เหนือเกาะนี้ โดยใช้ชื่อว่า "แทมาโด" ()</doc>
