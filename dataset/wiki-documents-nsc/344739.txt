<doc id="344739" url="https://th.wikipedia.org/wiki?curid=344739" title="ซิด วิเชียส">ซิด วิเชียส จอห์น ไซมอน เบเวอร์ลี (ชื่อเกิด จอห์น ไซมอน ริตชี, 10 พฤษภาคม ค.ศ. 1957 – 2 กุมภาพันธ์ ค.ศ. 1979) มีชื่อในวงการดนตรีว่า ซิด วิเชียส เป็นนักดนตรีแนวพังก์ร็อกชาวอังกฤษ มีชื่อเสียงในฐานะอดีตสมาชิกคนสำคัญในตำแหน่งมือเบสและนักร้องนำของวงเซ็กซ์ พิสทอลส์ วิเชียส ได้เข้าร่วมวง เซ็กซ์ พิสทอลส์ ในช่วงต้นปี ค.ศ. 1977 เพื่อมาแทนที่ เกล็น แม็ตล็อก มือเบสคนแรกของวง โดยวิเชียสมีปัญหาจากการใช้สารเสพติด และมีอาการตับอักเสบ ทำให้ถูกส่งเข้ารับการรักษาตัวที่โรงพยาบาล ในระหว่างที่วงกำลังบันทึกเสียงเพื่อทำอัลบั้ม Never Mind the Bollocks, Here's the Sex Pistols ซึ่งเป็นสตูดิโออัลบั้มชุดเดียวของทางวง อย่างไรก็ตามเขาได้บันทึกเสียงเบสร่วมกับทางวงในสตูดิโออัลบั้มชุดดังกล่าว 1 เพลง ต่อมาซิด วิเชียส ได้มีโอกาสร้องนำให้กับวงเซ็กซ์ พิสทอลส์ 3 เพลง ในภาพยนตร์เรื่อง The Great Rock 'n' Roll Swindle ซึ่งเขาได้ร่วมแสดงด้วย ในปี ค.ศ. 1978 ซิด วิเชียส ถูกเจ้าหน้าที่ตำรวจเมืองแมนฮัตตันจับกุมและตกเป็นผู้ต้องหาในคดีฆาตกรรม แนนซี สปันเจน แฟนสาวของเขา แต่ภายหลังเขาได้รับการปล่อยตัวเนื่องจากยังมีข้อสงสัยในคดีที่พิสูจน์ไม่ได้ว่าเขาเป็นผู้กระทำผิดหรือไม่ ต่อมาเขาถูกเจ้าหน้าที่ตำรวจจับกุมอีกครั้งในข้อหาทำร้ายร่างกาย ท็อดด์ สมิธ ซึ่งเป็นน้องชายของแพตตี สมิธ นักร้องชาวอเมริกัน ทำให้ถูกจำคุกและต้องเข้ารับการบำบัดอาการติดยาเสพติดที่เกาะไรเกอส์ ใน นิวยอร์ก หลังพ้นโทษ ในปี ค.ศ. 1979 ซิด วิเชียส เสียชีวิตจากการใช้ยาเกินขนาด โดยหลังจากที่เขาเสียชีวิตได้ 4 สัปดาห์ได้มีการวางจำหน่ายอัลบั้มเพลงประกอบภาพยนตร์เรื่อง The Great Rock 'n' Roll Swindle ที่เขาได้ร่วมร้องเอาไว้ นอกจากนี้ยังมีอัลบั้ม Sid Sings ที่มีการนำเอาบันทึกการแสดงสดของเขาในฐานะศิลปินเดี่ยวออกวางจำหน่าย เรื่องราวเกี่ยวกับ ซิด วิเชียส และ แนนซี สปันเจน แฟนสาวของเขาที่ถูกฆาตกรรม ได้เคยถูกนำเสนอออกมาในปี ค.ศ. 1986 ในภาพยนตร์เรื่อง Sid and Nancy โดยนักแสดงที่รับบทเป็นซิด วิเชียส คือ แกรี โอลด์แมน ในปี ค.ศ.2006 เขามีชื่อในร็อกแอนด์โรลฮอลออฟเฟม (ในฐานะสมาชิกวงเซ็กซ์พิสทอลส์)ประวัติ ประวัติ. ซิด วิเชียส เกิดเมื่อวันที่ 10 พฤษภาคม ค.ศ. 1957 ที่ลูอิชาม, ลอนดอน ประเทศอังกฤษ โดยมีชื่อเกิดว่า จอห์น ไซมอน ริตชี เป็นบุตรชายของจอห์น และ แอนน์ ริตชี</doc>
