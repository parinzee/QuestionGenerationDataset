<doc id="484707" url="https://th.wikipedia.org/wiki?curid=484707" title="เอมิล นอลเดอ">เอมิล นอลเดอ เอมิล นอลเดอ () หรือในชื่อเดิมคือ เอมิล แฮนสัน (Emil Hanson) เกิดเมื่อวันที่ 7 สิงหาคม ค.ศ. 1867 เป็นจิตรกรชาวเยอรมันเชื้อสายเดนมาร์ก เขาเกิดในบ้านไร่แห่งหนึ่งใกล้กับหมู่บ้านเล็ก ๆ ชื่อ นอลเดอ (Nolde) ในประเทศเดนมาร์ก เขาเติบโตมาในฟาร์ม เป็นลูกชาวนา มีพี่น้อง 4 คน เขาชอบวาดภาพมาตั้งแต่เด็ก ในช่วงระหว่างปี ค.ศ. 1884-1888 เขาไปฝึกหัดเป็นช่างไม้ในโรงงานผลิตเครื่องเรือนและในขณะเดียวกันก็วาดภาพไปด้วย ต่อมาในปี ค.ศ. 1888 เขามีโอกาสได้เดินทางไปยังเมืองมิวนิกเพื่อชมงานศิลปะ นับเป็นการเปิดหูเปิดตาครั้งแรกของเขากับโลกศิลปะและเป็นแรงบันดาลใจให้เขาเข้าโรงเรียนศิลปะที่เมืองคาร์ลสรูเออ ประเทศเยอรมนีในปี ค.ศ. 1889 โดยในตอนกลางวันเขาทำงานในโรงงานผลิตเครื่องเรือน พอตอนเย็นก็ไปเรียนศิลปะ อย่างไรก็ดี ในปี ค.ศ. 1891 เมื่อเขาเห็นประกาศรับสมัครครูสอนวาดภาพที่โรงเรียนสำหรับเด็กแห่งหนึ่งในประเทศสวิตเซอร์แลนด์ เขาก็สนใจไปสมัครและในที่สุดก็ได้ทำงานเป็นครูสอนวาดภาพอยู่ที่นั่นในช่วงระหว่างปี ค.ศ. 1892-1898 จากนั้นจึงขอลาออกเพื่อไปเรียนศิลปะขั้นสูงและเพื่อเป็นศิลปินอิสระ ในปี ค.ศ. 1898 เขาซึ่งขณะนั้นมีอายุได้ 31 ปีต้องการเข้าเรียนศิลปะ แต่ก็ถูกสถาบันวิจิตรศิลป์มิวนิก (Munich Academy of Fine Arts) ปฏิเสธเนื่องจากมีอายุมากเกินไป เขาจึงหันไปเรียนวาดภาพเพิ่มเติมกับครูพิเศษตัวต่อตัว ต่อมาในปี ค.ศ. 1899 เขา เดินทางไปอยู่ที่กรุงปารีสเป็นเวลา 9 เดือนเพื่อเที่ยวชมภาพวาดตามพิพิธภัณฑ์ต่าง ๆ ในช่วงเวลาดังกล่าว ภาพวาดแบบอิมเพรสชันนิสม์ (impressionism) กำลังเป็นที่นิยมอย่างมาก นอลเดอย้ายไปอยู่ที่โคเปนเฮเกน ประเทศเดนมาร์ก ในปี ค.ศ. 1900 เขามีโอกาสพบกับ Ada Vilstrup นักแสดงชาติเดียวกับเขา ต่อมาในปี ค.ศ. 1902 ทั้งคู่ก็ได้แต่งงานกัน เอมิลเปลี่ยนนามสกุลใหม่โดยใช้สถานที่เกิดคือเมือง Nolde มาเป็นนามสกุล หลังแต่งงาน นอลเดอกับภรรยาก็ได้ย้ายไปอยู่ที่เบอร์ลิน ยึดอาชีพศิลปิน เขาวาดภาพจำนวนมากและก็ได้รับความสนใจจากผู้คนจำนวนมากเนื่องจากภาพวาดของเขามีสีสันสดใสแตกต่างจากภาพวาดของศิลปินคนอื่น ๆ ในขณะนั้น ในช่วงปี ค.ศ. 1906-1907 นอลเดอมีโอกาสเข้าร่วมกลุ่มกับศิลปินเยอรมันหลายกลุ่มรวมทั้งได้เข้าเป็นสมาชิกของกลุ่มดีบรึคเคอใน ค.ศ. 1907 นอกจากนี้แล้ว นอลเดอยังมีโอกาสได้แสดงภาพวาดของเขาร่วมกับ วาสสิลี แคนดินสกี (Kadinsky) ในปี ค.ศ. 1912 อีกด้วย หลังสงครามโลกครั้งที่ 1 ในปี ค.ศ. 1920 นอลเดอออกมาแสดงตัวให้การสนับสนุนการดำเนินงานของพรรคนาซีอย่างออกนอกหน้า เขาไม่ชอบศิลปินยิว เขาพยายามแสดงให้เห็นว่า ลัทธิสำแดงพลังอารมณ์ (expressionism) เป็นศิลปะของเยอรมัน อย่างไรก็ตาม ฮิตเลอร์ก็ไม่ชอบงานของเขาและเรียกผลงานของเขา ว่า "ศิลปะที่เสื่อมทราม" (degenerate art) ไม่นานผลงานจำนวน 1052 ชิ้นของนอลเดอก็ได้ถูกยกออกไปจากพิพิธภัณฑ์มากกว่าผลงานของศิลปินคนอื่น ๆ เนื่องจากฮิตเลอร์เห็นว่าภาพวาดของเขาน่าเกลียดและไม่มีความเป็น "อารยัน" เอาเสียเลย นอกจากนี้ นอลเดอก็ยังถูกสั่งห้ามวาดภาพไปจนถึงปี ค.ศ. 1941 อีกด้วยลักษณะของผลงาน ลักษณะของผลงาน. ผลงานที่ใช้สีอย่างมีชีวิตชีวา แสดงออกถึงอารมณ์แท้จริงของผู้วาดโดยไม่คำนึงถึงสัดส่วนหรือความเป็นจริงของสิ่งที่วาดมากนัก นอลเดอเป็นจิตรกรที่มีชื่อเสียงคนหนึ่งของศตวรรษที่ 20 เขาวาดทั้งสีน้ำและสีน้ำมัน ลักษณะเด่นของภาพวาดของเขาคือใช้สีที่ชัดเจน คมเข้ม ชอบใช้สีแดงเข้มและเหลืองทองเป็นพิเศษ</doc>
