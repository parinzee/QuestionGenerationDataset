<doc id="154267" url="https://th.wikipedia.org/wiki?curid=154267" title="งอก๊กไถ้">งอก๊กไถ้ ง่อก๊กไถ้ (; ) เป็นตัวละครในวรรณกรรมจีนอิงประวัติศาสตร์เรื่องสามก๊กที่มีตัวตนจริงในประวัติศาสตร์ในยุคสามก๊ก ง่อก๊กไถ้ไม่ใช่ชื่อบุคคล แต่เป็นชื่อเรียกขาน มีความหมายว่า ผู้เป็นใหญ่แห่งง่อก๊ก เดิมมีชื่ออย่างไรไม่ปรากฏ เป็นพระมเหสีองค์ที่สองของซุนเกี๋ยน ทรงเป็นน้องสาวของงอฮูหยิน ภรรยาหลวงของซุนเกี๋ยน ผู้เป็นแม่แท้ ๆ ของซุนเซ็กและซุนกวน เมื่อพี่สาวเสียชีวิตไปก่อนหน้านี้ นางได้ฝากซุนกวน บุตรชายคนที่สองที่เพิ่งขึ้นครองแคว้นให้งอก๊กไถ้ดูแลด้วย ซึ่งงอก๊กไถ้ก็ทำหน้าที่นี้ได้อย่างดี จนซุนกวนนับถือนางเหมือนแม่แท้ ๆ ของตัวพระราชประวัติ พระราชประวัติ. ง่อก๊กไถ้ไทเฮา ปรากฏตัวครั้งแรก เมื่อมาเยี่ยมซุนกวนถึงที่จวนกลางดึก ขณะที่ซุนกวนกำลังหนักใจเพราะลังเลว่าจะเข้ากับฝ่ายจ๊กก๊กหรือวุยก๊กดี เพราะโจโฉมีหนังสือชักชวนให้ซุนกวนร่วมกันรบเล่าปี่ แต่เล่าปี่ก็ส่งขงเบ้งมาเจรจาขอเป็นพันธมิตรด้วย ขณะที่โจโฉกำลังตามล่าเล่าปี่เสียเมืองหนึมาขอพึ่งซุนกวน ง่อก๊กไถ้ได้ยกคำเมื่อครั้งมารดาของซุนเซ็กก่อนเสียได้สั่งเสียว่า "การภายในให้ถามเตียวเจียว การภายนอกให้ถามจิวยี่" ซุนกวนจึงนึกขึ้นได้ และได้เรียกตัวจิวยี่กลับมา จนได้ข้อสรุปว่าจะรบกับโจโฉโดยร่วมมือกับเล่าปี่ ง่อก๊กไถ้ มีบุตร 2 คน คนโตเป็นชาย คือ ซุนลอง คนเล็กเป็นหญิง คือ ซุนฮูหยิน ซึ่งต่อมาซุนกวนวางแผนให้เล่าปี่ข้ามฟากมากังตั๋ง เพื่อสมรสกับซุนฮูหยิน หมายที่จะมอมเมาให้เล่าปี่อยู่กับภรรยาสาวจนลืมภารกิจบ้านเมือง เพื่อที่ตนจะยึดเกงจิ๋วคืนมา ซึ่งซุนกวนและที่ปรึกษาไม่กี่คนดำเนินแผนการนี้โดยที่งอก๊กไถ้ไม่ทราบเรื่องเลย จนกระทั่งเล่าปี่ได้เดินทางมาถึงแล้ว ด้วยอุบายของขงเบ้งที่แก้สถานการณ์ให้ ง่อก๊กไถ้จึงได้ทราบเรื่องและตำหนิซุนกวนอย่างรุนแรงถึงเรื่องนี้ พร้อมกับขอดูตัวเล่าปี่ นางมีความเอ็นดูในตัวเล่าปี่เป็นอย่างมาก และออกหน้าปกป้องเล่าปี่อย่างเต็มที่ ทำให้ซุนกวนไม่กล้าทำร้ายเล่าปี่ได้ดั่งที่คิด ง่อก๊กไถ้ ปรากฏบทบาทอีกครั้ง เมื่อถูกใช้เป็นเหตุอ้างว่า นางต้องการจะพบหน้าหลาน ซึ่งก็คือ อาเต๊าที่อยู่กับนางซุนฮูหยินกับเล่าปี่ที่เกงจิ๋วนานแล้ว เป็นเหตุให้นางซุนฮูหยินต้องรีบรุดพาอาเต๊าข้ามฟากกลับไปยังกังตั๋ง ซึ่งแท้ที่จริงแล้วทั้งหมดเป็นแผนของซุนกวน แต่ขงเบ้งรู้เท่าทัน จึงได้ให้จูล่งตามไปชิงตัวอาเต๊าคืน และมื่อนางซุนฮูหยินกลับไปถึงกังตั๋งแล้ว รู้ว่านี่เป็นเพียงแค่แผน ก็เสียใจมากและผูกคอตายไปในที่สุด เมื่อซุนกวนได้สถาปนาตนเองเป็นฮ่องเต้ ได้ถวายอิสริยยศงอก๊กไถ้ เป็น ไทเฮา (พระมารดา)อนึ่ง นางง่อฮูหยิน มารดาแท้ ๆ ของซุนกวน ก็ถูกเรียกว่า งอก๊กไถ้ ด้วยเช่นกัน ดังนั้นข้อมูลในวิกิพีเดียภาษาอังกฤษจึงจัดบุคคลทั้ง 2 ให้เป็นคนเดียวกัน และเรียกว่า ท่านหญิงง่อ (Lady Wu)</doc>
