<doc id="504870" url="https://th.wikipedia.org/wiki?curid=504870" title="ท่อเลือดแดงส่วนท้องโป่งพอง">ท่อเลือดแดงส่วนท้องโป่งพอง เอออร์ตาส่วนท้องโป่งพอง คือภาวะที่หลอดเลือดเอออร์ตาส่วนท้องมีขนาดใหญ่กว่าปกติ (มีเส้นผ่านศูนย์กลางมากกว่า 1.5 เท่า ของขนาดปกติ) และเป็น aortic aneurysm ที่พบบ่อยที่สุด ส่วนใหญ่เกิดใต้หลอดเลือดแดงไต (infrarenal) แต่ก็อาจมีเกิดเหนือหลอดเลือดแดงไต (suprarenal) และที่หลอดเลือดแดงไต (pararenal) ได้ อาจกินบริเวณลามไปถึงหลอดเลือดแดงขาหนีบได้ด้วย AAA ส่วนใหญ่เกิดในคนอายุ 65-75 ปี ส่วนใหญ่พบในผู้ชายและผู้ที่สูบบุหรี่ มักไม่ทำให้มีอาการ บางครั้งอาจทำให้มีอาการปวดท้องหรือปวดหลัง (เนื่องจากหลอดเลือดที่โป่งไปเบียดเนื้อเยื่อข้างเคียง) หรือปวดขา (เนื่องจากรบกวนการไหลของเลือด) ภาวะแทรกซ้อนที่สำคัญที่สุดของ AAA คือการแตก ซึ่งมีอันตรายถึงชีวิต เลือดจำนวนมากจะไหลเข้าไปในช่องท้อง ทำให้เสียชีวิตได้ภายในเวลาไม่กี่นาที อัตราตายของผู้ป่วย AAA แตก ที่เข้ารับการรักษาในโรงพยาบาลอยู่ที่ 60-90% การผ่าตัดรักษา AAA มีความเสี่ยงสูงมาก ศัลยแพทย์มักให้คำแนะนำว่าผู้ป่วยที่มี AAA ขนาดใหญ่ (เส้นผ่านศูนย์กลางมากกว่า 5.5 เซนติเมตร) จะมีความเสี่ยงที่จะเกิดการแตกมากกว่าความเสี่ยงที่จะเกิดผลแทรกซ้อนจากการผ่าตัด วิธีการผ่าตัดทำได้ทั้งแบบเปิดหน้าท้องเข้าไปซ่อมแซมหลอดเลือด และแบบ endovascular ที่สอดหลอดเลือดเข้าไปทางหลอดเลือดแดงขาหนีบแล้วไปขึ้นรูปภายใน</doc>
