<doc id="315583" url="https://th.wikipedia.org/wiki?curid=315583" title="โลกมหัศจรรย์ของแฮร์รี่ พอตเตอร์ (ยูนิเวอร์แซลออร์แลนโดรีสอร์ต)">โลกมหัศจรรย์ของแฮร์รี่ พอตเตอร์ (ยูนิเวอร์แซลออร์แลนโดรีสอร์ต) "โลกมหัศจรรย์ของแฮร์รี่ พอตเตอร์" () เป็นชื่อเรียกอย่างเป็นทางการของ สวนสนุกแฮร์รี่ พอตเตอร์ () เป็นสวนสนุกแห่งหนึ่งที่ตั้งอยู่ในไอส์แลนด์ส ออฟ แอดเวนเจอร์ (Islands of Adventure) ในยูนิเวอร์แซล ออร์แลนโด รีสอร์ต เมืองออร์แลนโด รัฐฟลอริดา สหรัฐอเมริกา เป็นความร่วมมือระหว่างค่าย วอร์เนอร์บราเธอร์ส กับยูนิเวอร์แซล และได้รับความยินยอมเป็นลายลักษณ์อักษรจาก เจ. เค. โรว์ลิ่ง ผู้เขียนนวนิยายชุด แฮร์รี่ พอตเตอร์ โดยภายในสวนสนุกประกอบด้วย ฮอกวอตส์ หมู่บ้านฮอกส์มี้ด กระท่อมแฮกริด และรถไฟเหาะมังกร มีกำหนดเปิดในวันที่ 18 มิถุนายน พ.ศ. 2553 สวนสนุกแฮร์รี่ พอตเตอร์ ตั้งอยู่บนเนื้อที่ 20 เอเคอร์ (81,000 ตารางเมตร) ประกอบด้วยเครื่องเล่น 3 ตัว กับร้านค้าและร้านอาหารที่สมมุติเป็นหมู่บ้านฮอกส์มี้ด โดยนักท่องเที่ยวที่คาดหวังอยู่ระหว่างอายุ 7-67 ปี และคาดว่าจะได้รายได้ราว 235-265 ดอลลาร์สหรัฐประวัติ ประวัติ. วันที่ 31 พฤษภาคม พ.ศ. 2550 ยูนิเวอร์แซลสตูดิโอได้ทำสัญญาซื้อลิขสิทธิ์กับวอร์เนอร์บราเธอร์ส และ เจ. เค. โรว์ลิ่ง ในการสร้างสวนสนุก แฮร์รี่ พอตเตอร์ขึ้นบนพื้นที่ของยูนิเวอร์แซล ออร์แลนโด รีสอร์ต โดยทางสวนสนุกเริ่มเคลียร์พื้นที่ในปลายปี พ.ศ. 2550 และเริ่มก่อสร้างเมื่อต้นปี พ.ศ. 2551 วันที่ 15 กันยายน พ.ศ. 2552 ทางสวนสนุกกำหนดวันกำหนดเปิดสวนสนุกแฮร์รี่ พอตเตอร์จะมีขึ้นในฤดูใบไม้ผลิ พ.ศ. 2553 ล่วงมาถึงวันที่ 25 มีนาคม ปีต่อมา ทางสวนสนุกได้ประกาศเป็นที่แน่นอน ว่ามีกำหนดเปิดสวนสนุกในวันที่ 18 มิถุนายน รายละเอียดของสวนสนุกปรากฏอยู่ในดีวีดีและบลู-เรย์ของแฮร์รี่ พอตเตอร์กับเจ้าชายเลือดผสม การก่อสร้างสวนสนุกแฮร์รี่ พอตเตอร์ ทางสวนสนุกได้เชิญทีมงานผู้สร้างภาพยนตร์มาช่วยในการออกแบบและควบคุมการก่อสร้าง ภายใต้การควบคุมของสจ๊วต เครก หัวหน้าฝ่ายออกแบบงานศิลป์ และยังได้เจนี เทมิเม หัวหน้าฝ่ายเครื่องแต่งกาย กับอะแมนดา ไนต์ หัวหน้าฝ่ายเมกอัป เป็นผู้ช่วยออกแบบเครื่องแต่งกาย แต่งหน้า ทำผม ให้กับพนักงานและผู้คนที่อยู่ในรูปภาพ โดยมี เจ. เค. โรว์ลิ่งเป็นที่ปรึกษาเพื่อให้แน่ใจว่างานประพันธ์ของเธอถูกถ่ายทอดออกมาเป็นอย่างดี อาทิ การเข้าร่วมประชุมกับหน่วยงานของสวนสนุก และการทดลองชิมบัตเตอร์เบียร์ ในงานเปิดตัวของสวนสนุก บอนนี่ ไรท์ (จินนี่ วีสลีย์) ทอม เฟลตัน (เดรโก มัลฟอย) กับฝาแฝดเจมส์และโอลิเวอร์ เฟลส์ป (เฟร็ดกับจอร์จ วีสลีย์) ได้ตอบรับคำเชิญและจะมาร่วมงานครั้งนี้ด้วย และมีแนวโน้มว่า เจ. เค. โรว์ลิ่ง ก็อาจจะมาด้วยเช่นกันงานเปิดตัวสวนสนุก งานเปิดตัวสวนสนุก. เมื่อค่ำคืนของวันที่ 16 มิถุนายน ตามเวลาท้องถิ่นของรัฐฟลอริดา สวนสนุกมีการเปิดตัวสวนสนุกแฮร์รี่ พอตเตอร์อย่างเป็นทางการ แม้ก่อนหน้านั้นสวนสนุกจะเปิดให้นักท่องเที่ยวเข้าชมแล้วก็ตาม โดยมีนักแสดงจากภาพยนตร์ ได้แก่ แดเนียล แรดคลิฟฟ์ (แฮร์รี่ พอตเตอร์), บอนนี่ ไรท์, เจมส์และโอลิเวอร์ เฟลส์ป, ไมเคิล แกมบอน (ศาสตราจารย์ดัมเบิลดอร์), รูเพิร์ท กรินท์ (รอน วีสลีย์) แมทธิว ลิวอิส (เนวิลล์ ลองบัตท่อม) วอร์วิก เดวิส (ศาสตราจารย์ฟลิตวิก) และทอม เฟลตัน รวมถึง เจ.เค. โรว์ลิ่ง และผู้ประพันธ์เพลงให้กับภาพยนตร์ 3 ภาคแรกอย่าง จอห์น วิลเลียมส์ มาร่วมงานครั้งนี้ด้วย พิธีเปิดเริ่มขึ้นด้วยการร้องประสานเสียงของ "นักเรียนฮอกวอตส์" โดยมีวอร์วิก เดวิส ผู้แสดงเป็นวาทยากรในภาพยนตร์มาเป็นวาทยากรในครั้งนี้ด้วย โดยร้องเพลง "Hogwarts' March" จากแฮร์รี่ พอตเตอร์กับถ้วยอัคนี ตามด้วยเพลง "Something Wicked This Way Comes" จาก แฮร์รี่ พอตเตอร์กับนักโทษอัซคาบัน หลังจากนั้นเป็นคราวของ จอห์น วิลเลียมส์ ขึ้นเวทีเพื่อควบคุมการแสดงเพลง "Harry's Wondrous World" จาก แฮร์รี่ พอตเตอร์กับศิลาอาถรรพ์ และเพลงอื่นๆ ตลอดงาน หลังจากนั้น นักแสดง ผู้บริหารสวนสนุก และแขกทุกคนได้เปิดสวนสนุกด้วยการโบกไม้กายสิทธิ์และร่ายคาถา "ลูมอส" เสียงดัง เพื่อเปิดตัวปราสาทฮอกวอตส์ด้วยแสง สี เสียง หมอก และดอกไม้ไฟหลายลูก รวมทั้งฉายภาพต่างๆ จากภาพยนตร์ลงบนหน้าผา อันเป็นการสิ้นสุดพิธีเปิดสวนสนุกแฮร์รี่ พอตเตอร์ ส่วนวันที่ 18 มิถุนายน ตามกำหนดการเป็นวันเปิดสวนสนุกแก่สาธารณชนอย่างแท้จริง งานนี้จัดขึ้น ณ ซุ้มทางเข้าหมู่บ้านฮอกส์มี้ด มีดาราภาพยนตร์ที่มาเมื่อวันที่ 16 ก่อนมาร่วมงานทุกคน เพื่อมาดึงผ้าสีขาวที่มีโลโก้ของสวนสนุกและยูนิเวอร์แซลฯ เจมส์และโอลิเวอร์ เฟลส์ป ได้จุดดอกไม้ไฟของฟิลิบัสเตอร์ขนาดใหญ่หลังการเปิดม่าน ในโอกาสนี้ เด็กๆ ผู้โชคดีได้เข้าชมสวนสนุกร่วมกับนักแสดงเครื่องเล่นแฮร์รี่ พอตเตอร์ กับการผจญภัยต้องห้าม เครื่องเล่น. แฮร์รี่ พอตเตอร์ กับการผจญภัยต้องห้าม. แฮร์รี่ พอตเตอร์ กับการผจญภัยต้องห้าม (Harry Potter and the Forbidden Journey) เป็นชื่อกิจกรรมที่นักท่องเที่ยวจะได้ผจญภัยไปกับแฮร์รี่ พอตเตอร์ โดยจัดในปราสาทฮอกวอตส์ที่จำลองขึ้นมาจากปราสาทในภาพยนตร์ โดยลดความซับซ้อนลง แต่ภายในไม่ได้มีห้องอยู่ภายในห้องจำลองทั้งหมดถูกสร้างอยู่ใต้หน้าผา โดยภายนอกเป็นเพียงปราสาทที่จำลองขึ้นเท่านั้น ซึ่งประกอบไปด้วยหอคอยและอาคารหลักๆ ดังนี้1. หอคอยใหญ่ คือหอคอยที่สูงที่สุดของปราสาทจำลองนี้ 2. อาคารห้องโถงใหญ่ ภายในเป็นห้องโถงใหญ่ แต่ตึกจำลองนี้ไม่มีทางเชื่อมต่อกับหอคอยใหญ่ 3. ลานกว้างหน้าปราสาท เป็นลานที่มีทางเดินล้อมรอบ อยู่หน้าอาคารห้องโถงใหญ่ 4. หอคอยห้องทำงานอาจารย์ใหญ่ คือหอคอยเล็กๆ ที่ยื่นออกมาจากหอคอยใหญ่ 5. หอคอยรอง เป็นหอคอยขนาดกลางที่มีปล่องไฟ อยู่ถัดจากหอคอยใหญ่ 6. สะพานหิน คือสะพานแบบโรมันเชื่อมสองฟากของปราสาท อยู่ลึกลงไปในช่องแคบไม่อาจมองเห็นได้ชัด 7. ปีกตะวันออก คืออาคารทางขวาที่มีหอคอยสี่หอคอยขนาบข้าง 8. หอดูดาว เป็นหอคอยสูงทางฝั่งขวาของปราสาท เดิมจะให้เป็นหอคอยอ้วนๆ ซึ่งปรากฏอยู่ในหนังภาค 1-5 แต่ภายหลังก็เปลี่ยนเป็นหอดูดาวตามฮอกวอตส์ที่เปลี่ยนไปในแฮร์รี่ พอตเตอร์กับเจ้าชายเลือดผสม 9. เรือนกระจก อยู่ลึกไปในปราสาท เป็นจุดเข้าคิวสำหรับนักท่องเที่ยว 10. ห้องเก็บวัตถุที่เป็นอันตรายของอาร์กัส ฟิลช์ เป็นร้านขายของที่ระลึกจากภาพยนตร์ อาทิ ชุดนักเรียนฮอกวอตส์ ผ้าพันคอ เสื้อคลุมควิดดิช เครื่องเขียน ชุดหมากรุก หน้ากากผู้เสพความตาย และเสื้อผ้าที่มีตราสัญลักษณ์ของแฮร์รี่ พอตเตอร์ ตั้งอยู่ตรงทางออกปราสาท เริ่มแรก นักท่องเที่ยวจะเข้าปราสาททางประตูหน้าที่สร้างลึกเข้าไปในหินผา และก้าวเข้าสู่คุกใต้ดินเป็นแห่งแรก ผู้เข้าชมจะพบกับกระจกเงาแห่งแอริเซด กับนาฬิกาทรายบอกคะแนน จากนั้นก็จะได้เข้าชมห้องต่างๆ ในปราสาท ได้แก่ ห้องทำงานอาจารย์ใหญ่ ห้องเรียนวิชาป้องกันตัวจากศาสตร์มืด และหอกริฟฟินดอร์ หลังจากการต้อนรับอันอบอุ่นจากศาสตราจารย์ดัมเบิลดอร์แล้ว นักท่องเที่ยวจะพบกับแฮร์รี่ รอน และเฮอร์ไมโอนี่ มาท้าให้ไปพบกันที่ห้องต้องประสงค์ ก่อนจะไปต่อ นักท่องเที่ยวจะได้คำเตือนเรื่องความปลอดภัยจากหมวกคัดสรร เมื่อเข้าสู่ห้องต้องประสงค์ นักท่องเที่ยวจะพบกับรถไฟเหาะควบคุมโดยแขนหุ่นยนต์ (ชื่อ "ยกพื้นวิเศษ") ที่จะพาทุกคนบินออกไปนอกปราสาท ประจันหน้ากับต้นวิลโลว์จอมหวด ฝูงผู้คุมวิญญาณ และนักกีฬาควิดดิชในสนาม นักท่องเที่ยวต้องรัดเข็มขัดนิรภัย เมื่อจบการบินแล้ว ทุกคนจะเข้าสู่ร้านขายของที่ระลึกเมื่อเลือกซื้อของกลับบ้าน และออกทางประตูหน้าอีกแห่งหนึ่ง นอกจากนี้ ด้านหน้าของปราสาทจะมีพนักงานหญิงสวมชุดนักเรียนโบซ์บาตงออกมาร่ายรำ และพนักงานชายสวมชุดนักเรียนเดิร์มสแตรงก์ออกมาแสดงความสามารถอีกด้วย โดยการออดิชันมีขึ้นในวันที่ 26 เมษายน ที่ผ่านมาเที่ยวบินฮิปโปกริฟฟ์ เที่ยวบินฮิปโปกริฟฟ์. เป็นรถไฟเหาะความเร็วต่ำสำหรับครอบครัวที่ดัดแปลงมาจากเครื่องเล่นเดิมชื่อ "Flying Unicorn" โดยจะมีแฮกริดคอยให้คำแนะนำในการนั่งรถไฟที่ถูกต้อง ทางเข้าเป็นช่องว่างระหว่างวงกลมหินดังที่ปรากฏในหนังภาค 3-4 เมื่อเข้าไปจะพบกระท่อมและหุ่นยนต์ฮิปโปกริฟฟ์ขนาดเท่าจริง โดยผู้เล่นจะต้องโค้งให้กับฮิปโปกริฟฟ์ก่อน เพื่อสร้างความไว้วางใจ หลังจากนั้นจึงจะสามารถนั่งรถไฟได้ ในส่วนของตัวรถไฟเหาะ จะเป็นรถไฟพ่วงที่สานจากฟาง ประดับด้วยใบไม้และขนนก แล่นบนรางรถไฟสีดำ เบื้องล่างเป็นกระท่อมแฮกริดขนาด 2 ห้องที่สร้างจากหิน และสวนฟักทองยักษ์กับหุ่นไล่กาที่มีหัวเป็นฟักทองการท้าทายจากมังกร การท้าทายจากมังกร. การท้าทายจากมังกร (Dragon Challenge) เป็นรถไฟเหาะความเร็วสูงสำหรับผู้ที่ต้องการความท้าทาย โดยเอาเครื่องเล่นที่ชื่อ "Dueling Dragons" มาเปลี่ยนโฉมใหม่ เป็นเครื่องเล่นที่ได้แรงบันดาลใจมาจากภารกิจที่หนึ่งในถ้วยอัคนี ตั้งอยู่ทางด้านขวาของสวนสนุก ผู้ที่ต้องการเล่นเครื่องเล่นนี้จะต้องเข้าทางหมู่บ้านฮอกส์มี้ด ถัดจากสถานีรถไฟ ทางเข้าเครื่องเล่นนี้ เป็นป้อมขนาดใหญ่ที่มีธงหลากสีปักตามด้านข้าง เมื่อเข้าไปจะพบกับชานชาลารถไฟ รถไฟเหาะที่ใช้เป็นรถไฟเหาะแบบโรลเลอร์โคสเตอร์ โดยมี "มังกร" 2 ตัวให้ผู้เล่นเลือก ระหว่างพันธุ์จีนลูกไฟ กับพันธุ์ฮังการีหางหนาม เมื่อเคลื่อนที่รถไฟเหาะทั้ง 2 ตัวจะแล่นเป็นรูปควงสว่านและหมุนรอบกันและกัน จีนลูกไฟเป็นรถไฟเหาะสีแดง ขึ้นชานชาลาซ้าย ส่วนฮังการีหางหนามเป็นรถไฟเหาะสีฟ้า ขึ้นชานชาลาขวา ระหว่างที่รถไฟแล่นไป จะมี 3 จุดที่รถไฟทั้งสองเข้าใกล้กันมาก คือ1. ส่วนแอร์ไทม์ที่ 1 ของจีนลูกไฟจะแล่นข้ามจุดไร้แรงโน้มถ่วง (zero-g roll) ของฮังการีหางหนาม 2. ห่วงแนวดิ่งของรถไฟทั้งสองตัวจะเข้าใกล้กันมากจนผู้เล่นเกือบจะจับมือกันได้ ก่อนที่จะยกตัวขึ้นไป 3. รางควงสว่านที่ 1 ของจีนลูกไฟกับรางควงสว่านของฮังการีหางหนามจะหมุนรอบซึ่งกันและกัน เนื่องจากเครื่องเล่นนี้มีเสียงดังมาก ทางสวนสนุกเกรงว่าจะไปรบกวนการเรียนการสอนของโรงเรียนมัธยมปลายที่อยู่ใกล้เคียง บนรางรถไฟจึงมีการเติมทรายเพื่อลดปริมาณเสียง และจะก่อสร้างกำแพงขนาดใหญ่เพื่อกั้นเสียงอีกด้วยหมู่บ้านฮอกส์มี้ด หมู่บ้านฮอกส์มี้ด. เป็นหมู่อาคารขนาดใหญ่ที่จำลองมาจากหมู่บ้านฮอกส์มี้ดในภาพยนตร์ ประกอบด้วยร้านค้า ร้านอาหาร และสถานีรถไฟจำลอง หลังคาของอาคารมีหิมะปกคลุมตลอดปี ในส่วนนี้จะมีทางเดินหินอยู่ตรงกลาง สองด้านข้างเป็นร้านรวงต่างๆ ในฮอกส์มี้ด ทางเข้าเป็นซุ้มหินโค้ง เมื่อเข้าสู่ฮอกส์มี้ดนักท่องเที่ยวจะพบกับสถานที่ตามลำดับ ดังนี้- ทางเข้า เป็นซุ้มหินโค้งขนาดมหึมา แขวนป้ายฉลุภาพหมู่บ้านและหมูป่า มีข้อความข้างใต้ว่า "Please respect the spell limits" - สถานีรถไฟฮอกส์มี้ด เป็นสถานีจำลองที่สร้างเพียงส่วนหนึ่ง ตั้งหัวรถจักรสีแดงของฮอกวอตส์เอกซ์เพรสที่พ่นไอน้ำได้ มีกองกระเป๋าเดินทางถัดออกมา และมีอาคารชานชาลาอยู่ด้านหลัง สถานีฮอกส์มี้ดตั้งอยู่ทางขวาถัดจากซุ้มประตู ถัดจากชานชาลาเป็นทางเข้าสู่เครื่องเล่นการท้าทายจากมังกร - ร้านซองโก้ เป็นร้านขายของตลกเพื่อความสนุกสนาน ตั้งอยู่ทางซ้าย นอกจากสินค้าดั้งเดิมแล้ว ร้านนี้ยังขายสินค้าจากร้านเกมกลวิเศษวีสลีย์อีกด้วย อาทิ สนีกโคสโคป หูยาวยืด กล้องโทรทรรศน์ต่อยได้ ยาเสน่ห์ และขนมต่างๆ ที่ฝาแฝดวีสลีย์คิดขึ้นมาทุกชนิด รวมไปถึงของที่ระลึกต่างๆ - ร้านขนมฮันนี่ดุ๊กส์ ร้านนี้ตั้งอยู่ทางซ้ายมือ ขายขนมทุกชนิดที่ปรากฏในหนังสือ อาทิ เยลลี่เม็ดทุกรสของเบอร์ตี้บอตต์ กบช็อกโกแลต ฟีซซิ่งวิสบี้ ขนมฟัดจ์น้ำตาลข้น รวมไปถึงขนมฝีมือแฮกริดอย่างเค้กหิน (ที่ไม่ปรากฏในภาพยนตร์) - ร้านไม้กวาดสามอัน เป็นร้านอาหารเพียงร้านเดียวในสวนสนุกแห่งนี้ ตั้งอยู่ทางซ้ายมือ ขายอาหารทุกชนิด ขนมทุกชนิด รวมถึงบัตเตอร์เบียร์ไร้แอลกอฮอล์และน้ำฟักทอง ที่อยู่ติดกันคือ ร้านหัวหมู ขายเครื่องดื่มที่มีแอลกอฮอล์ - รถเข็นบรรทุกบัตเตอร์เบียร์ เป็นจุดให้นักท่องเที่ยวลองชิมบัตเตอร์เบียร์ มีพนักงานกดบัตเตอร์เบียร์ให้ - ไปรษณีย์นกฮูก ตั้งอยู่ทางขวามือ เป็นสถานที่ที่นักท่องเที่ยวสามารถส่งไปรษณีย์ไปที่ใดก็ใดในโลก เพียงเขียนที่อยู่ลงบนนั้นและหย่อนลงกล่อง และยังสามารถซื้อเครื่องเขียน แสตมป์ และของที่ระลึกรูปนกฮูกกลับบ้านได้ ส่วน โรงนกฮูก จัดไว้ให้นั่งพักเหนื่อยและเป็นจุดนัดพบ เมื่อมองบนเพดานจะพบนกฮูกนับสิบๆ ตัว ทำท่าทางแบบนกฮูกเหมือนจริง ด้านนอกมีหอนาฬิกาคุกคูนกฮูกไว้สำหรับตรวจสอบเวลาบนนาฬิกา - ร้านโอลลิแวนเดอร์ เป็นเพียงร้านเดียวที่ยกมาจากตรอกไดแอกอน ขายไม้กายสิทธิ์ให้แก่นักท่องเที่ยว โดย "โอลลิแวนเดอร์" จะเป็นผู้ทดสอบคุณว่าเหมาะกับไม้อันไหน เพราะ "ไม้กายสิทธิ์เป็นผู้เลือกพ่อมด" นอกจากนี้ยังขายไม้กายสิทธิ์ของตัวละครต่างๆ เพื่อนักสะสมอีกด้วย - ร้านเดอร์วิสแอนด์แบนเจส ตั้งอยู่ทางขวามือในสุด เป็นร้านขายอุปกรณ์เวทมนตร์ อาทิ สนีกโคสโคป ลูกแก้วเตือนความจำ แว่นตาแยกสี หนังสือปีศาจว่าด้วยปีศาจ รวมไปถึงชุดและอุปกรณ์ควิดดิช ชุดนักเรียนฮอกวอตส์ เครื่องเขียน หนังสือพิมพ์และนิตยสารของโลกพ่อมดแม่มดการประชาสัมพันธ์ การประชาสัมพันธ์. เอลเลน เดเจนาราส นักแสดงหญิงและพิธีกรรายการ The Ellen Show ได้พาเด็กชาย 2 คนชื่ออเล็กซ์กับนิโคลัสเที่ยวชมสวนสนุกแฮร์รี่ พอตเตอร์ ในช่วง Ellen Experiences ต่อมาได้ถูกโพสต์ลงในยูทูป ความยาวประมาณหกนาที สายการบินเวอร์จิน แอตแลนติก แอร์เวย์ส (ลอนดอน) ได้โปรโมตการท่องเที่ยวในสวนสนุกแฮร์รี่ พอตเตอร์ โดยการติดสติ๊กเกอร์โลโก้ หรือโลโก้เจ็ต (logojet) "โลกมหัศจรรย์ของแฮร์รี่ พอตเตอร์" กับเครื่องบินโบอิ้ง 747-443 ของสายการบินตนเอง Gimmee Jimmy's Cookie ของสหรัฐอเมริกา เปิดช่องทางส่งเสริมการขาย โดยให้ลูกค้าลุ้นรางวัลไปยูนิเวอร์แซล ออแลนโด้ รีสอร์ต รวมถึงสวนสนุกแฮร์รี่ พอตเตอร์ ซึ่งเป็นรางวัลใหญ่ โดยคุกกี้ทุกๆ หนึ่งปอนด์ที่ซื้อจะได้หนึ่งสิทธิ์ในการลุ้นรางวัล ซึ่งหนึ่งสิทธิ์ไปได้ 2 คน รายได้ทั้งหมดนำเข้ากองทุน Habitat for Humanity, Sarasota, Inc. ในส่วนของโปรแกรมส่งเสริมการท่องเที่ยว โครงการ "อินฟินิตัส 2010" จัดกิจกรรมพิเศษให้กับแฟนๆ แฮร์รี่ พอตเตอร์ 100 คนเที่ยวชมสวนสนุกแฮร์รี่ พอตเตอร์ ระหว่างวันที่ 15-18 กรกฎาคม พ.ศ. 2553 ส่วน Celebrity Apprentices ได้ทำรายการพิเศษ Muggles and Wizards เพื่อโปรโมตงานเปิดตัวสวนสนุกแห่งนี้ โดยนำแบบจำลอง 3 มิติของสวนสนุกมาให้ชมด้วย</doc>
