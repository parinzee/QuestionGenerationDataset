<doc id="135803" url="https://th.wikipedia.org/wiki?curid=135803" title="ที่ประชุมของเอลรอนด์">ที่ประชุมของเอลรอนด์ ในนิยายชุด เดอะลอร์ดออฟเดอะริงส์ ของ เจ. อาร์. อาร์. โทลคีน ที่ประชุมของเอลรอนด์ (Council of Elrond) เป็นชื่อการประชุมลับคราวหนึ่งที่เรียกประชุมโดย เอลรอนด์ จัดการประชุมขึ้นที่อาณาจักรเอลฟ์ ริเวนเดลล์ เพื่อหารือในหมู่อิสระชนแห่งมิดเดิลเอิร์ธ ว่าจะทำประการใดกับ แหวนเอก ต่อไป เหตุการณ์นี้เกิดขึ้นในหนังสือ เดอะลอร์ดออฟเดอะริงส์ ภาคแรก เล่มสอง บทที่สอง ซึ่งเป็นเหตุการณ์ก่อตั้ง คณะพันธมิตรแห่งแหวน (The Fellowship of the Ring) อันเป็นชื่อของหนังสือภาคแรกในฉบับภาษาอังกฤษผู้เข้าร่วมการประชุม ผู้เข้าร่วมการประชุม. ผู้เข้าร่วมการประชุมครั้งนั้นล้วนเป็นผู้ที่เดินทางมุ่งมาสู่ริเวนเดลล์ด้วยกิจธุระต่างๆ กัน แต่มาประจวบเหมาะในเวลาเดียวกัน รายชื่อผู้เข้าประชุมที่สำคัญได้แก่- เอลรอนด์ - กลอร์ฟินเดล - เอลฟ์สูงศักดิ์แห่งริเวนเดลล์ เป็นผู้ไปพบและช่วยโฟรโดหนีข้ามฟอร์ดบรุยเนน - เอเรสตอร์ - หัวหน้าที่ปรึกษาของเอลรอนด์ - แกนดัล์ฟ พ่อมดเทา - ซึ่งหนีมาจากการคุมขังของซารูมาน - อารากอร์น - อารักขาโฟรโดและคณะมาจากบรี - โฟรโด แบ๊กกิ้นส์ - ผู้ถือแหวน - บิลโบ แบ๊กกิ้นส์ - ผู้ค้นพบแหวนที่สูญหายและมอบต่อให้โฟรโด เวลานั้นพำนักอยู่ในริเวนเดลล์ - โบโรเมียร์ แห่งกอนดอร์ - เดินทางมายังริเวนเดลล์ เนื่องจากฝันเห็นนิมิตเกี่ยวกับ "ยมทูตแห่งอิซิลดูร์" - โกลอิน - คนแคระ ซึ่งเดินทางมาริเวนเดลล์เพื่อแจ้งข่าวว่า สายลับจากมอร์ดอร์ไปเสาะหาแหวนในอาณาจักรคนแคระ - กิมลี บุตรแห่งโกลอิน - เดินทางมากับบิดา - เลโกลัส แห่งเมิร์ควู้ด โอรสของธรันดูอิล - เดินทางมาแจ้งข่าวว่า กอลลัม ที่แกนดัล์ฟกับอารากอร์นฝากขังไว้ ได้หนีออกไปแล้ว - กัลดอร์ จากแคว้นเมืองท่า (เกรย์เฮเวนส์) - ผู้นำสารมาจากเคียร์ดัน นอกจากนี้มีผู้ที่ไม่ได้รับเชิญ แต่แอบเข้าฟังการประชุมด้วย ได้แก่ แซม คนสวนและคนรับใช้ผู้ซื่อสัตย์ของโฟรโด เมอร์รี่ กับ ปิ๊ปปิ้น ญาติและสหายสนิทของโฟรโดที่ร่วมเดินทางมาจากไชร์ บิลโบและแกนดัล์ฟเล่าเหตุการณ์รายละเอียดในการค้นพบแหวนเอกให้ที่ประชุมฟัง หลังจากการถกเถียงกันชั่วเวลาหนึ่ง ที่ประชุมจึงสรุปว่า ต้องนำแหวนเอกไปทำลายยังเมาท์ดูม โดย โฟรโด รับอาสาในการทำภารกิจนี้ จากนั้นมีการคัดเลือกผู้แทนเผ่าพันธุ์ต่างๆ ร่วมเดินทางไปด้วย ได้แก่ แกนดัล์ฟ อารากอร์น โบโรเมียร์ เลโกลัส และกิมลี สำหรับฮอบบิทอีกสามคนคือ แซม เมอร์รี่ และปิ๊ปปิ้น อาสาติดตามโฟรโดไปด้วยโดยไม่ยอมทอดทิ้ง จึงเกิดเป็นคณะพันธมิตรแห่งแหวน ทั้งเก้าคน คณะพันธมิตรแห่งแหวนออกเดินทางจากริเวนเดลล์ ในวันที่ 25 ธันวาคม ปีที่ 3018 แห่งยุคที่สาม</doc>
