<doc id="849470" url="https://th.wikipedia.org/wiki?curid=849470" title="เรย์ มิลแลนด์">เรย์ มิลแลนด์ เรย์ มิลแลนด์ (; 3 มกราคม ค.ศ. 1907 – 10 มีนาคม ค.ศ. 1986) เป็นนักแสดงและผู้กำกับชาวเวลส์ มีผลงานการแสดงระหว่างปี ค.ศ. 1929–1985 เจ้าของรางวัลออสการ์และรางวัลลูกโลกทองคำ มีชื่อเสียงจากภาพยนตร์เรื่อง ไดอัลเอ็มฟอร์เมอเดอร์ (1954) และ เลิฟสตอรี (1970) มิลแลนด์เติบโตขึ้นในแกล็มมอร์แกน เขาเริ่มการแสดงตั้งแต่อายุ 22 ปี และรับบทนำครั้งแรกใน เดอะฟลายอิงสกอตแมน ด้วยกระแสของภาพยนตร์เรื่องนี้นำไปสู่การเซ็นสัญญากับเอ็มจีเอ็มนานถึง 9 เดือน หลังจากหมดสัญญากับเอ็มจีเอ็ม เขาย้ายไปสหรัฐอเมริกาและเซ็นสัญญาใหม่กับพาราเมาต์ มิลแลนด์เริ่มมีชื่อเสียงอย่างเห็นได้ชัด เมื่อเขาได้รับบทนำในภาพยนตร์เรื่อง เดอะจังเกิลพรินเซส (1936) คู่กับนักแสดงหน้าใหม่ โดโรธี ลอมร์ มิลแลนด์เซ็นสัญญากับพาราเมาต์เกือบ 20 ปี และได้รับรางวัลออสการ์ จากภาพยนตร์เรื่อง เดอะลอสต์วีกเอนด์ (1945) นอกจากนี้เขายังเป็นที่จดจำในภาพยนตร์เรื่อง เดอะเมเจอร์แอนด์เดอะไมเนอร์ (1942), เดอะบิกคล็อก (1948) และ เดอะทีฟ (1952) ที่ทำให้เขาได้เข้าชิงรางวัลลูกโลกทองคำเป็นครั้งที่สอง หลังหมดเซ็นสัญญากับพาราเมาต์ เขาหันตัวไปเป็นผู้กำกับและแสดงละครโทรทัศน์ตลอดช่วงที่มีชีวิตอยู่ ด้านชีวิตส่วนตัว มิลแลนด์แต่งงานกับเมอเรียล ฟรานเซส เวเบอร์ ในปี ค.ศ. 1932 พวกเขาใช้ชีวิตร่วมกันจนมินแลนด์เสียชีวิตในปี ค.ศ. 1986 ทั้งคู่มีลูกชายหนึ่งคนชื่อ แดเนียล (เกิดปี ค.ศ. 1940) และบุตรบุญธรรมชื่อ วิกตอเรีย มิลแลนด์มีเรื่องอื้อฉาวจากการมีความสัมพันธ์กับดาราดังอย่าง เกรซ เคลลี ขณะถ่ายทำภาพยนตร์เรื่อง ไดอัลเอ็มฟอร์เมอเดอร์ ลูกชายของเขา แดเนียล มิลแลนด์ เคยปรากฏตัวในบทบาทเล็ก ๆ ช่วงคริสต์ทศวรรษ 1960 เขาเสียชีวิตในเดือนมีนาคม ค.ศ. 1981 อายุได้ 41 ปี จากการฆ่าตัวตาย โดยพบปืนไรเฟิลข้าง ๆ ตัวเขาบนเตียง และมีเลือดไหลออกมาจากศีรษะ</doc>
