<doc id="274464" url="https://th.wikipedia.org/wiki?curid=274464" title="คอนนี ทัลบอต">คอนนี ทัลบอต คอนนี ทัลบอต () เกิดเมื่อวันที่ 20 พฤศจิกายน ค.ศ. 2000 เป็นนักร้องเด็กชาวอังกฤษจากสตรีตลี อำเภอเมโทรโปลิตันวอลซอลล์ เวสต์มิดแลนด์ เธอเริ่มมีชื่อเสียงในปี 2007 เมื่อเธอเป็นผู้เข้ารอบสุดท้ายในรายการโทรทัศน์แสดงความสามารถ รายการ บริเทนส์กอตแทเลินต์ แต่พ่ายให้กับพอล พ็อตส์ ทั้งนี้ทัลบอตจะได้เซ็นสัญญากับค่ายโซนีบีเอ็มจี แต่ค่ายเพลงก็ยกเลิกไปเนื่องจากอายุของเธอ ทัลบอตได้เซ็นสัญญากับบริษัทเรนโบว์เรเคิดดิงและออกผลงานชุดแรกชื่อ Over the Rainbow ในสหราชอาณาจักรเมื่อวันที่ 26 พฤศจิกายน ค.ศ. 2007 อัลบั้มออกขายอีกครั้งเมื่อวันที่ 18 มิถุนายน ค.ศ. 2008 ที่เพิ่มเพลงใหม่เข้ามา และมีซิงเกิ้ลแรกจากอัลบั้มเป็นเพลงเก่าของบ็อบ มาร์เลย์ที่ชื่อ "Three Little Birds" ออกขายเมื่อวันที่ 10 มิถุนายน ค.ศ. 2008 ถึงแม้ว่าจะได้รับเสียงวิจารณ์ด้านลบ แต่อัลบั้ม Over the Rainbow ก็ขายได้มากกว่า 250,000 ชุดทั่วโลก ขึ้นอันดับ 1 ใน 3 ประเทศ และหลังจากออกผลงานอัลบั้มชุดแรก ทัลบอตได้แสดงสู่สาธารณะและทางโทรทัศน์ทั้งในยุโรป สหรัฐอเมริกาและเอเชีย ซึ่งเพลงของเธอก็เป็นที่รู้จักมากขึ้นผ่านทางเว็บไซต์ยูทูบ อัลบั้มชุดที่ 2 ของเธอชื่อชุด Connie Talbot's Christmas Album ออกวางขายเมื่อ 24 พฤศจิกายน ค.ศ. 2008 และอัลบั้มที่ 3 ของเธอชื่อ Holiday Magic คาดว่าออกวางแผงเดือนตุลาคม ค.ศ. 2009 ทั้งนี้หลายเพลงจากอัลบั้ม Over the Rainbow มีอยู่ในวิดีโอเกมเกี่ยวกับทัลบอตเอง และถึงแม้ทัลบอตจะก้าวสู่อาชีพนักร้อง แต่เธอเองก็ยังคงศึกษาระดับมัธยมศึกษาตอนต้นและอาศัยอยู่ที่สตรีตลีกับครอบครัวของเธอ</doc>
