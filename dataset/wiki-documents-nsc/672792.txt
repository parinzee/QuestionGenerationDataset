<doc id="672792" url="https://th.wikipedia.org/wiki?curid=672792" title="คิงส์แมน โคตรพิทักษ์บ่มพยัคฆ์">คิงส์แมน โคตรพิทักษ์บ่มพยัคฆ์ คิงส์แมน โคตรพิทักษ์บ่มพยัคฆ์ () เป็นภาพยนตร์แนวสายลับ/ตลก กำกับและร่วมเขียนบทโดยแมททิว วอห์น โดยดัดแปลงจากหนังสือการ์ตูน The Secret Service ของเดฟ กิบเบินส์และมาร์ก มิลลาร์ นำแสดงโดยโคลิน เฟิร์ธ, ซามูเอล แอล. แจ็กสันและไมเคิล เคน เข้าฉายในประเทศไทยวันที่ 12 กุมภาพันธ์ ค.ศ. 2015 คิงส์แมน โคตรพิทักษ์บ่มพยัคฆ์ ได้รับการตอบรับในแง่บวก ทำรายได้ทั่วโลกไปแล้วกว่า 410 ล้านดอลลาร์สหรัฐฯ และเป็นภาพยนตร์ที่กำกับโดยแมททิว วอห์นที่ทำรายได้สูงสุดเรื่องย่อ เรื่องย่อ. ระหว่างปฏิบัติการในตะวันออกกลาง สายลับลี อันวิน ผู้สมัครสายลับตำแหน่ง "ลานเซลอต" ได้สละชีวิตเพื่อปกป้องสายลับคนอื่น ๆ แฮร์รี ฮาร์ท หรือ "กาลาฮัด" หนึ่งในสายลับที่อยู่ในเหตุการณ์ได้มอบเหรียญกล้าหาญให้แก่มิเชลและเอ็กซี ภรรยาและลูกชายของลีและบอกกับครอบครัวเธอว่าเมื่อไหร่ก็ตามที่ต้องการความช่วยเหลือ ให้ใช้เบอร์โทรศัพท์บนเหรียญโทรหาเขา 17 ปีต่อมา ศาสตราจารย์ เจมส์ อาร์โนลด์ถูกลักพาตัวโดยมหาเศรษฐี ริชมอนด์ วาเลนไทน์ "ลานเซลอต" หนึ่งในเพื่อนสายลับของฮาร์ทบุกเข้าไปช่วยอาร์โนลด์ แต่กลับถูกกาเซล ลูกน้องของวาเลนไทน์ฆ่าตาย วาเลนไทน์ได้พบกับผู้นำประเทศและบุคคลสำคัญหลายคน และมีแผนจะแจกจ่ายซิมการ์ดที่โทรและใช้อินเทอร์เน็ตได้ฟรีตลอดชีพแก่คนทั่วไป เวลานั้นเอง ฮาร์ทได้พบความเกี่ยวข้องระหว่างวาเลนไทน์กับการหายตัวไปของบุคคลสำคัญหลายคน เขาตามไปจนพบอาร์โนลด์และสอบถาม แต่อาร์โนลด์ถูกไมโครชิพในสมองระเบิดจนเสียชีวิต ฮาร์ทจึงเข้าหาวาเลนไทน์แทนด้วยการปลอมตัวเป็นเศรษฐีเพื่อสืบหาเบื้องหลังของแผนการ ที่ลอนดอน เอ็กซี อันวินเป็นวัยรุ่นที่อาศัยอยู่กับมิเชล ผู้เป็นแม่ น้องสาวต่างพ่อและดีน พ่อเลี้ยงที่เขาไม่ชอบ เอ็กซีออกจากการฝึกนาวิกโยธินและใช้ชีวิตอย่างไร้จุดหมาย วันหนึ่งเขาถูกจับข้อหาขโมยรถ จึงโทรหาเจ้าของเบอร์โทรศัพท์บนเหรียญ ฮาร์ทมาประกันตัวเขาและบอกว่าพ่อของเอ็กซีทำงานให้กับองค์การสายลับ "คิงส์แมน" ฮาร์ทชวนเขาให้มาร่วมการทดสอบเพื่อหาสายลับ "ลานเซลอต" คนใหม่ แต่เขาสอบตกในการทดสอบสุดท้าย โรซี ผู้เข้าทดสอบอีกคนหนึ่งได้รับตำแหน่งลานเซลอตคนใหม่แทน ต่อมาฮาร์ทได้ไปที่โบสถ์แห่งหนึ่งซึ่งวาเลนไทน์ใช้ทำการทดสอบ เขาปล่อยสัญญาณไปที่ซิมการ์ด ทำให้ทุกคนในโบสถ์รวมถึงฮาร์ทเกิดอาการคลุ้มคลั่งและฆ่ากันเอง สุดท้ายฮาร์ทซึ่งเป็นผู้รอดชีวิตคนเดียวออกมาพบกับวาเลนไทน์ และถูกวาเลนไทน์ยิงที่ศีรษะหลังเปิดเผยแผนการทั้งหมด เอ็กซีกลับไปที่ศูนย์บัญชาการคิงส์แมน และพบว่าอาร์เธอร์ ผู้นำคิงส์แมนเป็นพวกกับวาเลนไทน์ อาร์เธอร์อธิบายว่า วาเลนไทน์จะปล่อยสัญญาณไปที่ซิมการ์ดเพื่อให้มนุษย์ทั่วโลกคลุ้มคลั่งและฆ่ากันเอง จนเหลือแต่คนที่เขาเลือกจะให้อยู่ต่อ อาร์เธอร์พยายามจะฆ่าเอ็กซีด้วยบรั่นดีผสมยาพิษ แต่เอ็กซีรู้ทันจึงสลับแก้ว ทำให้อาร์เธอร์ตาย เอ็กซีร่วมมือกับเมอร์ลินและโรซี โดยโรซีจะขึ้นไปยิงดาวเทียมของวาเลนไทน์ก่อนที่มันจะปล่อยสัญญาณ ส่วนเอ็กซีและเมอร์ลินจะบุกไปที่ฐานทัพของวาเลนไทน์ แม้โรซีจะทำลายดาวเทียมได้สำเร็จ แต่วาเลนไทน์ก็ใช้ดาวเทียมสำรองปล่อยสัญญาณ ทำให้ทั้งโลกเกิดความวุ่นวาย เมอร์ลินแฮคเข้าระบบเพื่อก่อกวนสัญญาณแล้วจัดการกับทุกคนที่ร่วมแผนการกับวาเลนไทน์ ส่วนเอ็กซีต่อสู้กับกาเซลและฆ่าวาเลนไทน์ได้สำเร็จ ในฉากหลังเครดิต เอ็กซีซึ่งตอนนี้เป็นสายลับคิงส์แมนได้มาหาแม่และชวนให้มาอยู่ด้วยกัน แต่ดีนและลูกน้องเข้ามาหาเรื่องเอ็กซี เขาจึงจัดการกับอีกฝ่ายแบบเดียวกับที่ฮาร์ททำก่อนหน้านี้นักแสดงภาคต่อ ภาคต่อ. มาร์ก มิลลาร์และแมททิว วอห์นกล่าวว่า คิงส์แมน โคตรพิทักษ์บ่มพยัคฆ์ อาจจะมีภาคต่อหากทำรายได้ได้ดีในบ็อกซ์ออฟฟิศ วอห์นกล่าวเพิ่มว่าเขาสนใจที่จะกลับมารับหน้าที่กำกับ และอยากจะให้โคลิน เฟิร์ธกลับมาในภาคต่อ ในขณะที่มาร์ก สตรองกล่าวว่าเขาสนใจจะกลับมาในภาคต่อเช่นกัน ต่อมามีการยืนยันว่าทารอน เอเกอร์ตันได้ตกลงที่จะแสดงภาคต่อแล้ว เมื่อถูกถามว่าจะจัดการให้ตัวละครของเฟิร์ธกลับมาในภาคต่ออย่างไร มิลลาร์ได้ตอบว่าตอนนี้กำลังถกเถียงในหลาย ๆ แนวคิด เช่นให้ฮาร์ทมีฝาแฝดหรือให้ฮาร์ทกลายเป็นวิญญาณ ทางด้านฟอกซ์ได้ประกาศว่าเริ่มมีการพัฒนาภาคต่อแล้ว แต่ยังไม่ชัดเจนว่าวอห์นจะกลับมากำกับหรือไม่ ในวันที่ 11 มิถุนายน 2015 มีการยืนยันว่าวอห์นเริ่มเขียนบทภาพยนตร์ของภาคต่อแล้วและอาจจะกลับมากำกับ ในเดือนมีนาคม 2016 แมททิว วอห์นให้สัมภาษณ์กับนิตยสารเอ็มไพร์ว่าภาคต่อจะใช้ชื่อ Kingsman: The Golden Circle โดยจะมีเนื้อหาเกี่ยวกับการร่วมมือของกลุ่มคิงส์แมนและกลุ่ม "สเตตส์แมน" องค์การสายลับของอเมริกา เพื่อหยุดยั้งตัวร้ายนามว่า "ป็อปปี" ต่อมาในวันที่ 7 เมษายน ปีเดียวกัน ทารอน เอเกอร์ตัน นักแสดงนำ ได้เผยใบปิดภาพยนตร์ภาพแรก ในวันที่ 12 เมษายน ปีเดียวกัน มีข่าวว่าเซอร์เอลตัน จอห์นถูกทาบทามให้มาร่วมแสดงในภาคต่อ วันต่อมา แชนนิง เททัมประกาศในทวิตเตอร์ส่วนตัวว่าเขาจะร่วมแสดงในภาพยนตร์เรื่องนี้ เช่นเดียวกับเจฟฟ์ บริดเจสที่ประกาศในทวิตเตอร์ส่วนตัวเมื่อวันที่ 28 พฤษภาคม ปีเดียวกัน ว่าเขาจะร่วมแสดงในภาพยนตร์เรื่องนี้ Kingsman: The Golden Circle เริ่มถ่ายทำเมื่อเดือนพฤษภาคม 2016 และเสร็จสิ้นในเดือนกันยายน ปีเดียวกัน ภาพยนตร์เข้าฉายในสหรัฐอเมริกา วันที่ 22 กันยายน 2017</doc>
