<doc id="80481" url="https://th.wikipedia.org/wiki?curid=80481" title="ตำบลตลาดขวัญ (อำเภอเมืองนนทบุรี)">ตำบลตลาดขวัญ (อำเภอเมืองนนทบุรี) ตลาดขวัญ เป็นตำบลหนึ่งที่อยู่ในเขตเทศบาลนครนนทบุรี อำเภอเมืองนนทบุรี จังหวัดนนทบุรี ในอดีตยังเป็นชื่อชุมชนเก่าแก่ของจังหวัดนนทบุรีที่เรียกว่า บ้านตลาดขวัญ ซึ่งมีการตั้งถิ่นฐานอยู่อาศัยมาตั้งแต่สมัยกรุงศรีอยุธยา ต่อมาในรัชสมัยสมเด็จพระมหาจักรพรรดิ พระองค์ได้ทรงยกฐานะหมู่บ้านเล็ก ๆ ที่ชื่อว่าบ้านตลาดขวัญแห่งนี้ให้มีฐานะเป็นเมืองนนทบุรีในปี พ.ศ. 2092 เพื่อประโยชน์ต่อการเกณฑ์ไพร่พลหากเกิดสงคราม รวมทั้งให้เป็นเมืองท่าและหน้าด่านทางทิศใต้ของกรุงศรีอยุธยา ชุมชนตลาดขวัญตั้งอยู่ในริมฝั่งตะวันออกของแม่น้ำเจ้าพระยา ทางทิศใต้ของวัดท้ายเมือง โดยมีหอทะเบียนที่ดินเก่า (บริเวณโรงเรียนเทศบาล 1 ถนนนนทบุรี 1) เป็นสิ่งยืนยันความเก่าแก่ของชุมชนแห่งนี้ ปัจจุบันท้องที่ของตำบลในอำเภอเมืองนนทบุรีที่มีชื่อว่า "ตลาดขวัญ" นั้น ไม่มีอาณาเขตติดต่อกับแม่น้ำเจ้าพระยา แต่อยู่ลึกเข้ามาตอนใน ส่วนบริเวณชุมชนบ้านตลาดขวัญอันเป็นที่ตั้งเมืองนนทบุรีโบราณนั้น ทุกวันนี้อยู่ในเขตตำบลบางกระสอและตำบลสวนใหญ่ที่ตั้งและอาณาเขต ที่ตั้งและอาณาเขต. ตำบลตลาดขวัญตั้งอยู่ทางทิศตะวันออกของอำเภอเมืองนนทบุรี มีอาณาเขตติดต่อกับเขตการปกครองข้างเคียงดังต่อไปนี้- ทิศเหนือ ติดต่อกับตำบลบางกระสอ (อำเภอเมืองนนทบุรี) มีแนวกึ่งกลางคลองบางซื่อและมีแนวกึ่งกลางซอยติวานนท์ 18 (ปิ่นประภาคม) เป็นเส้นแบ่งเขต - ทิศตะวันออก ติดต่อกับตำบลบางเขน (อำเภอเมืองนนทบุรี) มีแนวกึ่งกลางซอยงามวงศ์วาน 2 (อัคนี) เป็นเส้นแบ่งเขต - ทิศใต้ ติดต่อกับตำบลบางเขน (อำเภอเมืองนนทบุรี) มีแนวกึ่งกลางคลองบางตะนาวศรีและแนวเขตสมมุติระหว่างสุดซอยประชาราษฎร์ 3 (พันเอกหาญ) กับสุดซอยพิบูลสงคราม 10 (สุขนิรันดร์ 1) เป็นเส้นแบ่งเขต - ทิศตะวันตก ติดต่อกับตำบลสวนใหญ่ (อำเภอเมืองนนทบุรี) มีแนวเขตสมมุติตั้งแต่สุดซอยพิบูลสงคราม 10 (สุขนิรันดร์ 1) ผ่านปากซอยพิบูลสงคราม 13 (บุรีรังสรรค์) ถึงคลองบางแพรกเหนือ รวมทั้งแนวกึ่งกลางคลองบางแพรกเหนือเป็นเส้นแบ่งเขตการแบ่งเขตการปกครองการปกครองส่วนภูมิภาค การแบ่งเขตการปกครอง. การปกครองส่วนภูมิภาค. ตำบลตลาดขวัญแบ่งท้องที่ออกเป็น 11 หมู่บ้าน ปัจจุบันตำแหน่งกำนันและผู้ใหญ่บ้านได้ถูกยกเลิกไปแล้วเนื่องจากเป็นท้องที่ในเขตเทศบาลนคร แต่ระบบหมู่ยังไม่ได้ถูกยกเลิกไปอย่างสิ้นเชิงและยังมีความสำคัญต่อการใช้ประโยชน์ในด้านต่าง ๆ ของราชการ เช่น การกำหนดเลขหมายประจำบ้าน การระบุที่อยู่ทางไปรษณีย์ การแบ่งเขตเลือกตั้งระดับท้องถิ่น การกำหนดพื้นที่บริการของโรงเรียน เป็นต้นการปกครองส่วนท้องถิ่น การปกครองส่วนท้องถิ่น. ตำบลตลาดขวัญอยู่ในเขตเทศบาลนครนนทบุรีทั้งตำบล</doc>
