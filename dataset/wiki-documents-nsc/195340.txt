<doc id="195340" url="https://th.wikipedia.org/wiki?curid=195340" title="ถนนมหรรณพ">ถนนมหรรณพ ถนนมหรรณพ () เป็นถนนสายหนึ่งในเขตพระนคร ถนนมหรรณพเป็นถนนที่เชื่อมถนนตะนาวกับถนนดินสอไว้ด้วยกัน เป็นถนนสายสั้น ๆ โดยมีจุดเริ่มต้นที่ถนนดินสอบริเวณศาลาว่าการกรุงเทพมหานคร ไปสิ้นสุดที่ศาลเจ้าพ่อเสือ พระนคร เป็นถนนที่สร้างขึ้นในรัชสมัยพระบาทสมเด็จพระมงกุฎเกล้าเจ้าอยู่หัว เมื่อปี พ.ศ. 2460 หลังจากเกิดเหตุเพลิงไหม้ที่ถนนตะนาว มหาอำมาตย์เอก เจ้าพระยายมราช (ปั้น สุขุม) เสนาบดีกระทรวงนครบาล ได้นำความขึ้นกราบบังคมทูลว่า ราษฎรปลูกบ้านเรือนเบียดเสียดแออัดและไม่มีถนนที่จะให้เจ้าหน้าที่ไปช่วยเหลือได้ทันที จึงเห็นว่าควรที่จะมีถนนอีกสายหนึ่งเพื่อประโยชน์ในการสัญจรและเพื่อการระงับเหตุภัยที่อาจเกิดขึ้นได้ท่วงที พระบาทสมเด็จพระมงกุฎเกล้าเจ้าอยู่หัวจึงโปรดเกล้าฯ ให้กระทรวงนครบาลจัดการตัดถนนขึ้นมาโดยเลือกบริเวณที่เกิดเหตุเพลิงไม้ที่บริเวณตลาดเสาชิงช้า และทรงพระราชทานนามว่า "ถนนมหรรณพ" ปัจจุบัน ถนนมหรรณพเป็นทำเลที่ตั้งของร้านอาหารต่าง ๆ จำนวนมาก เช่นเดียวกับถนนดินสอ, ถนนตะนาว หรือถนนแพร่งภูธร และถนนแพร่งนรา ที่อยู่บริเวณใกล้เคียง</doc>
