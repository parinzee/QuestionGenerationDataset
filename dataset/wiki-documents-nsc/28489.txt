<doc id="28489" url="https://th.wikipedia.org/wiki?curid=28489" title="รุ่งฤดี แพ่งผ่องใส">รุ่งฤดี แพ่งผ่องใส รุ่งฤดี แพ่งผ่องใส (พ.ศ. 2489-ปัจจุบัน) นักร้องเพลงไทยสากลรางวัลพระราชทานแผ่นเสียงทองคำ จากเพลง "บัวขาว" เมื่อปีพ.ศ. 2522 และเพลง "หลานย่าโม" ในปีพ.ศ. 2522 โดยมีเพลงสร้างชื่ออื่นๆ อาทิเช่น เอาความขมขื่นไปทิ้งแม่โขง หลานย่าโม โจโจ้ซัง เป็นต้น บทเพลงอื่น ที่ได้รับความนิยมได้แก่- คนหน้าเดิม - เธอคือดวงใจ - เฉือนหัวใจ - พัทยาลาก่อน - ไฟที่เริ่มคุ - บ่สนคนใต้ - หัวใจปีที่-25 - รอวันประหาร - ไม่มีเธอที่ฮาโกเน่ประวัติ ประวัติ. รุ่งฤดี ในวัยเด็กมีความชอบและใจรักเรื่องการร้องเพลงมาก ผู้ใหญ่ที่นับถือกันจึงพาไปฝาก ครูเอื้อ สุนทรสนาน เพื่อให้เป็นนักร้องประจำวงดนตรีสุนทราภรณ์ ที่กรมประชาสัมพันธ์ แม้ในขณะนั้นยังเรียนอยู่ที่โรงเรียนดุสิตพาณิชยการ ในปี พ.ศ. 2508 อยู่ก็ตาม ครูเอื้อ สุนทรสนาน ให้เลือกเพลงที่คิดว่าร้องได้ดีที่สุดเพื่อทดสอบ จึงร้องเพลง "ภูกระดึง" ของ มัณฑนา โมรากุล ให้ครูเอื้อฟัง ปรากฏว่าสอบผ่านเลยได้เรียนวิชาการขับร้องกับครูสริ ยงยุทธ ซึ่งเป็นมือเปียโนประจำวงตั้งแต่วันนั้นเป็นต้นมา จากนั้นเธอได้มีโอกาสร้องเพลงภูกระดึงอีกครั้ง โดยร้องสดบนเวทีเป็นครั้งแรกในรายการที่สถานีวิทยุ อ.ส. พระราชวังสวนดุสิต ซึ่งรุ่งฤดีได้ยอมรับว่ามีความประหม่าและตื่นเต้นมาก ต่อมาได้บันทึกแผ่นเสียงเพลง "พัทยาลาก่อน" ของครูศรีสวัสดิ์ พิจิตรวรการ เป็นเพลงแรก ตามด้วยเพลง "ร้ายกว่าผี" ได้รับความนิยมชื่นชมจากแฟนเพลงอย่างมากมายเกินความคาดหมาย รุ่งฤดีได้อยู่กับวงดนตรีสุนทราภรณ์และกรมประชาสัมพันธ์ได้เพียง 3 ปี ก็ลาออกไปใช้ชีวิตเป็นนักร้องตามไนท์คลับที่กำลังมีชื่อเสียงอยู่ในตอนนั้น เช่น สีดาไนท์คลับ ถนนราชดำเนิน ทำให้มีโอกาสได้ร้องเพลงของครูเพลงคนอื่น ๆ อีกหลายคน เช่น ครูทวีพงษ์ มณีนิล, ครู ป.ชื่นประโยชน์, ครูไพบูลย์ บุตรขัน ที่สำคัญก็คือ ครูพยงค์ มุกดา ศิลปินแห่งชาติ ได้แต่งเพลง "เอาความขมขื่นไปทิ้งแม่โขง" ให้ขับร้อง เลยเป็นที่มาของบทเพลงประจำตัวของรุ่งฤดีจนกระทั่งปัจจุบัน ในปี พ.ศ. 2514 ได้รับพระราชทานแผ่นเสียงทองคำ จากเพลง "บัวขาว" ผลงานของท่านผู้หญิงพวงร้อย อภัยวงศ์ และในปี พ.ศ. 2522 จากเพลง "หลานย่าโม" ซึ่งเป็นผลงานชิ้นเอกของครูพรเลิศ ศาลานิตยกุล ต่อมา ครูเอื้อ สุนทรสนาน ได้ให้บันทึกแผ่นเสียงเพลงคู่ "ชุดดำเนินทราย" ของห้างเมโทรเทปและแผ่นเสียงของวรชัย ธรรมสังคีติ ในปี พ.ศ. 2522 ซึ่งก็ได้รับความนิยมเป็นอย่างมากเช่นเดิม ในปัจจุบันรุ่งฤดี ได้หันมาทำธุรกิจส่วนตัว โดยผลิตสินค้าประเภทกุนเชียง ไส้กรอกไทย แหนม ไส้อั่ว ที่ได้รับการชวนชิมจาก "เชลล์ชวนชิม" ของ ม.ร.ว.ถนัดศรี สวัสดิวัตน์ อย่างเป็นทางการอีกด้วย โดยใช้ชีวิตอยู่ที่กรุงเทพมหานคร และนิวยอร์ก ในเวลาที่กลับมาเมืองอยู่ไทยก็มักจะไปร้องเพลงตามโรงแรมหรือห้องอาหารใหญ่ๆ และออกงานคอนเสิร์ตการกุศลกับวงดนตรีสุนทราภรณ์ทุกครั้ง</doc>
