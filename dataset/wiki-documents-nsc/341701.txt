<doc id="341701" url="https://th.wikipedia.org/wiki?curid=341701" title="เกมนี้เพื่อเธอ">เกมนี้เพื่อเธอ เกมนี้เพื่อเธอ เป็นรายการเกมโชว์แนวเรียลลิตี้โชว์ ของบริษัท เจเอสแอล จำกัด ออกอากาศทางสถานีโทรทัศน์วิทยุโทรทัศน์กองทัพบกช่อง 5 ทุกคืนวันพุธ เวลา 22.30-23.30 น. โดยเริ่มต้นออกอากาศเมื่อวันที่ 1 สิงหาคม 2550 และยุติการออกอากาศลงในวันที่ 26 ธันวาคม 2550 โดยใช้ศูนย์การค้าเซ็นทรัลเวิลด์ เป็นสถานที่ถ่ายทำ กติกาหลักของรายการคือ ผู้เข้าแข่งขันจะแบ่งเป็นสองฝ่าย อีกฝ่ายหนึ่งจะไปเลือกซื้อสินค้าในศูนย์การค้าเซ็นทรัลเวิลด์ ในวงเงินไม่เกิน 1 ล้านบาท และอีกฝ่ายหนึ่งจะถูกเก็บตัวอยู่ในห้องเพื่อทำภารกิจ ซึ่งในแต่ละภารกิจก็จะมีการสะสมเงินรางวัลจำนวนมากน้อยแตกต่างกันไป โดยจะมีเวลาทั้งหมดสามชั่วโมง ในช่วงท้ายรายการ พิธีกรจะสรุปเงินรางวัลสะสมในแต่ละภารกิจที่ทำไว้ได้ ถ้าหากยอดซื้อสินค้ารวมของฝ่ายที่ไปซื้อสินค้าน้อยกว่าหรือเท่ากับฝ่ายที่ปฏิบัติภารกิจในห้องเก็บตัวก็จะถือว่าแจ็กพ็อตแตกและได้รับของรางวัลเป็นสินค้าที่ซื้อไปทั้งหมด แต่ถ้าทำไม่สำเร็จก็จะไม่ได้รับรางวัลใดๆ ทั้งสิ้น แต่ทางรายการจะมี Gift Voucher เป็นรางวัลปลอบใจให้</doc>
