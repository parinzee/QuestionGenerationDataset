<doc id="225402" url="https://th.wikipedia.org/wiki?curid=225402" title="นักดนตรี (คาราวัจโจ)">นักดนตรี (คาราวัจโจ) นักดนตรี () เป็นภาพเขียนสีน้ำมันที่เขียนโดยคาราวัจโจจิตรกรสมัยบาโรกคนสำคัญชาวอิตาลีที่ปัจจุบันตั้งแสดงอยู่ที่พิพิธภัณฑ์เมโทรโปลิตัน, นครนิวยอร์กในสหรัฐอเมริกา ภาพ “นักดนตรี” เขียนราวเสร็จในปี ค.ศ. 1595 ราว ค.ศ. 1595 คาราวัจโจก็อยู่ภายใต้การอุปถัมภ์ของคาร์ดินัลฟรานเชสโค มาเรีย เดล มอนเต นักเขียนชีวประวัติจิโอวานนิ บากลิโอเนกล่าวว่าคาราวัจโจ “เขียนภาพชายหนุ่มเล่นเครื่องดนตรีให้แก่คาร์ดินัลที่เป็นภาพที่เขียนอย่างดีจากธรรมชาติและอีกภาพหนึ่งชายหนุ่มเล่นลูท” ภาพหลังที่กล่าวถึงน่าจะเป็นภาพ “คนเล่นลูท” ที่ดูเหมือนจะเป็นภาพคู่กับภาพ “นักดนตรี” ในภาพมีชายสี่คนที่แต่งตัวกึ่งเครื่องแต่งกายแบบคลาสสิก ชายสามคนเล่นเครื่องดนตรีต่างกันหรือร้องเพลง ชายคนที่สี่ทางซ้ายของภาพแต่งตัวอย่างคิวปิดและเอื้อมมือไปยังพวงองุ่น ชายคนกลางที่เล่นลูท (lute) ว่ากันว่าคือมาริโอ มินนิติเพื่อนของคาราวัจโจ และคนที่นั่งข้างๆที่มองมาทางผู้ชมภาพเป็นภาพเหมือนตนเอง ผู้ที่เป็นคิวปิดหน้าตาคล้ายกับนายแบบในภาพ “เด็กชายปอกผลไม้” ที่เขียนสองสามปีก่อนหน้านั้นและเทวดาในภาพ “นักบุญฟรานซิสปลื้ม” ฉากนักดนตรีเป็นหัวเรื่องที่นิยมเขียนกันในสมัยนั้น - ทางคริสต์ศาสนจักรสนับสนุนการฟื้นฟูการดนตรีและการทดลองดนตรีแบบใหม่ๆ โดยเฉพาะในบรรดานักบวชผู้มีการศึกษาและมีหัวก้าวหน้าเช่นเดล มอนเต แต่ฉากที่คาราวัจโจเขียนนี้ที่ไม่มีสิ่งใดในภาพที่เกี่ยวข้องกับการศาสนาแต่อย่างใด หนังสือแสดงว่าชายในภาพกำลังฝึกการร้องประสานเสียงสำหรับการฉลองความรัก และตาของบุคคลหลักในภาพผู้เล่นลูทก็ดูเหมือนคลอด้วยน้ำตา—เพลงที่สันนิษฐานว่าเล่นกันอยู่เป็นเพลงที่บรรยายถึงความเศร้าที่เกิดจากความรักแทนที่จะเป็นความปิติที่ได้รับจากความรัก ไวโอลินด้านหน้าภาพเป็นนัยยะว่ายังมีคนในกลุ่มอีกคนหนึ่ง ที่อาจจะเป็นการชวนเชิญให้ผู้ชมเข้าไปเป็นส่วนหนึ่งของภาพ งานชิ้นนี้ของคาราวัจโจเป็นงานที่ก้าวหน้าขึ้นมาอีกขั้นหนึ่งในการวางรูปที่ซับซ้อนขึ้นกว่าภาพที่เขียนก่อนหน้านั้น ซึ่งจะเห็นได้จากความลำบากในการวาดภาพคนสี่คนในภาพเดียวกัน ที่ดูเหมือนจะไม่มีความสัมพันธ์กันในช่องภาพและโดยทั่วไปแล้วดูไม่ลงตัว (clumsy) ภาพเขียนอยู่ในสภาพที่ไม่ดีนัก ตัวโน้ตในหนังสือเพลงได้รับความเสียหายจากการพยายามซ่อมก่อนหน้านั้นแต่ก็ยังสามารถบอกได้ว่าเป็นตอนอาลโต แต่ไม่ว่าจะอย่างไรก็ตามงานเขียนชิ้นนี้ก็ยังถือว่าเป็นงานเขียนชิ้นที่เป็นที่นิยมที่สุดของคาราวัจโจชิ้นหนึ่ง</doc>
