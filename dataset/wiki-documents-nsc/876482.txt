<doc id="876482" url="https://th.wikipedia.org/wiki?curid=876482" title="ธนาคารประชาชนจีน">ธนาคารประชาชนจีน ธนาคารประชาชนจีน ( จงกั๋วเหรินหมินหยินหาง) เป็นธนาคารกลางของสาธารณรัฐประชาชนจีน มีอำนาจในการดูแลนโยบายการเงินและกำกับสถาบันการเงินในจีนแผ่นดินใหญ่ ในปี ค.ศ. 2017 ธนาคารประชาชนจีนถือเป็นธนาคารกลางที่ถือครองทรัพย์สินมากที่สุดในโลก ธนาคารแห่งนี้ก่อตั้งเมื่อวันที่ 1 ธันวาคม ค.ศ. 1948 ในสมัยนายกรัฐมนตรีโจว เอินไหล จากการรวมกันระหว่างสามธนาคารคือ ธนาคารเหอเป่ย์, ธนาคารเปย์ไห่ ธนาคารกสิกรซีเป่ย์ เมื่อแรกก่อตั้งมีที่ทำการตั้งอยู่ที่เมืองฉือเจียจวงในมณฑลเหอเป่ย์ และได้ย้ายที่ทำการไปยังกรุงปักกิ่งในค.ศ. 1949 โดยทำหน้าที่เป็นทั้งธนาคารพาณิชย์และธนาคารกลางควบคู่กันไปจนกระทั่งมีการปฏิรูปเศรษฐกิจครั้งใหญ่ในค.ศ. 1978 จึงมีการแยกธนาคารพาณิชย์ออกจากธนาคารกลาง และจัดตั้งเป็นธนาคารพาณิชย์ของรัฐสี่แห่ง ผู้ว่าการธนาคารประชาชนจีนจะถูกแต่งตั้งโดยการเสนอชื่อของนายกรัฐมนตรีจีนโดยผ่านความเห็นชอบจากสมัชชาประชาชนแห่งชาติ หากอยู่ในช่วงนอกสมัยการประชุม คณะกรรมการประจำสมัชชาฯจะทำหน้าที่เห็นชอบแทน การปลดผู้ว่าการธนาคารออกจากตำแหน่งก็ใช้หลักเกณฑ์เดียวกัน เมื่อได้ผู้ว่าการธนาคารแล้ว ผู้ว่าการธนาคารจะเป็นผู้เสนอชื่อรองผู้ว่าการให้นายกรัฐมนตรีแต่งตั้ง</doc>
