<doc id="543710" url="https://th.wikipedia.org/wiki?curid=543710" title="สมเด็จพระเจ้าสามแสนไทไตรภูวนาท">สมเด็จพระเจ้าสามแสนไทไตรภูวนาท สมเด็จพระเจ้าสามแสนไทไตรภูวนาท (หรือ สมเด็จพระเจ้าสามแสนไทไตรภูวนาถ) ทรงเป็นกษัตริย์พระองค์ที่ 2 แห่งอาณาจักรล้านช้าง พระองค์เป็นพระราชโอรสของสมเด็จพระเจ้าฟ้างุ้มมหาราช ประสูติเมื่อ พ.ศ. 1899 พระองค์ปกครองล้านช้างตั้งแต่ปี พ.ศ. 1914 ถึงปี พ.ศ. 1959 เหตุการณ์สำคัญในรัชกาลนี้ได้แก่ ยกกองทัพไปปราบปรามเชียงใหม่ในรัชสมัยพระเจ้ากือนา เจ้าเมืองเชียงใหม่ได้ยอมอ่อนน้อมและถวายพระนางแก้วอ่อนสอเป็นพระมเหสี นอกจากนั้น สมเด็จพระบรมราชาธิราชที่ 1 ได้เสริมสร้างสัมพันธไมตรีกับหลวงพระบางโดยถวายพระนางแก้วยอดฟ้ากัลยาณีไปเป็นพระมเหสี นอกจากนั้น ในรัชกาลนี้ เมืองเชียงสาและเมืองเซียนก่อกบฏ พระองค์ได้ให้เจ้าเมืองเชียงขวางยกทัพไปปราบได้สำเร็จ ในรัชกาลของพระองค์ได้ส่งเสริมพระพุทธศาสนา สร้างวัดมโนรมย์ วัดอุโบสถ และจัดการปกครองโดยแยกฝ่ายทหารและพลเรือนออกจากกัน พระองค์มีพระราชโอรสที่สำคัญ 5 พระองค์ คือ- พระเจ้าล้านคำแดง เกิดแต่เจ้านางน้อยนงเฮียว ทรงตั้งเป็นพระยาแสนเมืองนครหลวง เมื่อพระราชบิดาสวรรคตได้ขึ้นครองราชย์แทน - เจ้าลือไชย ทรงตั้งเป็นพระยาหมื่นบ้าน เจ้าเมืองกะบองหรือเมืองคำเกิดในปัจจุบัน ได้ขึ้นครองราชย์เป็นกษัตริย์หุ่นในยุคที่พระนางแก้วพิมพาอยู่เบื้องหลัง - เจ้าคำเต็มซ้า เกิดแต่เจ้านางแก้วสีดา เป็นพระยาเมืองปาก ครองเมืองปากห้วยหลวง ได้ขึ้นครองราชย์เป็นกษัตริย์หุ่นในยุคที่พระนางแก้วพิมพาอยู่เบื้องหลัง - เจ้าวังบุรี เกิดแต่พระนางแก้วยอดฟ้ากัลยาณี ตั้งเป็นพระยาขวาป่าสัก ครองเมืองเวียงจันทน์ ได้ขึ้นครองราชย์หลังจากปราบพระนางแก้วพิมพาไปได้แล้ว - เจ้าก้อนคำ เกิดแต่เจ้านางน้อยอ่อนสอ ตั้งเป็นพระยาจิกคำ เจ้าเมืองอ่อนสอ ได้ขึ้นครองราชย์เป็นกษัตริย์หุ่นในยุคที่พระนางแก้วพิมพาอยู่เบื้องหลัง</doc>
