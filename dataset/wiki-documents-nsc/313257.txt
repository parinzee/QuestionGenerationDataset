<doc id="313257" url="https://th.wikipedia.org/wiki?curid=313257" title="ทาทา มอเตอร์ส">ทาทา มอเตอร์ส ทาทา มอเตอร์ส () บริษัทผู้ผลิตรถยนต์สัญชาติอินเดีย เป็นบริษัทย่อยของทาทา กรุ๊ป มีสำนักงานใหญ่อยู่ที่เมืองมุมไบ ประเทศอินเดีย เดิมมีชื่อว่า TELCO (TATA Engineering and Locomotive Company) ก่อตั้งขึ้นในปี ค.ศ. 1945 เป็นผู้ผลิตหัวรถจักร และเริ่มผลิตรถยนต์ตั้งแต่ปี ค.ศ. 1954 โดยเป็นผลงานร่วมทุนกับเดมเลอร์-เบนซ์ ในปี ค.ศ. 2008 ทาทา มอเตอร์ส ได้ซื้อกิจการรถยนต์จากัวร์ และแลนด์โรเวอร์ จากฟอร์ดมอเตอร์ส ทำให้บริษัทมียอดขายรวม 16 พันล้านดอลลาร์สหรัฐ และติดอันดับผู้ผลิตรถยนต์รายใหญ่อันดับที่ 19 ของโลก ก่อนหน้านั้นในปี ค.ศ. 2004 ทาทา มอเตอร์ส ได้ซื้อกิจการผลิตรถบรรทุกมาจากแดวู และดำเนินกิจการในชื่อ ทาทา แดวู ทาทา มอเตอร์ส มีโรงงานอยู่ที่เมือง Jamshedpur รัฐฌาร์ขัณฑ์, Pantnagar รัฐอุตตราขัณฑ์, Lucknow รัฐอุตตรประเทศ, Ahmedabad รัฐคุชราต และเมือง Pune รัฐมหาราษฏระ ในต่างประเทศมีโรงงานอยู่ที่อาร์เจนตินา แอฟริกาใต้ และโรงงานในประเทศไทยที่จังหวัดสมุทรปราการ ทาทา มอเตอร์ส เป็นผู้ออกแบบและผลิตรถรุ่น ทาทา นาโน เป็นรถยนต์ขนาดเล็กที่ตั้งเป้าหมายว่า จะให้เป็นรถยนต์ที่มีราคาจำหน่ายถูกที่สุดในโลก</doc>
