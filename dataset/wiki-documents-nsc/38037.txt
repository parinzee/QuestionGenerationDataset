<doc id="38037" url="https://th.wikipedia.org/wiki?curid=38037" title="สิบล้อ (วงดนตรี)">สิบล้อ (วงดนตรี) สิบล้อ ประกอบด้วยสมาชิก จุลจักร จักรพงษ์ หรือ เล็ก ที่หลายๆ คนรู้จักในชื่อ ฮิวโก้ , พลกฤษณ์ วิริยานุภาพ (เอ) , อาวุธ นุชนิล (เอ็ด) , สุทธิพงศ์ แจ่มจำรัส (ใหม่) และ พรนิรันดร์ ปานศิลา (โด้)ผลงานชุดแรก: สิบล้อ ผลงาน. ชุดแรก: สิบล้อ. หลังรวมวงกันไม่นาน สิบล้อก็เข้าห้องอัดเสียงทำงานเพลงอัลบั้มแรกของตัวเอง อัลบั้ม “สิบล้อ” ที่เป็นงานเปิดตัวของวง ออกมาในปี 2544 เป็นงานที่เล่นดนตรีกันแบบ 3 ชิ้น กีตาร์-เบส-กลอง เน้นความสดและดิบของการบันทึกเสียง โดยมี พลกฤษณ์ วิริยานุภาพ (เอ) มือกีต้าร์ วง พอสเป็นโปรดิวเซอร์ให้ (ซึ่งต่อมาในภายหลัง เอก็กลายมาเป็นมือกีตาร์ของ สิบล้อ เต็มตัว) งานชุดนี้ไม่ประสบความสำเร็จมากนัก แต่ก็ทำให้สิบล้อกลายเป็นที่รู้จัก และมีโอกาสได้ขึ้นแสดงเพื่อสั่งสมประสบการณ์ในการทำงานมากขึ้นชุดที่สอง: มนต์รักสิบล้อ ชุดที่สอง: มนต์รักสิบล้อ. กับการออกตระเวนทัวร์ และซ้อมดนตรีอย่างหนักหน่วงเกือบ 2 ปีเต็มๆ “มนต์รักสิบล้อ” อัลบั้มชุดที่ 2 ของ สิบล้อ ก็ออกวางแผงกับสังกัด มอร์ มิวสิก ที่มี อัสนี โชติกุล เป็นผู้ดูแล และได้ เทียรี่ เมฆวัฒนา เป็นโปรดิวเซอร์ โดยเล็กได้มีโอกาสแสดงให้เห็นประสบการณ์ในการทำงานที่มากขึ้น ด้วยการร่วมแต่งทำนอง และเนื้อร้อง ตลอดจนเรียบเรียงเพลงในหลายๆ เพลงด้วย ขณะที่สมาชิกทั้งหมดของวงก็ได้ร่วมเป็นโปรดิวเซอร์ของอัลบั้ม มนต์รักสิบล้อ เน้นการเล่นสด โดยไม่ใช้เสียงสังเคราะห์เลย เพื่อให้เสียงดนตรีที่ได้ยินออกมานั้น สามารถสัมผัสถึงอารมณ์ความรู้สึกของพวกเขาได้อย่างเต็มที่ ขณะที่เนื้อหาจะเน้นภาษาที่ตรงไปตรงมา เรื่องราวมีที่มาจากเรื่องที่เกิดขึ้นในสังคม และรอบๆ ตัวของพวกเขา นอกจากจะแสดงให้เห็นพัฒนาการ ที่ผ่านการบ่มเพาะด้วยประสบการณ์ของสิบล้อ อัลบั้ม มนต์รักสิบล้อ ยังเป็นงานที่ประสบความสำเร็จมากที่สุดชุดหนึ่งของพวกเขาชุดที่สาม: เสียงเพลงสิบล้อ ชุดที่สาม: เสียงเพลงสิบล้อ. งานชุดที่สามของ สิบล้อ จึงใช้เวลาในการทำงานที่สั้นกว่าอัลบั้มที่ผ่านๆ มา “เสียงเพลงสิบล้อ” ออกวางตลาดในปีถัดมา โดยมี เทียรี่ เมฆวัฒนา ทำหน้าที่โปรดิวเซอร์เช่นเคย และมีเพลงที่ ยืนยง โอภากุล (แอ๊ด คาราบาว) แต่งให้กับพวกเขาด้วยอีกหนึ่งเพลง ในงานชุดนี้สิบล้อ ได้เปิดโอกาสให้แฟนเพลงได้เห็นอีกมุมหนึ่งของพวกเขา นั่นก็คือด้านที่โรแมนติก ด้านที่เกี่ยวกับความรัก ขณะที่ในเรื่องของการบันทึกเสียง สิบล้อได้แสดงให้เห็นถึงความหลงใหลในเสน่ห์ของดนตรียุค 70s อย่างชัดเจน เมื่อเลือกที่จะไม่อัดเสียงในระบบดิจิตอล แต่กลับใช้การบันทึกเสียงเป็นเทปอะนาล็อกแทน เพื่อที่เส้นเสียงของเพลงจะฟังดูสด และมีความเป็นธรรมชาติมากกว่างานที่อัดในระบบดิจิตอลชุดที่สี่: เงินๆ ทองๆ ชุดที่สี่: เงินๆ ทองๆ. “เงินๆ ทองๆ” อัลบั้มที่สิบล้อ เริ่มต้นการทำงานมาตั้งแต่กลางปี 2548 ก็เป็นอัลบั้มชุดแรกที่ออกกับวอร์นเนอร์ มิวสิก โดยในอัลบั้มชุดนี้นอกจากจะเปลี่ยนสังกัด สิบล้อ ยังมีการเปลี่ยนแปลงสมาชิกของวงด้วย เมื่อ ปอนด์ มือเบสรุ่นก่อตั้งตัดสินใจลาออกไปทำธุรกิจส่วนตัว ทางวงจึงชวน อาวุธ นุชนิล หรือ เอ๊ด เข้ามารับหน้าที่แทน ซึ่งจริงๆ แล้วเอ๊ดก็ไม่ใช่คนอื่นคนไกลของสิบล้อ เพราะเคยทำหน้าที่ร้องประสานให้กับสิบล้อมาแล้วในสองอัลบั้มก่อนหน้านี้ และที่พิเศษมากกว่านั้นก็คือ เอ๊ดยังเคยเป็นนักร้องนำของวงฟลายมาก่อน ทำให้สิบล้อ มีความหลากหลายในเรื่องของเสียงร้องมากขึ้น โดยในอัลบั้ม เงินๆ ทอง เอ๊ดก็ได้ร้องเพลงเปิดตัวด้วยหนึ่งเพลงคือ “ขอรักอีกครั้ง” สำหรับโปรดิวเซอร์ของอัลบั้ม เงินๆ ทองๆ ได้แก่ กีรติ พรหมสาขา ณ สกลนคร หรือ เขียว คาราบาว ที่ก่อนหน้านี้ทำหน้าที่ดูแลเรื่องการบันทึกเสียงให้กับวง เนื่องด้วยทางเทียรี่ เมฆวัฒนา ติดการทำงานส่วนตัว แต่ก็ปลีกเวลามาให้คำปรึกษาในการทำงานกับทางวงอยู่เรื่อยๆ และยังร่วมเล่นกีตาร์โปร่งในเพลง ขอรักอีกครั้ง</doc>
