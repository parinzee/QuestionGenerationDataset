<doc id="672642" url="https://th.wikipedia.org/wiki?curid=672642" title="ปีแยร์ ฟัน โฮยโดงก์">ปีแยร์ ฟัน โฮยโดงก์ เปตรึส แฟร์นันดีนึส โยฮันเนิส "ปีแยร์" ฟัน โฮยโดงก์ () เกิดเมื่อวันที่ 29 พฤศจิกายน ค.ศ. 1969 เป็นอดีตนักฟุตบอลชาวดัตช์ที่เล่นในตำแหน่งกองหน้า เขาเคยค้าแข้งให้กับหลายทีมในยุโรปที่ซึ่งเขากลายมาเป็นตัวทำประตูตัวฉกาจคนหนึ่ง ฟัน โฮยโดงก์ ลงเล่นให้กับทีมชาติเนเธอร์แลนด์รวม 46 นัด โดยทำประตูไปได้ 21 ประตู และได้ลงเล่นในรายการสำคัญ ๆ อย่างฟุตบอลโลก 1998, ฟุตบอลชิงแชมป์แห่งชาติยุโรป 2000 และฟุตบอลชิงแชมป์แห่งชาติยุโรป 2004 เขาขึ้นชื่อในการยิงลูกฟรีคิกได้อย่างน่าประทับใจ ฟัน โฮยโดงก์เกิดที่เมืองสเตนแบร์เคิน พ่อของเขาซึ่งเป็นชาวโมร็อกโกแยกทางกับแม่ก่อนที่เขาจะเกิด ฟัน โฮยโดงก์ เติบโตขึ้นมาในแว็ลแบร์คซึ่งเป็นหมู่บ้านเล็ก ๆ แห่งหนึ่งใกล้กับสเตนแบร์เคิน ขณะที่เล่นให้กับทีมเยาวชนของเอสเซ แว็ลแบร์ค (SC Welberg) ฟัน โฮยโดงก์ก็เริ่มคุ้นเคยกับฟุตบอลมากขึ้น ทีมฟุตบอลทีมโปรดของเขาคือ นักเบรดา (NAC Breda) ซึ่งเขาไปดูการแข่งขันอยู่หลายครั้งในตอนเด็ก เมื่อมีอายุ 11 ปี เขาก็ได้เข้าไปทดสอบฝีเท้าและทำผลงานเข้าตาแมวมองของนักเบรดา จึงได้รับการชวนเข้าไปร่วมทีมและลงเล่นในตำแหน่งกองกลางด้านขวาเป็นหลัก ต่อมาเมื่อมีอายุได้ 14 ปี เขาถูกบอกว่าเก่งไม่พอสำหรับนักเบรดา จึงย้ายไปอยู่กับทีมสมัครเล่นของเฟเฟ สเตนแบร์เคิน (VV Steenbergen) และแอร์เบเซ โรเซินดาล (RBC Roosendaal) เนื่องจากแอร์เบเซ โรเซินดาล กำลังเผชิญกับปัญหาด้านการเงิน สโมสรจึงจำเป็นต้องดันนักเตะเยาวชนขึ้นมาเล่นในทีมหลักเร็วกว่าสโมสรอื่น ๆ และในฤดูกาล 1988-1989 ฟัน โฮยโดงก์ ก็ได้รับโอกาสให้ลงสนามในฐานะตัวสำรองอยู่ 2-3 ครั้ง และในไม่ช้าก็ทำประตูได้ 3 ประตู ทำให้เขาได้ลงเล่นมากขึ้นตลอดฤดูกาลนั้น และเนื่องจากกองหน้าตัวหลักของแอร์เบเซในขณะนั้นได้รับบาดเจ็บ เขาจึงได้ลงเล่นแทบจะทุกเกมในครึ่งฤดูกาลหลังและสามารถทำประตูไปได้ทั้งสิ้น 6 ประตูจากการลงสนามใน 32 นัด ต่อมาเขาได้เซ็นสัญญาเป็นนักเตะอาชีพและประสบความสำเร็จอย่างสูงในฤดูกาลถัดมา โดยกลายเป็นผู้เล่นคนสำคัญของทีมและทำประตูไปได้ทั้งสิ้น 27 ประตูใน 37 นัด ส่งผลให้มีหลายทีมแสดงความสนใจนักเตะผู้นี้ และหนึ่งในนั้นก็คือนักเบรดา ฟัน โฮยโดงก์ จึงไม่ลังเลและตกลงทำสัญญาเป็นผู้เล่นให้กับทีมที่เขาคอยสนับสนุนมาตั้งแต่เด็ก</doc>
