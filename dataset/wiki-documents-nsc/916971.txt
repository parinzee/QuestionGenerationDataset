<doc id="916971" url="https://th.wikipedia.org/wiki?curid=916971" title="โคม่าจากการใช้ยา">โคม่าจากการใช้ยา โคม่าจากการใช้ยา หรือ บาร์บิทูเรตโคม่า เป็นภาวะโคม่าชั่วคราวอย่างหนึ่งที่ถูกทำให้เกิดขึ้นด้วยการให้ยาในกลุ่มบาร์บิทูเรตแก่ผู้ป่วย เช่น เพนโทบาร์บิทาล หรือไทโอเพนทาล มักถูกใช้เพื่อรักษาสภาพสมองระหว่างการผ่าตัดสมอง หรือเป็นวิธีท้ายๆ ในการรักษาผู้ป่วยชักต่อเนื่องบางรายที่ใช้ยากันชักไม่ได้ผล และในการรักษาภาวะความดันในกะโหลกขึ้นสูงตามหลังการบาดเจ็บต่อสมอง เป็นต้น การทำโคม่าด้วยยามีผลข้างเคียงที่สำคัญหลายอย่าง ผู้ป่วยจะไม่สามารถหายใจเองได้และจะต้องใช้เครื่องช่วยหายใจตลอดเวลา การเคลื่อนไหวของกระเพาะอาหารและลำไส้จะลดลง อาจเกิดความดันเลือดต่ำซึ่งจะทำให้เลือดไปเลี้ยงสมองลดลงและอาจต้องใช้ยาเพิ่มความดันหลอดเลือด อาจเกิดโปแตสเซียมในเลือดต่ำ แผลกดทับ และการติดเชื้อที่บริเวณใส่สายสวนต่างๆ ได้ การทำโคม่าด้วยยานี้เป็นส่วนหนึ่งของวิธีการมิลวอกี ที่เคยเชื่อกันว่าสามารถรักษาผู้ป่วยโรคพิษสุนัขบ้าระยะแสดงอาการได้</doc>
