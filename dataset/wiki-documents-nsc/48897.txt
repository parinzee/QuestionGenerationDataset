<doc id="48897" url="https://th.wikipedia.org/wiki?curid=48897" title="โนรี จ๊อกกี้ยิม">โนรี จ๊อกกี้ยิม โนรี จ๊อกกี้ยิม มีชื่อจริงว่า วิสันต์ ทุ่มโมง เกิดเมื่อวันที่ 18 มิถุนายน พ.ศ. 2513 ที่บ้านเลขที่ 50 หมู่ 3 ตำบลน้ำคำใหญ่ อำเภอยโสธร จังหวัดอุบลราชธานี (ปัจจุบันคือ จังหวัดยโสธร) เป็นลูกคนที่ 3 ในบรรดาพี่น้องทั้งหมด 4 คน มีสถิติการชกทั้งหมด 67 ครั้ง ชนะ 46 (น็อค 29) เสมอ 2 แพ้ 19ประวัติ ประวัติ. โนรีชื่นชอบการชกมวยมาตั้งแต่ยังเด็ก เข้ามาชกมวยในกรุงเทพฯโดยเข้ามาอยู่ที่ค่ายจ๊อกกี้ยิมของ สมมาตร หงสกุล ที่ย่านถนนพระราม 6 โดยผู้เป็นพ่อนำมาตัวมาฝากไว้ ช่วงแรกขึ้นชกมวยไทยแต่แพ้รวด 3 ครั้ง จึงเปลี่ยนมาชกมวยสากล โนรีแสดงฝีมือได้ดี เช่น ผลัดแพ้ชนะกับ ดาวรุ่ง ชูวัฒนะ ชนะคะแนน สมบัติ เอื้อสัมพันธ์ และเคยเป็นคู่ซ้อมให้กับ สามารถ พยัคฆ์อรุณและ เขาทราย แกแล็คซี่ ด้วยอายุเพียง 18 ปีเท่านั้นก็ได้ครองแชมป์เวทีราชดำเนินรุ่นจูเนียร์เฟเธอร์เวท (122 ปอนด์) เมื่อ พ.ศ. 2531 ป้องกันตำแหน่งได้ครั้งเดียวก็สละตำแหน่งเพื่อมุ่งสู่แชมป์โลก โดยเริ่มชกกับนักมวยต่างชาติตั้งแต่ พ.ศ. 2532 โนรีเริ่มมีชื่อเสียงเมื่อชกชนะคะแนน นาโอโตะ ทาคาอิชิ รองแชมป์โลกชาวญี่ปุ่นอย่างขาดลอยในการชกเป็นมวยประกอบรายการ ไมค์ ไทสัน ป้องกันตำแหน่งแชมป์โลกที่ประเทศญี่ปุ่น เมื่อ 11 กุมภาพันธ์ พ.ศ. 2533 หลังจากนั้นกลับมาชกชนะในเมืองไทยอีก 5 ครั้งรวด โนรีจึงได้รับการสนับสนุนให้ชิงแชมป์โลกรุ่นจูเนียร์เฟเธอร์เวท WBA แต่ก็ไม่ประสบความสำเร็จ จากนั้นชีวิตการชกมวยของโนรีก็ตกต่ำลง ชกแพ้บ้าง ชนะบ้าง แต่ก็มีโอกาสได้ชิงแชมป์ OPBF และ PABA แต่ไม่สำเร็จ ต่อมาโนรีได้มาเป็นคู่ซ้อมให้กับ แสน ส.เพลินจิต ที่กำลังจะขึ้นชิงแชมป์โลกในรุ่นฟลายเวท (112 ปอนด์) ด้วยความที่เป็นนักมวยพิกัดที่ใหญ่กว่า โนรีจึงได้ลงนวมซ้อมให้กับแสนจนกระทั่งได้แชมป์โลกในที่สุด ต่อมาในปี พ.ศ. 2540 อรทัย กาญจนชูศักดิ์ ได้นำโนรีไปสร้างสรรค์ พร้อมกับเปลี่ยนชื่อใหม่เป็น ของดี มีคุณภาพ ได้ครองแชมป์โลกรุ่นจูเนียร์ไลท์เวท (130 ปอนด์) ของ WBF แต่ไม่มีโอกาสขึ้นชกป้องกันตำแหน่งเลย เพราะเจ้าตัวติดยาเสพติดอย่างหนัก และภรรยาและลูกสาวทั้งหมด 3 คนก็ขอแยกทางไป ในช่วงนั้นโนรีมีเงินเก็บเป็นจำนวนมากถึง 10 ล้านบาท แต่ประมาทในชีวิตจึงใช้เงินจนหมด เมื่อเป็นเช่นนี้ ผู้จัดการก็ทอดทิ้ง ในที่สุดโนรีชกนอกรอบแพ้น็อค ชดช้อย ใหม่เมืองคอน ยก 3 จึงถูกปลดจากตำแหน่งเมื่อ พ.ศ. 2543 โนรีขึ้นชกเป็นมวยสากลประกอบรายการที่เวทีลุมพินีอีกไม่นานก็แขวนนวม โดยขึ้นชกครั้งสุดท้ายเมื่อ 10 พฤศจิกายน พ.ศ. 2543 แพ้น็อค กุหลาบแดง เกียรติกรีรินทร์ ยก 3 ต่อมาโนรีได้หันมาค้ายาเสพติดและถูกตำรวจสถานีตำรวจนครบาลบางเขนจับกุมพร้อมของกลางยาบ้ากว่า 100 เม็ด เมื่อปี พ.ศ. 2544 ต้องโทษอยู่ประมาณ 3 ปี เมื่อออกมาจากเรือนจำเงินที่เก็บไว้ทั้งหมดก็หมด ปัจจุบันโนรีเป็นคนเร่ร่อนที่ท่าน้ำราชวงศ์, ท่าน้ำกรมเจ้าท่า และท่าน้ำสะพานปิ่นเกล้าฝั่งธนบุรี รับจ้างทำความสะอาดในบริเวณนั้นและเป็นคนชี้ทางบอกสถานที่ให้กับนักท่องเที่ยวและผู้คนที่สัญจรผ่านไปมา ได้เงินเป็นค่าสินน้ำใจวันละ 200-500 บาท ยังชีพอยู่ได้ด้วยการซื้อของรับประทานจากร้านเซเว่น อีเลฟเว่นเกียรติประวัติเกียรติประวัติ. - แชมป์ประเทศไทยรุ่นจูเนียร์เฟเธอร์เวท- ชิง 14 กุมภาพันธ์ 2531 ชนะคะแนน ดาวใหม่ ศิษย์โคดม - ป้องกันแชมป์ครั้งที่ 1, 17 กันยายน 2532 ชนะน็อค ยก 8 ไทรโยค ส.พญาไท - สละแชมป์ - แชมป์โลกรุ่นจูเนียร์ไลท์เวท WBF (2540- 2543)- ชิง 23 พฤษภาคม 2540 ชนะน็อคยก 5 ชอว์น ซิมมอนส์ () ที่ ห้างเซ็นทรัล พลาซ่า ปิ่นเกล้า - กุมภาพันธ์ 2543 ถูกปลด - เคยชิงแชมป์ต่อไปนี้แต่ไม่สำเร็จ- ชิงแชมป์โลกรุ่นจูเนียร์เฟเธอร์เวท WBA เมื่อ 20 ม.ค. 2534 แพ้น็อค ยก 9 หลุยส์ เอนริกิว เมนโดซา () ที่ ห้างพันธุ์ทิพย์ พลาซ่า ประตูน้ำ - ชิงแชมป์ภาคฯรุ่นจูเนียร์ไลท์เวท เมื่อ 9 ต.ค. 2538 แพ้น็อค ยก 8 ยามาโตะ มิตานิ () ที่ โครักกุเอ็น ฮอลล์ กรุงโตเกียว - ชิงแชมป์ PABA รุ่นจูเนียร์ไลท์เวทเมื่อ19 พ.ค. 2539 แพ้น็อค ยก 6 ลัควา ชิม () ที่ มหาชัยวิลลา จ.สมุทรสาคร</doc>
