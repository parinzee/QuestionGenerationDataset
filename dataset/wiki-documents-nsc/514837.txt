<doc id="514837" url="https://th.wikipedia.org/wiki?curid=514837" title="รัฐบาลปฏิวัติแห่งสาธารณรัฐอินโดนีเซีย">รัฐบาลปฏิวัติแห่งสาธารณรัฐอินโดนีเซีย รัฐบาลปฏิวัติแห่งสาธารณรัฐอินโดนีเซีย (Revolutionary Government of Republic of Indonesia;ภาษาอินโดนีเซีย: Pemerintah Revolusioner Republik Indonesia/PRRI)) เป็นรัฐบาลของฝ่ายกบฏในอินโดนีเซีย เริ่มต้นขึ้นเมื่อ 15 กุมภาพันธ์ พ.ศ. 2501 เมื่อมีการรวมกลุ่มของนายทหารและนักการเมืองที่เมืองซูไงดาเระห์ที่จังหวัดสุมาตราตะวันตก และประกาศการจัดตั้งรัฐบาลปฏิวัติผ่านวิทยุบูรัตติงกี กลุ่มนี้เป็นกลุ่มที่ต้องการเปลี่ยนแปลงโครงสร้างรัฐบาลในจาการ์ตา ซึ่งเกิดจากความขัดแย้งระหว่างส่วนกลางกับท้องถิ่น โดยเฉพาะเกาะสุมาตราและเกาะสุลาเวสี รวมทั้งความไม่พอใจของผู้บัญชาการทหารในภูมิภาคต่อการรวมศูนย์อำนาจของทหารแห่งชาติ เหตุการณ์กบฏที่เกิดขึ้น ได้แก่- เดอวัน นันเติง ในสุมาตรากลาง เมื่อ 20 ธันวาคม พ.ศ. 2499 ทหารนำโดยพันโทอะห์หมัด ฮุสเซน เข้าควบคุมรัฐบาลท้องถิ่นของสุมาตรากลาง - เดอวัน ฆายะห์ ในสุมาตราตะวันออกนำโดยพันเอกเมาลุดดิน ซิมโบลน เมื่อ 22 ธันวาคม พ.ศ. 2499 เข้าควบคุมรัฐบาลท้องถิ่นของสุมาตราตะวันออก - เดอวัน ฆารูดา ในสุมาตราใต้ เมื่อ 15 มกราคม พ.ศ. 2500 ทหารนำโดยพันโทบาร์เลียน เข้าควบคุมรัฐบาลท้องถิ่นในสุมาตราใต้ ในเดือนธันวาคม พ.ศ. 2499 เกิดการจลาจลโดยทหารในสุมาตราตะวันตกและยึดอำนาจจากรัฐบาล และเกิดเหตุการณ์ทำนองนี้ในสุลาเวสีและกาลิมันตันด้วย กลุ่มเปอร์เมสตาซึ่งเป็นขบวนการทหารในสุลาเวสีและเปิดเผยตัวเองในเดือนมีนาคม พ.ศ. 2500 ได้เข้าเป็นพันธมิตรกับกลุ่มกบฏที่สุมาตราเมื่อ 17 พฤศจิกายน พ.ศ. 2501 กลุ่มกบฏเหล่านี้ประกาศต่อต้านซูการ์โนที่มีท่าทีเอียงข้างไปทางฝ่ายคอมมิวนิสต์มากขึ้น ซูการ์โนประกาศกฎอัยการศึกในเดือนมีนาคม พ.ศ. 2500 และเริ่มคุกคามกลุ่มมัสยูมีและยึดธุรกิจของชาวดัตช์ในเดือนพฤศจิกายน พ.ศ. 2500 เพื่อตอบโต้การที่สหประชาชาติไม่ยอมรับสิทธิของอินโดนีเซียเหนืออิเรียนจายา หลังการประกาศจัดตั้งรัฐบาลของฝ่ายกบฏ ทางส่วนกลางได้ตอบโต้ฝ่ายกบฏอย่างจริงจังในเดือนมีนาคม พ.ศ. 2501 ฝ่ายกบฏเริ่มพ่ายแพ้ในเดือนมิถุนายนปีเดียวกันนั้น แต่ได้ประกาศยอมแพ้อย่างเป็นทางการใน พ.ศ. 2504 สหรัฐอเมริกา ที่สนับสนุนการก่อกบฏครั้งนี้เริ่มถอนความช่วยเหลืออกไปหลังจากที่เครื่องบินถูกยิงตกที่ชายฝั่งของเกาะอัมบนและนักบินถูกจับได้ การปราบปรามกบฏนี้กลายเป็นจุดเปลี่ยนทางการเมืองในอินโดนีเซีย ทำให้ซูการ์โนและทหารส่วนกลางรวบอำนาจได้สำเร็จ และได้จัดการปกครองที่เรียกว่าประชาธิปไตยแบบชี้นำขึ้นตั้งแต่ พ.ศ. 2502</doc>
