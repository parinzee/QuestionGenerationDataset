<doc id="865441" url="https://th.wikipedia.org/wiki?curid=865441" title="สตรีโกย">สตรีโกย สตรีโกย (; ; หมายถึง โพลเทอร์ไกสท์) เป็นผีหรือปิศาจตามความเชื่อของชาวโรมาเนียประเภทแวมไพร์อย่างหนึ่ง สตรีโกยไม่เหมือนแวมไพร์อย่างอื่นตรงที่จะไม่ดูดเลือดจากมนุษย์โดยตรง แต่จะดูดวิญญาณหรือพลังชีวิตจากเหยื่อแทน สตรีโกยจะมีหางเล็ก ๆ งอกออกมาเหมือนกระดูกก้นกบที่ยาวผิดปกติ และยังเชื่ออีกว่าสตรีโกยมีพลังเหนือธรรมชาติสามารถเคลื่อนย้ายผลผลิตของชาวนาหรือรีดนมจากแม่วัวให้หมดไปได้ เพื่อให้ชาวนาและครอบครัวอดตาย สตรีโกย เป็นความเชื่อเรื่องแวมไพร์แบบพื้นบ้านของโรมาเนีย ผู้ที่เป็นสตรีโกยยังอาจหมายถึงแม่มด หรือผู้ที่เล่นเวทมนตร์ไสยศาสตร์ คำว่า สตรีโกย มาจากรากศัพท์ภาษาโรมาเนียคำกริยาที่หมายถึง "กรีดร้อง" ที่มาจากภาษาละตินคำว่า strix หรือ striga ซึ่งรากศัพท์หมายถึงนกฮูกหรือประเภทของนกฮูก หรือหมายถึงปรสิตดูดเลือด เช่น Strigeidida ซึ่งเป็นคำเดียวกันที่พบได้ทั่วทั้งภาษาโรมานซ์ เช่นภาษาอิตาลี strega หรือภาษาเวนิส คำว่า strěga แปลว่า "แม่มด" ในภาษาฝรั่งเศส stryge หมายถึง นกผู้หญิงที่ดูดเลือดเด็ก ฌูล แวร์น นักเขียนนิยายชาวฝรั่งเศสได้ใช้คำว่า "stryges" ในบทที่ 2 ในนิยายของตนเรื่อง The Carpathian Castle ตีพิมพ์ในปี ค.ศ. 1893 และศัพท์ภาษากรีกคำว่า Strigx และภาษาแอลบาเนีย shtriga ก็มีความเกี่ยวเนื่องกัน ทั้งนี้มีสตรีโกยที่ปรากฏกายในรูปของแม่มด เรียกว่า "สตรีโกกา" (Strigoaică) สตรีโกย ก็เหมือนแวมไพร์คือ นอนในโลงศพเวลากลางวัน กลัวแสงแดด, กระเทียม และไม้กางเขน หรือสิ่งเคารพทางศาสนาต่าง ๆ และออกอาละวาดในเวลากลางคืน การตรวจว่าหลุมศพใดมีสตรีโกย คือ การขี่ม้าเข้าไปในสุสาน เมื่อม้าตื่นกลัวไม่กล้าข้ามหลุมศพใด นั่นก็คือ หลุมศพที่มีสตรีโกย ศพที่เป็นสตรีโกยจะมีสภาพเหมือนคนนอนหลับธรรมดา ไม่มีสภาพเน่าเปื่อยหรือบ่งบอกว่าตายมาแล้ว เมื่อมีสมาชิกในบ้านผู้ใดเสียชีวิตลง เพื่อป้องกันไม่ให้เป็นแวมไพร์ ต้องจุดเทียนไว้หนึ่งดวง และมีคนเฝ้าศพเป็นเวลา 3 วัน เพื่อให้แน่ใจว่า ศพนั้นตายไปแล้วจริง ๆ และเชื่อว่าศพใดที่มีแมว โดยเฉพาะแมวดำกระโดดข้าม จะทำให้ศพนั้นกลายเป็นสตรีโกยหรือแวมไพร์ วิธีการกำจัดสตรีโกยตามความเชื่อของชาวยิปซี ซึ่งเป็นชนพื้นเมืองที่อยู่รอบ ๆ โรมาเนีย คือ1. ขุดมันขึ้นมาจากหลุม 2. ตัดหัวใจมันออกแล้วผ่าออกเป็นสองส่วน 3. ตอกตะปูไปตรงหน้าผาก 4. ยัดกระเทียมไว้ที่ใต้ลิ้น 5. ทาไขมันหมูไว้ตามตัวในวันนักบุญอิกเนเชียส 6. ก้มหัวลงเพื่อที่เมื่อสตรีกอยเงยหน้าขึ้นมาได้จะไปสู่โลกแห่งความตาย มีการอ้างอิงถึงสตรีโกยไว้ในวัฒนธรรมร่วมสมัยต่าง ๆ เช่น ภาพยนตร์เรื่อง Strigoi ในปี ค.ศ. 2009 หรือในภาพยนตร์สารคดีสยองขวัญของช่องดิสคัฟเวอรีชุด Lost Tapes ซีซัน 3 ในตอน Strigoi Vampire เมื่อปี ค.ศ. 2010</doc>
