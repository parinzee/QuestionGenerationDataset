<doc id="615174" url="https://th.wikipedia.org/wiki?curid=615174" title="ปลาทูน่าแท้">ปลาทูน่าแท้ ปลาทูน่าแท้ () เป็นสกุลของปลาทะเลขนาดใหญ่สกุลหนึ่ง จำพวกปลาทูน่า ใช้ชื่อสกุลว่า Thunnus จัดอยู่ในวงศ์ปลาอินทรี (Scombridae) ปลาทูน่าแท้เป็นปลาที่มีวิวัฒนาการชั้นสูง ทำให้มีรูปร่างปราดเปรียวเพรียวยาวเหมือนตอร์ปิโด ลำตัวสีเงินแวววาว ถือเป็นปลาที่เป็นสัตว์เลือดอุ่น มีเหงือกมีขนาดใหญ่ ร่างกายมีระบบปรับอุณหภูมิที่ดีเยี่ยม สามารถดูดซึมออกซิเจนไปใช้ได้อย่างรวดเร็ว ความเข้มข้นของฮีโมโกลบินในเม็ดเลือดแดงสูง และมีกลไกการทำงานของหัวใจที่ดีเยี่ยม มีครีบแข็งทรงโค้งทั้งครีบทวารและครีบหลังอันที่สอง ส่วนครีบหางที่ใช้แหวกว่ายหักเลี้ยวได้อย่างว่องไวเป็นตัวขับเคลื่อนไปข้างหน้า ด้วยสรีระดังกล่าว จึงทำให้ปลาทูน่าแท้เป็นปลาที่ว่ายน้ำได้เร็วมากกลุ่มหนึ่งในมหาสมุทร โดยสามารถทำความเร็วไปข้างหน้าได้ราว 20 กิโลเมตรต่อชั่วโมง และสูงถึงเกือบ 50 กิโลเมตรต่อชั่วโมง และทำความเร็วสูงสุดได้ถึง 70-74 กิโลเมตรต่อชั่วโมง เป็นรองเพียงปลากระโทงแทง ซึ่งเป็นปลาที่ว่ายน้ำได้เร็วที่สุดในโลกเท่านั้นซึ่งคำว่า Thunnus นั้นมาจากคำ 2 คำในภาษาละตินหรือภาษากรีกโบราณคำว่า θύννος (thýnnos) แปลว่า “ปลาทูน่า” และ θύνω (thynō) แปลว่า "ที่พุ่ง; ที่โผ" ทั้งหมดเป็นปลาที่มีความสำคัญอย่างยิ่งในการเป็นปลาเศรษฐกิจ ทั้งในการประมงและตกเป็นเกมกีฬา มีราคาซื้อขายกันที่สูงมาก และสามารถปรุงเป็นอาหารต่าง ๆ ได้หลากหลายทั้งรับประทานเนื้อสด ๆ แบบปลาดิบของญี่ปุ่น และปรุงเป็นเมนูอาหารต่าง ๆการจำแนก การจำแนก. แบ่งออกได้เป็น 8 ชนิด 2 สกุลย่อย:- สกุลย่อย Thunnus (Thunnus):- ปลาอัลบาคอร์, T. alalunga - ปลาทูน่าครีบน้ำเงินใต้, T. maccoyii - ปลาทูน่าตาโต, T. obesus - ปลาทูน่าครีบน้ำเงินแปซิฟิก, T. orientalis - ปลาทูน่าครีบน้ำเงินเหนือ, T. thynnus - เป็นชนิดที่มีขนาดใหญ่ที่สุด ขนาดยาวที่สุดอาจยาวได้มากกว่า 4 เมตร และน้ำหนักถึงครึ่งตัน และเป็นชนิดที่มีวิวัฒนาการสูงสุด - สกุลย่อย Thunnus (Neothunnus):- ปลาทูน่าครีบเหลือง, T. albacares - ปลาทูน่าครีบดำ, T. atlanticus - ปลาโอดำ, T. tonggol</doc>
