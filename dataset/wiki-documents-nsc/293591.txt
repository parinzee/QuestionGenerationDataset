<doc id="293591" url="https://th.wikipedia.org/wiki?curid=293591" title="เติมเจ็บเต็มอารมณ์">เติมเจ็บเต็มอารมณ์ เติมเจ็บเต็มอารมณ์ ชื่อภาษาไทยของภาพยนตร์จีนเรื่อง East Palace, West Palace (อักษรจีนตัวเต็ม: 東宮西宮, อักษรจีนตัวย่อ: 东宫西宫, พินอิน: Dōng Gōng Xī Gōng) ฉายในปี ค.ศ. 1996 กำกับโดย จางหยวนเนื้อเรื่อง เนื้อเรื่อง. อาหลัน (ซือหัน) นักเขียนเกย์หนุ่มถูกตำรวจ (ฮูจุน) จับในสวนสาธารณะบริเวณรอบนอกพระราชวังต้องห้ามในข้อหามั่วสุมทางเพศในเวลาค่ำคืน อาหลันถูกตำรวจจับไปสอบปากคำที่สถานี ระหว่างนั้น เรื่องราวที่ฝั่งใจก็พรั่งพรูออกมาจากปากของอาหลัน ไม่ว่าช่วงชีวิตวัยเด็กที่เจ็บปวด ประสบการณ์ทางเพศครั้งแรก การถูกบังคับใช้แรงงานในท้องนา และ การไขว่คว้าหาความรัก ตลอดทั้งคืนนั้น ตำรวจผู้สอบสวนต้องเผชิญกับความรู้สึก ที่สับสนปนเปกันไป ระหว่างความรู้สึกขยะแขยงและความพึงพอใจ ซึ่งนั่นทำให้เขาเกิดความสับสนทางอารมณ์ของตัวเอง เพราะถึงทำอย่างไร อาหลันก็ไม่ยอมหยุดการกระทำของเขาซะทีการเข้าฉายและการวิจารณ์ การเข้าฉายและการวิจารณ์. East Palace, West Palace เป็นภาพยนตร์เรื่องที่ 4 ในการกำกับของจางหยวน ที่ได้ชื่อว่าเป็นผู้กำกับรุ่นใหม่ของวงการภาพยนตร์จีน ซึ่งได้มีผลงานเรื่องก่อนหน้านี้ 3 เรื่องที่เป็นที่จับตามอง สำหรับ East Palace, West Palace นั้นได้ชื่อว่า เป็นภาพยนตร์ที่มีเนื้อหาเกี่ยวกับเกย์อย่างเปิดเผยเรื่องแรกของจีนแผ่นดินใหญ่ ทำให้ภาพยนตร์เรื่องนี้ถูกห้ามฉายในประเทศจีน แต่ได้ฉายในต่างประเทศและได้รับรางวัลมากมาย ด้วยการคว้ารางวัล ผู้กำกับยอดเยี่ยม, บทภาพยนตร์ยอดเยี่ยม และถ่ายภาพยอดเยี่ยม จากเทศกาลภาพยนตร์ มาเดลพลาต้า (Mar del Plata Film Festival) และ ได้รับเชิญให้เข้าฉายในเทศกาลภาพยนตร์เมืองคานส์ สาย Un Certain Regard สำหรับในประเทศไทยแล้ว East Palace, West Palace ได้เข้าฉายในโครงการ "The Little Big Films Project" ครั้งที่ 2 ของบริษัทสหมงคลฟิล์ม ในเดือนกันยายน พ.ศ. 2543 ซึ่งเป็นโครงการการจัดฉายภาพยนตร์ในแนวนอกกระแส ทั้งหมด 5 เรื่อง เป็นเวลา 5 สัปดาห์ ในโรงภาพยนตร์ทั่วไปกลางกรุงเทพมหานครเหมือนภาพยนตร์ในเชิงพาณิชย์ทั่วไป โดยทำการฉายสลับกันไปในแต่ละโรง East Palace, West Palace มีตัวละครเพียง 2 ตัวเท่านั้นที่ดำเนินเรื่อง และบางช่วงยังตัดสลับกับการแสดงงิ้ว ซึ่งเป็นเหมือนสัญลักษณ์บ่งบอกถึงความในใจของอาหลัน ทำให้มีทั้งผู้ที่ชอบและไม่ชอบ สำหรับผู้ที่ไม่ชอบกล่าวว่า ภาพยนตร์มีรูปแบบที่ค่อนข้างหนักหน่วง และมีผู้ได้วิจารณ์ว่า เป็นภาพยนตร์ที่วิจารณ์ถึงความเข้มงวดของระบอบคอมมิวนิสต์ในการปกครองของรัฐบาลจีนโดยตรง ซึ่งประชาชนชาวจีนก็มิได้ขัดขืน โดยให้เจ้าหน้าที่ตำรวจนั้นเป็นตัวแทนของรัฐบาลที่กระทำรุนแรง ทั้งเตะและต่อยอาหลันอย่างไรก็ตาม อาหลันก็ไม่ขัดขืน ซ้ำบางครั้งยังดูเหมือนยินดีให้กระทำด้วยอีกต่างหาก ซึ่งสำหรับคำว่า East Palace, West Palace นั้นเป็นศัพท์สแลงของเกย์ที่หมายถึงห้องน้ำสาธารณะ ที่ตั้งอยู่ทั้งสองด้านของพระราชวังต้องห้าม ทางด้านทิศตะวันออกและทิศตะวันตก กลางกรุงปักกิ่ง</doc>
