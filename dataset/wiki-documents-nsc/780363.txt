<doc id="780363" url="https://th.wikipedia.org/wiki?curid=780363" title="ราศรี สิงหเนตร">ราศรี สิงหเนตร ร้อยโท ราศรี สิงหเนตร เป็นอดีตสมาชิกสภาผู้แทนราษฎรจังหวัดเชียงใหม่ และเป็นน้องชายของนายอินทร สิงหเนตร อดีต ส.ส.เชียงใหม่ประวัติ ประวัติ. ราศรี สิงหเนตร เกิดที่บ้านสันป่าข่อย อำเภอเมืองเชียงใหม่ เมื่อปี พ.ศ. 2447 เป็นบุตรของนายดวงชื่น และนางบัวจันทร์ สิงหเนตร และเป็นน้องชายของนายอินทร สิงหเนตร อดีต ส.ส.เชียงใหม่ ราศรี สิงหเนตร เรียนจบชั้นมัธยมปีที่ 6 จากโรงเรียนยุพราชวิทยาลัย จากนั้นเข้าศึกษาต่อที่โรงเรียนทหารบก จนจบชั้นนายดาบ จากนั้นจึงเข้ารับราชการทหาร ต่อมาจึงออกจากราชการมาลงทุนซื้อรถบรรทุก ประกอบกิจการขนส่งในชื่อ "บริษัท ส.น.ช." หรือบริษัท รถยนต์สหายยานยนต์เชียงใหม่ และทำกิจการฟาร์มแพะเพื่อจำหน่ายนมแพะ ต่อมาเมื่อเกิดสงครามเอเชียบูรพา เขาจึงกลับเข้ารับราชการทหารอีกครั้งจนได้รับแต่งตั้งยศร้อยโท ราศรี สิงหเนตร สมรสกับนางบัวเขียว สิงหเนตร (สกุลเดิม สิงคปัญโญ) มีบุตร 1 คน คือ นายศรีเรือง สิงหเนตร และต่อมาสมรสกับนางเฉลิม สิงหเนตร (สกุลเดิม สายะนันท์) มีบุตรธิดา 2 คน คือ นางเฉลิมศรี และนายณัฐชัย สิงหเนตร และภายหลังสมรสอีกครั้งกับนางจันทร์ดี มีบุตรธิดา 3 คน คือ รศ.ศิริพร สิงหเนตร พันเอกทวีชัย สิงหเนตร และแพทย์หญิงศิวาพร จันทร์กระจ่าง ร.ท.ราศรี เสียชีวิตด้วยโรคมะเร็ง ในปี พ.ศ. 2537 อายุได้ 89 ปีการเมือง การเมือง. ร.ท.ราศรี เป็นนักการเมืองที่มีความสนใจในอาชีพการเมืองมาก ยอมเสียทรัพย์สินทุ่มเทเพื่องานการเมือง เขาเคยได้รับเลือกตั้งเป็น ส.ส.เชียงใหม่ 1 สมัย ในการเลือกตั้งสมาชิกสภาผู้แทนราษฎรไทยเป็นการทั่วไป กุมภาพันธ์ พ.ศ. 2500 แต่ทำหน้าที่ได้ไม่นานก็เกิดการปฏิวัติขึ้น หลังจากนั้นเป็นต้นมา ร.ท.ราศรี ได้ลงสมัครรับเลือกตั้งอีกหลายครั้ง แต่ก็ไม่ได้รับเลือกตั้ง ครั้งหนึ่งในปี พ.ศ. 2512 ร.ท.ราศรี แพ้ให้กับเจ้าบุญเลิศ ณ เชียงใหม่ อย่างคู่คี่กัน</doc>
