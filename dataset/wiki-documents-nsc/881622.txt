<doc id="881622" url="https://th.wikipedia.org/wiki?curid=881622" title="สปอทิฟาย">สปอทิฟาย สปอทิฟาย () เป็นบริการสตรีมเพลง พอตแคสต์ และวิดีโอที่เปิดบริการอย่างเป็นทางการในวันที่ 7 ตุลาคม ค.ศ. 2008 สปอทิฟายพัฒนาโดยบริษัทสตาร์ตอัปชื่อ สปอทิฟายเอบี ในสตอกโฮล์ม ประเทศสวีเดน สปอทิฟายจัดหาเนื้อหาที่มีการจัดการสิทธิดิจิทัลจากค่ายเพลงและบริษัทสื่อต่าง ๆ สปอทิฟายเป็นบริการฟรีเมียม หมายความว่า คุณลักษณะหลักของบริการไม่เสียค่าใช้จ่ายแต่มีโฆษณาสนับสนุน ขณะที่คุณลักษณะเพิ่มเติมมีค่าใช้จ่ายแบบเหมาจ่าย คุณลักษณะดังกล่าวรวมถึงคุณภาพสตรีมมิงที่ดีกว่า และการดาวน์โหลดเพลงโดยไม่ต้องเชื่อมต่ออินเทอร์เน็ต สปอทิฟายมีให้บริการในยุโรป อเมริกา ออสเตรเลีย นิวซีแลนด์ เกือบทั้งหมด และบางส่วนในเอเชีย บริการมีรองรับอุปกรณ์สมัยใหม่ รวมถึงคอมพิวเตอร์ระบบปฏิบัติการวินโดวส์ แม็กโอเอส และลินุกซ์ และสมาร์ตโฟนและแท็บเล็ตระบบปฏิบัติการไอโอเอสและแอนดรอยด์ ผู้บริการสามารถค้นหาเพลงโดยป้อนพารามิเตอร์ เช่น ศิลปิน อัลบั้มเพลง แนวเพลง เพลย์ลิสต์ หรือค่ายเพลง ผู้ใช้สามารถสร้าง แก้ไข และแบ่งปันเพลย์ลิสต์ แบ่งปันเพลงบนสื่อสังคม และสร้างเพลย์ลิสต์ร่วมกับผู้ใช้คนอื่น สปอทิฟายสามารถใช้เข้าถึงเพลงได้มากกว่า 30 ล้านเพลง นับถึงเดือนมิถุนายน ค.ศ. 2017 สปอทิฟายมีผู้ใช้ใช้งานมากกว่า 140 ล้านคน และมีผู้ใช้สมัครแบบเสียเงินมากกว่า 60 ล้านคนภายในเดือนกรกฎาคม ค.ศ. 2017 สปอทิฟายได้เปิดให้บริการในประเทศไทยอย่างเป็นทางการในวันที่ 22 สิงหาคม ค.ศ. 2017</doc>
