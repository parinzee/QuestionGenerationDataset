<doc id="187789" url="https://th.wikipedia.org/wiki?curid=187789" title="ปีแยร์ เดอ กูแบร์แต็ง">ปีแยร์ เดอ กูแบร์แต็ง ปีแยร์ เฟรดี บารง เดอ กูแบร์แต็ง () เป็นขุนนางชั้นบารอนของประเทศฝรั่งเศส เป็นที่รู้จักในฐานะของผู้ก่อตั้งกีฬาโอลิมปิกสมัยใหม่ และเป็นผู้ก่อตั้งคณะกรรมการโอลิมปิกสากล กูแบร์แต็งเกิดในกรุงปารีส ประเทศฝรั่งเศส เมื่อวันที่ 1 มกราคม ค.ศ. 1863 ในตระกูลขุนนาง เป็นลูกคนที่ 4 ของบารอน Charles Louis de Frédy กับ Marie-Marcelle Gigault de Crisenoy เมื่อกูแบร์แต็งเติบโตขึ้น ก็ได้ไปศึกษาในโรงเรียนของสหราชอาณาจักร และ สหรัฐอเมริกา และได้เห็นการศึกษาที่ดี ต่อมา เมื่อเป็นผู้ใหญ่ กูแบร์แต็งจึงเริ่มมีความคิดในการปฏิรูปการศึกษาในฝรั่งเศสให้ทันสมัยขึ้น กูแบร์แต็งเชื่อว่า ปัจจัยหนึ่งที่สามารถยกระดับการศึกษาฝรั่งเศสได้ก็คือ การศึกษาด้านกีฬา (sports education) ซึ่งจะช่วยพัฒนาศักยภาพของคนรุ่นใหม่ไฟแรงในยุคนั้น ส่วนตัวของกูแบร์แต็งเอง ก็มีความชื่นชอบในกีฬารักบี้ เขาได้เป็นกรรมการตัดสิบกีฬารักบี้ชิงชนะเลิศระดับประเทศฝรั่งเศสในวันที่ 20 มีนาคม ค.ศ. 1892 ต่อมา ดร. วิลเลียม เพนนี บรุกส์ (Dr William Penny Brookes) มีแนวคิดที่จะฟื้นฟูการแข่งขันกีฬาโอลิมปิกกลับขึ้นมาอีกครั้ง หลังจากการแข่งขันกีฬาโอลิมปิกสมัยโบราณถูกล้มเลิกไปใน ค.ศ. 393 กูแบร์แต็งสนใจในแนวคิดนี้ โดยคิดจะขยายวงการแข่งขันโดยเปิดโอกาสให้นักกีฬาจากทั่วโลกสามารถเข้าร่วมแข่งขันได้ จึงร่วมมือกับ ดร. บรุกส์, สหราชอาณาจักร และประเทศกรีซซึ่งมีความสนใจในแนวคิดนี้ เริ่มพัฒนาแผนการจัดการแข่งขันกีฬานานาชาติขึ้น วันที่ 23 มิถุนายน ค.ศ. 1894 ในซอร์บอน (Sorbonne) กรุงปารีส คณะกรรมการโอลิมปิกสากล (IOC) ก็ถือกำเนิดขึ้น และเริ่มเตรียมการจัดการแข่งขันกีฬาโอลิมปิกสมัยใหม่ขึ้น โดยให้กีฬาโอลิมปิกครั้งแรกจะจัดขึ้นในกรุงเอเธนส์ ประเทศกรีซ เพื่อให้เกียรติแก่ประเทศผู้ให้กำเนิดกีฬาโอลิมปิก และกำหนดให้กีฬาจัดขึ้นทุก ๆ 4 ปี มีประธาน IOC คนแรกคือ ดีมีตรีโอส วีเกลัส และในที่สุด 6 เมษายน ค.ศ. 1896 กีฬาโอลิมปิกสมัยใหม่ในเอเธนส์เริ่มต้นขึ้นอย่างเป็นทางการ และในปีเดียวกัน ดีมีตรีโอส วีเกลัส ได้พ้นตำแหน่งประธานคณะกรรมการโอลิมปิกสากล และกูแบร์แต็งก็ได้รับเลือกให้เป็นประธานคณะกรรมการคนที่สอง และดำรงตำแหน่งจนถึง ค.ศ. 1925 ต่อมา กีฬาที่ใช้หิมะในการเล่น เช่น สกีหิมะ ฯลฯ เริ่มเป็นที่นิยม แต่กีฬาที่เล่นในโอลิมปิก ส่วนใหญ่เป็นกีฬาที่ไม่เหมาะจะเล่นในฤดูหนาวที่มีหิมะ ดังนั้น ค.ศ. 1924 จึงได้มีการจัดแยกเป็นกีฬาโอลิมปิกฤดูหนาวสำหรับกีฬาหิมะ ส่วนกีฬาดั้งเดิมก็เป็นกีฬาโอลิมปิกฤดูร้อน ซึ่งจัดมาถึงปัจจุบันทั้งคู่ กูแบร์แต็งมีคำพูดประโยคที่เป็นที่รู้จักแก่คนทั่วไปคือ "The important thing is not to win, but to take part." สิ่งที่สำคัญไม่ใช่การเอาชนะ แต่เป็นการมีส่วนร่วม ปีแยร์ เดอ กูแบร์แต็ง เสียชีวิตลงเมื่อวันที่ 2 กันยายน ค.ศ. 1937 ด้วยโรคหัวใจ ที่เมืองเจนีวา ประเทศสวิตเซอร์แลนด์ ขณะอายุ 74 ปี</doc>
