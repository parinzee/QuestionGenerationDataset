<doc id="198346" url="https://th.wikipedia.org/wiki?curid=198346" title="007 พยัคฆ์ร้ายทวงแค้นระห่ำโลก">007 พยัคฆ์ร้ายทวงแค้นระห่ำโลก 007 พยัคฆ์ร้ายทวงแค้นระห่ำโลก () เป็นภาพยนตร์ชุดที่ 22 ของภาพยนตร์ชุดเจมส์ บอนด์ ซึ่งชื่อ Quantum Of Solace มาจากตอนหนึ่งในหนังสือนิยายของเอียน เฟลมมิ่งเรื่อง For Your Eyes Only ซึ่งเป็นหนังสือรวมเรื่องสั้น 5 เรื่องที่ตีพิมพ์ในปี 1960 (แต่เนื้อเรื่องในภาพยนตร์ไม่ได้มาจากเนื้อเรื่องของเรื่องสั้น) และชื่อ Quantum ก็เป็นชื่อหน่วยของฝ่ายร้ายในภาคนี้อีกด้วย ภาพยนตร์เรื่องนี้ นำแสดงโดย แดเนี่ยล เคร็ก กำกับโดย มาร์ก ฟอร์สเตอร์ ถ่ายทำที่อิตาลี ออสเตรีย และอเมริกาใต้ ในเดือนพฤศจิกายน 2012 ภาพยนตร์เรื่องนี้อยู่ในอันดับที่ 3 ของภาพยนตร์ในชุด เจมส์ บอนด์ ที่ทำเงินสูงสุดเรื่องย่อ เรื่องย่อ. เจมส์ บอนด์ สายลับ MI6 ขับรถจากทะเลสาบการ์ดาโดยมีมิสเตอร์ไวต์อยู่ท้ายรถ เขาถูกคนร้ายขับรถไล่ตามแต่หนีรอดมาได้ บอนด์พาตัวไวต์ไปหา M หัวหน้าของเขาที่เมืองซีเอนา ประเทศอิตาลี M สอบสวนไวต์ถึงองค์กร "ควอนตัม" แต่ถูกมิตเชลล์ สายลับสองหน้าของควอนตัมที่ทำงานเป็นบอดี้การ์ดของตนโจมตี ไวต์หนีไปได้ ส่วนบอนด์ไล่ตามมิตเชลล์ไปและยิงเขาเสียชีวิต บอนด์และ M กลับไปที่ลอนดอนและค้นห้องพักของมิตเชลล์ ซึ่งชี้ไปที่เฮติ บอนด์ไปที่นั่นและสู้กับสเลท นักฆ่าที่ถูกส่งมาฆ่าคามิลล์ คนรักของนักธุรกิจ โดมินิค กรีน บอนด์สืบจนพบว่ากรีนให้ความช่วยเหลือนายพลเมดราโน อดีตนายพลชาวโบลิเวียที่ต้องการขึ้นเป็นประธานาธิบดี และนายพลเมดราโนยังเป็นผู้ที่ฆ่าครอบครัวของคามิลล์ บอนด์ช่วยคามิลล์จากนายพลเมดราโน ก่อนจะตามกรีนไปที่การแสดง ตอสกา ที่เมืองเบรเกนซ์ ประเทศออสเตรีย บอนด์ลอบฟังการประชุมและระบุตัวสมาชิกของควอนตัม แต่ถูกจับได้ ระหว่างหลบหนี เฮนส์ บอดี้การ์ดของสมาชิกควอนตัมถูกฆ่าหลังสู้กับบอนด์ M จึงอนุมานว่าบอนด์ฆ่าเขาและสั่งยกเลิกพาสพอร์ตและบัตรเครดิตของบอนด์ บอนด์เดินทางไปที่อิตาลีเพื่อพบกับเพื่อนเก่า เรอเน แมตธิส ที่นั่นบอนด์พบกับสตรอเบอรี ฟิลด์ส เจ้าหน้าที่ที่ M ส่งมาเพื่อพาตัวบอนด์กลับลอนดอน แต่บอนด์ล่อลวงเธอและไปที่งานระดมทุนของกรีน บอนด์พบกับคามิลล์อีกครั้งและรอดจากการต่อสู้กับตำรวจโบลิเวียที่ทำงานให้นายพลเมดราโน แต่แมตธิสเสียชีวิต วันต่อมา บอนด์และคามิลล์ขึ้นเครื่องบินเพื่อสำรวจพื้นที่ที่องค์กรควอนตัมถือครอง เครื่องบินของพวกเขาถูกยิงตก บอนด์และคามิลล์กระโดดร่มมาลงที่หลุมยุบและพบความจริงว่าองค์กรควอนตัมตั้งใจจะผูกขาดการจัดการแหล่งน้ำในโบลิเวียเพื่อประโยชน์ของตนเอง บอนด์กลับไปที่เมืองลาปาซและพบ M ซึ่งบอกว่าฟิลด์สถูกฆ่าโดยมีน้ำมันชโลมอยู่ทั่วร่าง บอนด์ไปที่บาร์เพื่อพบกับเจ้าหน้าที่ CIA เฟลิกซ์ เลเทอร์ ผู้ซึ่งบอกบอนด์ว่ากรีนและนายพลเมดราโนจะพบกันที่โรงแรมในทะเลทรายอาตากามา ที่โรงแรมในทะเลทราย กรีนซึ่งตอนนี้ถือครองสิทธิ์ควบคุมแหล่งน้ำส่วนใหญ่ในโบลิเวีย ยื่นคำขาดให้เขาเป็นผู้เดียวที่สามารถควบคุมการซื้อขายน้ำได้ ด้านบอนด์ลอบเข้าไปในโรงแรมและยิงหัวหน้าตำรวจที่ทรยศแมตธิสเสียชีวิต บอนด์สู้กับกรีน ส่วนคามิลล์สู้กับนายพลเมดราโน ซึ่งถูกคามิลล์ยิงเสียชีวิต ก่อนที่บอนด์ คามิลล์และกรีนที่ถูกจับตัวได้จะหนีออกจากโรงแรมที่กำลังไฟไหม้ บอนด์เค้นข้อมูลเกี่ยวกับองค์กรควอนตัมกับกรีน ก่อนจะปล่อยกรีนทิ้งไว้กลางทะเลทรายกับน้ำมันเครื่องหนึ่งกระป๋อง บอนด์เดินทางไปที่เมืองคาซาน ประเทศรัสเซียเพื่อพบกับยูซุฟ คาบิรา อดีตคนรักของเวสเปอร์ ลินด์ที่กำลังล่อลวงสายลับชาวแคนาดา บอนด์ไว้ชีวิตคาบิราและออกมาเจอ M ซึ่งแจ้งข่าวว่ากรีนถูกพบเป็นศพอยู่กลางทะเลทราย ถูกยิงสองนัดและมีน้ำมันเครื่องอยู่ในกระเพาะอาหาร M ขอให้บอนด์กลับมาทำงาน แต่บอนด์เดินจากไปพร้อมกับตอบว่าเขาไม่เคยลาออก ก่อนจะทิ้งสร้อยของเวสเปอร์ลงบนหิมะนักแสดงนักแสดง. - แดเนี่ยล เคร็ก รับบท เจมส์ บอนด์ สายลับรหัส 007 - โอลกา คูรีเลนโก รับบท คามิลล์ มอนเทส สายลับชาวโบลิเวีย - มาตีเยอ อมัลริก รับบท โดมินิค กรีน ตัวร้ายหลักของเรื่อง - เจมมา อาร์เทอร์ทัน รับบท สตรอเบอรี ฟิลด์ส สายลับ MI6 สาวบอนด์ - จิอันคาร์โล จิอันนีนี่ รับบท เรอเน แมตธิส - เจฟฟรี่ ไรท์ รับบท เฟลิกซ์ เลเทอร์ - จูดี เดนช์ รับบท M - อนาโทล ทอบแมน รับบท เอลวิส พวกของกรีน - เดวิด ฮาร์เบอร์ รับบท เกร็ก บีม หัวหน้าหน่วย CIA ส่วนทวีปอเมริกาใต้ - โจอาควิน โคซิโอ รับบท นายพลเมดราโน - เจสเปอร์ คริสเตนเซ่น รับบท มิสเตอร์ไวท์ - รอรี่ คินเนียร์ รับบท บิล แทนเนอร์ ผู้ช่วย M - นีล แจ็คสัน รับบท เอ็ดมันด์ สเลท นักฆ่า รับงานสังหารที่เฮติเกี่ยวกับภาพยนตร์เกี่ยวกับภาพยนตร์. - ภาพยนตร์เจมส์ บอนด์ เรื่องนี้ เป็นเรื่องแรกในซีรีส์ ที่ฉากยิงปืนเปิดเรื่อง ถูกย้ายมาอยู่ท้ายเรื่อง (กลายเป็น ฉากยิงปืนปิดเรื่อง) - ถือเป็นภาพยนตร์เจมส์ บอนด์ ภาคแรกและภาคเดียวที่สาวบอนด์ตัวเอกไม่ได้ความสัมพันธ์เชิงชู้สาวกับเจมส์ บอนด์</doc>
