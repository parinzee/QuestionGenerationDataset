<doc id="126121" url="https://th.wikipedia.org/wiki?curid=126121" title="ถนนพรานนก">ถนนพรานนก ถนนพรานนก () เป็นถนนสายหนึ่งในพื้นที่แขวงบ้านช่างหล่อ เขตบางกอกน้อย กรุงเทพมหานคร เริ่มต้นจากถนนจรัญสนิทวงศ์ที่ทางแยกไฟฉาย ตรงไปทางทิศตะวันออก ไปสิ้นสุดที่ทางแยกพรานนกซึ่งเป็นจุดตัดกับถนนอิสรภาพ เดิมถนนเส้นนี้เป็นทางหลวงแผ่นดินหมายเลข 3188 ในความดูแลของกรมทางหลวง ต่อมาโอนให้กรุงเทพมหานครเป็นผู้ดูแล ปัจจุบันถนนพรานนกเป็นถนนสายสำคัญที่เชื่อมต่อระหว่างถนนจรัญสนิทวงศ์กับถนนอิสรภาพ เป็นทางเชื่อมต่อระหว่างย่านที่พักอาศัยบริเวณถนนจรัญสนิทวงศ์ ทั้งยังเป็นถนนที่มีการจราจรคับคั่งตลอดทั้งวัน โดยเฉพาะชั่วโมงเร่งด่วนทั้งเช้าและเย็นประวัติ ประวัติ. ถนนพรานนกเป็นถนนสายที่ 5 ในโครงการตัดถนน 11 สายในฝั่งธนบุรี ที่เกิดขึ้นเนื่องมาจากการก่อสร้างสะพานปฐมบรมราชานุสรณ์ (สะพานพระพุทธยอดฟ้า) เมื่อปี พ.ศ. 2472 ในสมัยรัชกาลที่ 7 โดยเป็นหนึ่งในถนนซอย 6 สายที่ตัดจากริมแม่น้ำเจ้าพระยาเพื่อเชื่อมต่อกับถนนหลัก 4 สายแรก "สายที่ 5 กว้าง 16 เมตร ยาวประมาณ 830 เมตร ต้นแต่ริมแม่น้ำทางใต้โรงพยาบาลศิริราช ไปผ่านถนนสายที่ 2 (ถนนอรุณอมรินทร์) ตรงไปออกถนนสายที่ 3 (ถนนอิสรภาพ)" ก่อนหน้าที่จะตัดถนนขึ้น ถนนส่วนต้นที่ข้างโรงพยาบาลศิริราชหรือพื้นที่วังหลังเดิม เคยเป็นตรอกฉางเกลือมาก่อน และจุดเริ่มต้นถนนบริเวณริมแม่น้ำยังเป็นบ้านเดิมของศาสตราจารย์ ดร.เต็ม สมิตินันทน์ นักพฤกษศาสตร์คนสำคัญของไทย ที่ถูกเวนคืนไปเพื่อตัดถนน ในภายหลังได้ตัด "ทางสายแยกจากถนนอิสสระภาพตรงปากถนนพรานนก" (ซึ่งปัจจุบันคือสี่แยกพรานนก) ไปเชื่อมต่อกับทางหลวงสายบางซ่อน-สะพานพระราม 6-บางกอกน้อย (หรือถนนจรัญสนิทวงศ์) จึงทำให้ถนนพรานนกเชื่อมต่อกับถนนจรัญสนิทวงศ์ที่สามแยกไฟฉายในปัจจุบัน ชื่อถนนพรานนกตั้งขึ้นเพื่อรำลึกถึงเหตุการณ์ในช่วงก่อนเสียกรุงศรีอยุธยาครั้งที่ 2 ซึ่งพระยาวชิรปราการ (พระเจ้าตากสิน) ได้รวบรวมกำลังพลตีฝ่าวงล้อมกองทัพพม่าที่ล้อมกรุงศรีอยุธยาไปทางทิศตะวันออก เพื่อหลบหนีและเตรียมกอบกู้เอกราชในภายหลัง ซึ่งได้รับความช่วยเหลือจากหมู่บ้านรายทางทั้งเรื่องเสบียงและกำลังพล โดยขณะที่ยกทัพมาถึงบ้านพรานนก (ปัจจุบันอยู่ในหมู่ที่ 2 ตำบลโพสาวหาญ อำเภออุทัย จังหวัดพระนครศรีอยุธยา) ได้เกิดการสู้รบกับทัพพม่า แต่ทัพพระยาตากได้รับความช่วยเหลือจากชาวบ้าน และพรานนกต่อ ซึ่งมีชื่อตามตำนานว่า "เฒ่าคำ" จึงสามารถหลบหนีไปตั้งมั่นที่จันทบุรีได้ในที่สุด ถนนพรานนกตั้งอยู่ใกล้กับพื้นที่ชุมชนชั้นในของฝั่งธนบุรีซึ่งมีตลาดสดและสถานที่สำคัญหลายแห่ง ส่วนบริเวณทางแยกพรานนกเคยมีโรงภาพยนตร์ศรีพรานนก (ภายหลังปรับปรุงและเปลี่ยนชื่อเป็น "เพชรพรานนก" เมื่อปี พ.ศ. 2522 กลายเป็นโรงภาพยนตร์ชั้นสอง ก่อนเลิกกิจการไป) ตั้งอยู่ใกล้เคียงกับโรงพยาบาลตา หู คอ จมูก เดิม (ปัจจุบันย้ายไปอยู่ที่ทางแยกต่างระดับสิรินธร ส่วนอาคารโรงพยาบาลเดิมเปลี่ยนเป็นอาคารพรานนกพลาซ่า)กายภาพกายภาพ. - ถนนแอสฟัลต์ 6 ช่องจราจร มีเกาะกลางแบ่งทิศทางการจราจร - ความยาว 900 เมตร จากทางแยกไฟฉายถึงทางแยกพรานนก - เขตถนนกว้าง 29.50 เมตร - ผิวถนนกว้าง 15.00 เมตร - ทางเท้าด้านซ้ายกว้าง 2.70 เมตร ด้านขวากว้าง 3.70 เมตรซอยแยกย่อยซอยแยกย่อย. - ซอยสินสมุทร - ซอยสุดสาคร - ซอยวัดยาง - เชื่อมต่อซอยอิสรภาพ 43 (ซอยวัดยางเก่า) - ซอยกุฎีหลวง - ซอยพรพิพัฒน์ - ซอยพรานนก 15 (สันติสุข) ปัจจุบันทางราชการได้เปลี่ยนชื่อซอยทั้งหมดโดยใช้ระบบหมายเลขซอยสถานที่สำคัญสถานที่สำคัญ. - ที่ทำการไปรษณีย์บางกอกน้อย - วัดยางสุทธาราม - มัสยิดกุฎีหลวงโครงการที่เกี่ยวข้องในอนาคตโครงการที่เกี่ยวข้องในอนาคต. - กรุงเทพมหานครกำลังเตรียมก่อสร้าง ถนนพรานนก-พุทธมณฑล สาย 4 จากสามแยกไฟฉาย แขวงบางขุนศรี เขตบางกอกน้อย ไปบรรจบถนนพุทธมณฑล สาย 4 (โครงการนี้เริ่มขึ้นตั้งแต่สมัยจอมพล ป. พิบูลสงคราม พร้อมกับโครงการถนนพุทธมณฑล และมีพระราชกฤษฎีกาเวนคืนหลายฉบับ แต่ติดปัญหางบประมาณเวนคืนจนพระราชกฤษฎีกาหมดอายุ ทำให้โครงการยืดเยื้อมาจนถึงปัจจุบัน เช่นเดียวกันกับถนนพุทธมณฑล สาย 1)- ช่วงแรกระยะทาง 8 กิโลเมตร ตัดผ่านถนนราชพฤกษ์และถนนพุทธมณฑล สาย 1 ไปบรรจบถนนกาญจนาภิเษกที่แขวงบางเชือกหนัง เขตตลิ่งชัน และแขวงทวีวัฒนา เขตทวีวัฒนา - ช่วงหลังระยะทาง 8.4 กิโลเมตร จากถนนกาญจนาภิเษก ขนานคลองบางเชือกหนังด้านทิศเหนือ ตัดผ่านถนนพุทธมณฑล สาย 2 และถนนพุทธมณฑล สาย 3 ไปบรรจบถนนพุทธมณฑล สาย 4 ที่ตำบลกระทุ่มล้ม อำเภอสามพราน จังหวัดนครปฐม - กรุงเทพมหานครกำลังพิจารณาก่อสร้าง อุโมงค์ลอดสามแยกไฟฉาย ตามแนวถนนจรัญสนิทวงศ์ - โครงการส่วนต่อขยายรถไฟฟ้าเฉลิมพระเกียรติ 6 รอบพระชนมพรรษา ช่วงสนามกีฬาแห่งชาติ-สนามหลวง-พรานนก จะก่อสร้างทางวิ่งใต้ดินตามแนวถนนพรานนกบางส่วน ระหว่างสี่แยกพรานนกถึงสามแยกไฟฉาย โดยจะมีสถานีปลายทางบริเวณถนนพรานนกตัดใหม่ ซึ่งเป็นสถานีเชื่อมต่อกับสถานีสามแยกไฟฉาย ของโครงการรถไฟฟ้าสายสีน้ำเงิน ช่วงบางซื่อ-ท่าพระ ตามแนวถนนจรัญสนิทวงศ์</doc>
