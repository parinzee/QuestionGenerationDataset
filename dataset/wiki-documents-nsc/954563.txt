<doc id="954563" url="https://th.wikipedia.org/wiki?curid=954563" title="กุลวิทย์ เลาสุขศรี">กุลวิทย์ เลาสุขศรี กุลวิทย์ เลาสุขศรี เป็นบรรณาธิการบริหารนิตยสารแฟชั่นชาวไทย เคยทำงานให้กับนิตยสารแอลของประเทศไทย ในปี 2540 - 2555 ปัจจุบันเป็นบรรณาธิการบริหารให้กับนิตยสารโว้กไทยแลนด์ ตั้งแต่ปี 2556 จนถึงปัจจุบัน เขายังเป็นกรรมการในโครงการของโว้กฮูออนเน็กซ์ เดอะโว้กแฟชั่นฟันด์ และกรรมการตัดสินในรายการเดอะเฟซไทยแลนด์ซีซัน 1-3 กุลวิทย์จบการศึกษาสาขาการออกแบบแฟชั่นที่มหาวิทยาลัยนอร์ทเท็กซัส ในรัฐเท็กซัส ประเทศสหรัฐอเมริกา เขาชื่นชอบและติดตามฉลองพระองค์ในสมเด็จพระนางเจ้าสิริกิติ์ พระบรมราชินีนาถในวันต่าง ๆ รวมถึงพระราชกรณียกิจเกี่ยวกับผ้าไทย ยังมีบทบาทเป็นที่ปรึกษาของพิพิธภัณฑ์ผ้า ในสมเด็จพระนางเจ้าสิริกิติ์ พระบรมราชินีนาถ ในปี 2559 เขาได้จัดงานโว้กกาล่าขึ้นเพื่อยกระดับผ้าไทยท้องถิ่นจากทั่วประเทศ นำรายได้จากการประมูลของโครงการไปช่วยโครงการเดอะโว้กแฟชั่นฟันด์ โดยในงานได้เชิญบุคคลที่มีชือเสียงในด้านวงการบันเทิงและแฟชั่น รวมถึงนักออกแบบจากเชื้อพระวงศ์ คือ พระเจ้าหลานเธอ พระองค์เจ้าสิริวัณณวรีนารีรัตน์ พระองค์ยังได้ทรงให้เกียรติเป็นแบบบนปกนิตยสารโว้กไทยแลนด์ 2 ครั้งในฉบับเดือนมิถุนายน 2559 และฉบับเดือนกุมภาพันธ์ 2561</doc>
