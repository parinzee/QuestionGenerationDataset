<doc id="615760" url="https://th.wikipedia.org/wiki?curid=615760" title="รัฐมหาราชา">รัฐมหาราชา รัฐมหาราชา (Princely state) หรือที่ชาวอังกฤษเรียกว่า รัฐพื้นเมือง (Native state) เป็นรัฐที่ปกครองโดยเจ้าพื้นเมืองอินเดียในสมัยบริติชราช โดยรัฐเหล่านี้ไม่ได้ถูกปกครองโดยตรงจากอังกฤษ แต่เป็นพันธมิตรรายย่อยที่ยอมรับอำนาจที่เหนือกว่าของพระมหากษัตริย์อังกฤษ รัฐมหาราชามีทั้งสิ้น 565 รัฐในช่วงที่อินเดียและปากีสถานได้รับเอกราชในปี ค.ศ. 1947 แต่รัฐเหล่านั้นส่วนใหญ่มักมีสัญญาให้อุปราชแห่งอินเดียเป็นผู้ให้บริการสาธารณะและการจัดเก็บภาษี โดยมีรัฐมหาราชาเพียง 21 รัฐเท่านั้นที่มีรัฐบาลประจำรัฐเป็นของตนเอง ในกลุ่มนี้มีรัฐมหาราชาขนาดใหญ่อยู่ 4 รัฐคือ ไฮเดอร์ราบัด ไมซอร์ บาโรดา และ รัฐชัมมูและกัศมีร์ ในขณะที่มีรัฐมหาราชาประมาณ 200 กว่ารัฐที่มีพื้นที่น้อยกว่า 25 ตารางกิโลเมตร ในช่วงที่อินเดียและปากีสถานได้รับเอกราช รัฐมหาราชาเหล่านี้จะรวมเข้าอยู่ใน 2 ชาติที่เกิดใหม่ในช่วงระหว่างปี ค.ศ. 1947 - 1949 โดยส่วนใหญ่แล้วการรวมเข้ากับชาติใหม่มักเป็นไปโดยสันติ มีเพียงบางรัฐเท่านั้นที่มีปัญหา เช่น ในกรณีของชัมมูและกัศมีร์ (ซึ่งมหาราชามีความประสงค์จะรวมเข้ากับอินเดีย แต่ปากีสถานได้เข้ามาอ้างสิทธิ์) รวมไปถึงในกรณีของไฮเดอร์ราบัด บรรดามหาราชาในรัฐต่าง ๆ นั้นจะได้รับเงินบำเหน็จบำนาญ รัฐมหาราชาที่ยินยอมเข้าร่วมกับปากีสถานในช่วงระหว่างปี ค.ศ. 1947 - 1958 มีสถานะเปลี่ยนเป็นรัฐมหาราชาของปากีสถาน ซึ่งรัฐเหล่านี้มีอำนาจปกครองตนเองจนกระทั่งในช่วงทศวรรษ 1970ความสัมพันธ์ระหว่างรัฐมหาราชากับอังกฤษ ความสัมพันธ์ระหว่างรัฐมหาราชากับอังกฤษ. จักรวรรดิอังกฤษได้กำหนดความสัมพันธ์ระหว่างรัฐมหาราชากับอังกฤษโดยการผ่านกฎหมาย Interpretation Act 1889 ของรัฐสภาอังกฤษ ซึ่งกำหนดไว้ว่าบริติชราชประกอบไปด้วยดินแดนทั้งสิ้น 2 ประเภทคือ บริติชอินเดียและรัฐมหาราชา โดยในกฎหมายฉบับนั้นได้ให้นิยามของคำดังนี้ (4.) คำว่า "บริติชอินเดีย" มีความหมายถึงดินแดนและสถานที่ทั้งหมดที่อยู่ภายใต้อาณาจักรของสมเด็จพระราชินีนาถ ซึ่งปกครองโดยสมเด็จพระราชินีนาถผ่านข้าหลวงใหญ่แห่งอินเดียหรือเจ้าหน้าที่ของรัฐอื่น ๆ ที่อยู่ใต้บังคับบัญชาของข้าหลวงใหญ่แห่งอินเดีย (5.) คำว่า "อินเดีย" หมายถึงบริติชอินเดียรวมไปถึงดินแดนที่ปกครองด้วยเจ้าพื้นเมืองภายใต้พระราชอำนาจของสมเด็จพระราชินีนาถ ซึ่งใช้อำนาจผ่านโดยข้าหลวงใหญ่หรือเจ้าหน้าที่ของรัฐบาลที่อยู่ภายใต้บังคับบัญชาของข้าหลวงใหญ่แห่งอินเดีย ในความหมายโดยทั่วไปคำว่าบริติชอินเดียอาจใช้อ้างถึงดินแดนที่อยู่ภายใต้การปกครองของบริษัทอินเดียตะวันออกของอังกฤษในช่วงระหว่างปี ค.ศ. 1774 - 1858 นอกจากนี้ยังเป็นคำที่ใช้อ้างอิงถึงการปกครองของอังกฤษในอินเดีย</doc>
