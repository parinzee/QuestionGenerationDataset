<doc id="307867" url="https://th.wikipedia.org/wiki?curid=307867" title="บิวตีฟูล, เดอร์ตี, ริช">บิวตีฟูล, เดอร์ตี, ริช "บิวตีฟูล, เดอร์ตี, ริช" () คือเพลงของเลดี้ กาก้า นักร้องสาวชาวอเมริกันในอัลบั้ม เดอะเฟม อัลบั้มแรกของเธอ ออกจำหน่ายในรูปแบบซิงเกิลเพื่อการประชาสัมพันธ์ (promotional single) ของอัลบั้มเมื่อวันที่ 16 กันยายน พ.ศ. 2551 เป็นเพลงแนวอัปเทมโป แดนซ์ป๊อปโดยมีการใช้เครื่องประสมเสียง (synthesizer) จำนวนมาก เนื้อเพลงมีเนื้อหาเกี่ยวกับประสบการณ์ของกาก้าในฐานะศิลปินที่ต้องดิ้นรนต่อสู้ในโลเวอร์อีสต์ไซด์ เธอกล่าวว่าเธอประพันธ์เพลงนี้ "ขณะที่ใช้ยาเป็นจำนวนมาก" และ "พยายามจะหาทางออก" เพลงนี้ได้รับการยกย่องจากนักวิจารณ์ โดยชมเชยด้านเนื้อเพลงและความสนุกสนานของบทเพลง เพลงนี้ประสบความสำเร็จทางการค้าเพียงเล็กน้อย โดยขึ้นอันดับสูงสุดในลำดับที่ 83 ของชาร์ตซิงเกิลแห่งสหราชอาณาจักร เพลงนี้ได้ออกเผยแพร่มิวสิกวิดีโอใน 2 ฉบับ ฉบับแรกคือฉบับตัดต่อคลิปจากซีรีส์เรื่อง เดอร์ตี เซ็กซี มันนี ของช่อง ABC ในสหรัฐอเมริกาโดยออกเผยแพร่เพื่อประชาสัมพันธ์การแสดงของเธอ อีกหนึ่งฉบับคือมิวสิกวิดีโอฉบับเต็ม ทั้งสองฉบับประกอบด้วยกาก้าและนักเต้นโดยถ่ายในหลายๆจุดของแมนชั่นและเผาธนบัตร กาก้าแสดงสดเพลงนี้ในหลายครั้ง รวมถึงคอนเสิร์ตทัวร์เดอะเฟมบอลซึ่งเป็นคอนเสิร์ตทัวร์ครั้งแรกของเธอ กาก้าแสดงโดยสวมชุดเกาะอกในแบบอนาคตกาลพร้อมดิ้นประดับชุดทรงสามเหลี่ยมสีเงิน การแสดงได้รับการยกย่องจากนักวิจารณ์ในเรื่องของเสียงกาก้าที่ "แข็งแกร่ง" และพลังของเธอ และทำให้จุดเริ่มต้นของการแสดงนั้นดีเยี่ยม</doc>
