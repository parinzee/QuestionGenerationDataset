<doc id="363100" url="https://th.wikipedia.org/wiki?curid=363100" title="เลย์ลา">เลย์ลา เลย์ลา (Layla) เป็นเพลงจากอัลบัม Layla and Other Assorted Love Songs ของวงเดเร็กแอนด์เดอะโดมิโนส์ วงดนตรีแนวบลูส์ร็อกในช่วงทศวรรษ 1970 แต่งโดยอีริก แคลปตันและจิม กอร์ดอน เคยติดอันดับสองครั้งในปี 1970 บรรเลงโดยเดเร็กแอนด์เดอะโดมิโนส์ และเมื่อแคลปตัน นำมาบรรเลงในแบบอคูสติก ในอัลบัม Unplugged ปี 1993 ก็ติดอันดับอีกครั้งหนึ่ง พร้อมกับได้รับรางวัลแกรมมีสาขาเพลงร็อกยอดเยี่ยม ประจำปีนั้น อีริก แคลปตัน แต่งเพลงนี้โดยได้รับแรงบันดาลมาจากการที่เขาหลงรักแพตตี บอยด์ ภรรยาของจอร์จ แฮริสัน เพื่อนสนิทของเขา โดยแคลปตันเองก็ไม่ได้ปิดบังความรู้สึกนี้ต่อเพื่อนๆ ในวง และก็ยังคงมิตรภาพที่ดีต่อกันมา เมื่อบอยด์กับแฮริสันหย่าขาดกันในปี ค.ศ. 1974 เธอได้มาใช้ชีวิตกับแคลปตัน และแต่งงานกันในอีกห้าปีถัดมา ในปี ค.ศ. 1979 ชื่อเพลง "Layla" นี้ มาจากตำนาน Layla and Majnun (ليلى ومجنون) ของเปอร์เซียในคริสต์ศตวรรษที่ 12 เกี่ยวกับบุคคลที่มีอยู่จริงในประวัติศาสตร์ สมัยศตวรรษที่ 7 ในปี 2004 เพลงนี้ได้รับการจัดอันดับโดยนิตยสารโรลลิงสโตน ติดอันดับ 27 จาก 500 เพลงยอดเยี่ยมตลอดกาล</doc>
