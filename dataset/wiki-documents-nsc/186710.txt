<doc id="186710" url="https://th.wikipedia.org/wiki?curid=186710" title="กลยุทธ์ลอบตีเฉินชาง">กลยุทธ์ลอบตีเฉินชาง กลยุทธ์ลอบตีเฉินชาง หรือ อั้นตู้เฉินชาง (; ) เป็นหนึ่งในกลศึกสามก๊ก กลยุทธ์ที่มีความหมายถึงการใช้โอกาสที่ฝ่ายศัตรูตัดสินใจที่จะรักษาพื้นที่เขตแดนของตนไว้ และแสร้งทำเป็นนำกำลังทหารบุกเข้าโจมตีทางด้านหน้า แต่ลอบนำกำลังทหารบุกเข้าโจมตีในพื้นที่เขตแดนที่ฝ่ายศัตรูไม่ทันคาดคิดและสนใจวางแนวกำลังป้องกัน ในการศึกสงครามการใช้กลวิธีการวกวนลอบเข้าโจมตีย่อมเป็นฝ่ายได้เปรียบ สามารถบุกเข้าโจมตีฝ่ายศัตรูได้โดยที่ไม่ทันระวังตัวและเอาชนะได้โดยง่าย ตัวอย่างการนำเอากลยุทธ์ลอบตีเฉินชางไปใช้ได้แก่ตันฮกที่ให้กวนอูคุมทหารลอบเข้าบุกยึดห้วนเสีย ทำให้โจหยินที่พ่ายแพ้ต้องหนีกลับฮูโต๋ตัวอย่างกลยุทธ์ ตัวอย่างกลยุทธ์. เมื่อคราวที่เล่าปี่ย้ายมาอยู่ซินเอี๋ย โจหยินนำกำลังทหารสามหมื่นนายยกทัพมาที่ห้วนเสีย ลิชองและลิกองรับอาสานำกำลังทหารยกทัพมาตีเล่าปี่ที่ซินเอี๋ยแต่ถูกตีพ่ายแตกกระจายกลับไป โจหยินเห็นลิกองและลิชองพ่ายแพ้เล่าปี่ก็โกรธแค้น คิดนำกำลังทหารยกทัพมาหวังตีเล่าปี่และยึดซินเอี๋ยเป็นของตน แต่ลิเตียนคัดค้านโจหยินและขออยู่รักษาห้วนเสียโดยไม่ขอติดตามไปซินเอี๋ยด้วย โจหยินไม่เชื่อคำคัดค้านและเชื่อว่าลิเตียนเอาใจออกห่างจากตน ไม่จงรักภักดีเช่นเดิม ลิเตียนจึงต้องจำยอมติดตามไปซินเอี๋ยด้วยความจำใจ โจหยินนำกำลังทหารสองหมื่นสี่พันนายจากห้วนเสียไปซินเอี๋ย ตันฮกซึ่งเป็นที่ปรึกษาของเล่าปี่คาดการณ์ล่วงหน้าว่าโจหยินจะต้องนำทัพกลับมาแก้แค้น และนำกำลังทหารมาจากห้วนเสียทั้งหมด จึงคิดกลอุบายตลบหลังโจหยินโดยให้กวนอูคุมทหารจำนวนพันนาย ลอบไปตีห้วนเสียและยึดครองไว้ โจหยินเมื่อยกทัพมาถึงซินเอี๋ยก็ต้องกลอุบายของตันฮกจนแตกพ่ายต้องนำทัพกลับห้วนเสีย แต่เมื่อกลับถึงห้วนเสียปรากฏว่ากวนอูได้เข้ายึดครองเมืองไว้เป็นของตนแล้ว ทำให้โจหยินต้องนำกำลังทหารที่หลงเหลือหลบหนีกลับไปฮูโต๋ กลยุทธ์ลอบตีเฉินชางหรืออั้นตู้เฉินชางของตันฮก ก็ประสบความสำเร็จในการหลอกให้โจหยินทิ้งห้วนเสียและสามารถยึดครองไว้เป็นของตนได้อย่างงดงาม</doc>
