<doc id="570219" url="https://th.wikipedia.org/wiki?curid=570219" title="พระเจ้าบรมวงศ์เธอ พระองค์เจ้าเฉลิมวงศ์">พระเจ้าบรมวงศ์เธอ พระองค์เจ้าเฉลิมวงศ์ พระเจ้าบรมวงศ์เธอ พระองค์เจ้าเฉลิมวงศ์ เป็นพระราชโอรสพระองค์ที่ 42 ในพระบาทสมเด็จพระนั่งเกล้าเจ้าอยู่หัวกับเจ้าจอมมารดาน้อยใหญ่พระประวัติ พระประวัติ. พระองค์เจ้าเฉลิมวงศ์ประสูติเมื่อวันศุกร์ เดือน 3 แรม 10 ค่ำ ปีระกา สัปตศก จ.ศ. 1187 ตรงกับวันที่ 3 มีนาคม พ.ศ. 2368 สิ้นพระชนม์ในรัชกาลที่ 3 เมื่อเดือน 8 ปีระกา พ.ศ. 2392 พระชันษา 25 ปี พระราชทานเพลิงพระศพ ณ พระเมรุวัดสระเกศ พ.ศ. 2393 พระอัฐิใส่ไว้ในโกศทองคำแปดเหลี่ยมลงยา พระบาทสมเด็จพระนั่งเกล้าเจ้าอยู่หัวทรงพระราชทานไปไว้ที่เมืองนครศรีธรรมราช เหตุที่ทรงพระราชทานไปนั้น ได้ทราบเกล้าด้วยท่านผู้ใหญ่เล่าว่า เมื่อสมเด็จพระบวรราชเจ้ามหาศักดิพลเสพทรงพระประชวรอยู่นั้น ได้ขอพระบรมราชานุญาตต่อพระบาทสมเด็จพระนั่งเกล้าเจ้าอยู่หัวให้ส่งพระอัฐิของพระองค์ไปไว้ที่เมืองนครศรีธรรมราช พระบาทสมเด็จพระนั่งเกล้าเจ้าอยู่หัวจึงทรงมีพระราชดำริว่า "พระอัฐล้นเกล้าล้นกระหม่อมกรมพระราชวังบวรฯ นั้นได้ออกไปอยู่ที่เมืองนครแล้ว พระอัฐิเสด็จเฉลิมวงศ์ควรพระราชทานให้ไปอยู่ด้วยกัน"ำ คราวที่พระบาทสมเด็จพระจุลจอมเกล้าเจ้าอยู่หัวเสด็จเมืองนครศรีธรรมราช ระหว่างวันที่ 3-8 กรกฎาคม พ.ศ. 2448 ทรงโปรดเกล้าฯ ให้นำพระอัฐิของพระองค์เจ้าเฉลิมวงศ์ รวมทั้งพระอัฐิเจ้านายในสกุล ณ นคร อาทิสมเด็จพระบวรราชเจ้ามหาศักดิพลเสพ พระเจ้าราชวรวงศ์เธอ พระองค์เจ้าปัทมราช มาตั้งบำเพ็ญกุศล ปัจจุบันพระอัฐิของพระองค์เจ้าเฉลิมวงศ์ ถูกเก็บไว้ที่วิหารสามจอม วัดพระมหาธาตุวรมหาวิหาร จังหวัดนครศรีธรรมราช ร่วมกับพระอัฐิและอัฐิของสกุลสมเด็จพระเจ้ากรุงธนบุรี และเจ้านายสกุล ณ นคร เช่น สมเด็จพระบวรราชเจ้ามหาศักดิพลเสพ พระเจ้าราชวรวงศ์เธอ พระองค์เจ้าปัทมราช เจ้าจอมมารดาน้อยใหญ่ เจ้าพระยาบดินทรเดชานุชิต (แย้ม ณ นคร) เป็นต้น พระบาทสมเด็จพระนั่งเกล้าเจ้าอยู่หัวได้ทรงสร้างวังเหนือป้อมมหาฤกษ์ขึ้น เพื่อพระราชทานให้แก่ พระองค์เจ้าเฉลิมวงศ์ แต่พระองค์เจ้าเฉลิมวงศ์สิ้นพระชนม์ไปเสียก่อน และไม่ปรากฏว่ามีเชื้อสายสืบราชสกุล เมื่อพระองค์เจ้าเฉลิมวงศ์สิ้นพระชนม์แล้ว พระบาทสมเด็จพระนั่งเกล้าเจ้าอยู่หัวจึงได้พระราชทานวังแห่งนี้ให้พระเจ้าบรมวงศ์เธอ พระองค์เจ้าอมฤตย์ กรมหมื่นภูบดีราชหฤทัยพระอิสริยยศพระอิสริยยศ. - พระเจ้าลูกยาเธอ พระองค์เจ้าเฉลิมวงศ์ (พ.ศ. 2368 - พ.ศ. 2392) - พระเจ้าราชวรวงศ์เธอ พระองค์เจ้าเฉลิมวงศ์ (พระนามภายหลังการสิ้นพระชนม์ในสมัยรัชกาลที่ 4) - พระเจ้าบรมวงศ์เธอ พระองค์เจ้าเฉลิมวงศ์ (พระนามภายหลังการสิ้นพระชนม์ในสมัยรัชกาลที่ 6)พงศาวลี</doc>
