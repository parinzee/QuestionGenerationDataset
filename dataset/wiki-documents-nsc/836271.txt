<doc id="836271" url="https://th.wikipedia.org/wiki?curid=836271" title="อัยการสหรัฐ">อัยการสหรัฐ อัยการสหรัฐ () หรือ พนักงานอัยการกลาง () เดิมเรียก อัยการเขตสหรัฐ () เป็นผู้แทนรัฐบาลกลางแห่งสหรัฐอเมริกาในศาลเขต (district court) และศาลอุทธรณ์ อัยการสหรัฐมีหน้าที่เป็นโจทก์ฟ้องบุคคลผู้ต้องสงสัยว่าละเมิดกฎหมาย รวมถึงตั้งต้นและดำเนินการสืบสวนคดีอาญา กำหนดและแนะแนววิธีตัดสินลงโทษผู้กระทำความผิด และเป็นทนายความกลุ่มเดียวที่ได้รับอนุญาตให้เข้าร่วมกระบวนพิจารณาแบบลูกขุนใหญ่ (grand jury) มีอัยการสหรัฐ 93 คนประจำอยู่ทั่วสหรัฐ, เปอร์โตริโก, หมู่เกาะเวอร์จิน, กวม, และหมู่เกาะมาเรียนาเหนือ อัยการสหรัฐหนึ่งคนรับผิดชอบเขตศาล (judicial district) หนึ่งแห่ง เว้นแต่กวมและหมู่เกาะมาเรียนาเหนือที่ทั้งสองอยู่ในความรับผิดชอบของอัยการสหรัฐเพียงคนเดียว อัยการสหรัฐแต่ละคนยังเป็นหัวหน้าผู้บังคับใช้กฎหมายส่วนกลางประจำเขตอำนาจของตน โดยปฏิบัติหน้าที่ตามข้อกำหนดใน คู่มืออัยการสหรัฐ (United States Attorneys' Manual) นอกจากนี้ อัยการสหรัฐจะคอยกำกับสำนักงานเขต (district office) โดยมีผู้สนับสนุนการปฏิบัติงาน คือ ผู้ช่วยอัยการสหรัฐ ซึ่งมีมากถึง 350 คน และบุคลากรฝ่ายสนับสนุน ซึ่งมีสมาชิกถึง 350 คน ผู้ช่วยอัยการสหรัฐ (Assistant United States Attorney) เป็นข้าราชการซึ่งปฏิบัติหน้าที่แทนอัยการสหรัฐในการเป็นผู้แทนรัฐบาลกลาง ผู้ช่วยอัยการสหรัฐจะวินิจฉัยว่า ควรฟ้องคดีอาญาหรือไม่ และบุคคลต้องให้การแก้ฟ้องเมื่อใดและที่ใด ในการปฏิบัติหน้าที่ ผู้ช่วยอัยการสหรัฐมีอำนาจหน้าที่สืบสวนบุคคล ให้ความคุ้มกันแก่พยานและผู้ต้องหาคดีอาญา รวมถึงต่อรองคำให้การ (plea bargain) กับจำเลย อัยการสหรัฐและข้าราชการในบังคับบัญชาล้วนสังกัดกระทรวงยุติธรรม มีการกำกับ ดูแล และให้บริการสนับสนุนทางธุรการแก่อัยการสหรัฐผ่านสำนักงานฝ่ายบริหารสำหรับอัยการสหรัฐ (Executive Office for United States Attorneys) ของกระทรวงยุติธรรม นอกจากนี้ อัยการสหรัฐจำนวนหนึ่งจะได้รับเลือกให้เข้าร่วมคณะกรรมการอัยการสหรัฐที่ปรึกษาอัยการสูงสุด (Attorney General's Advisory Committee of United States Attorneys)</doc>
