<doc id="356565" url="https://th.wikipedia.org/wiki?curid=356565" title="ทริสทานอุนท์อิโซลเดอ">ทริสทานอุนท์อิโซลเดอ ทริสทาน อุนท์ อิโซลเดอ () เป็นอุปรากรภาษาเยอรมันความยาว 3 องก์ แต่งคำร้องและทำนองโดยริชาร์ด วากเนอร์ ดัดแปลงมาจากตำนานในยุคกลางเรื่อง ทริสทาน ของก็อตฟรีด ฟอน สตราสบูร์ก เนื้อเรื่องกล่าวถึงเรื่องราวในคริสต์ศตวรรษที่ 6 เกี่ยวกับความรักต้องห้ามของ ทริสทาน อัศวินหนุ่ม กับอิโซล เจ้าสาวของกษัตริย์มาร์กแห่งคอร์นวอลล์ผู้เป็นลุง เป็นตำนานเคลต์ที่เล่าขานกันยุโรป และคาดว่ามีอิทธิพลต่อเรื่องราวเชิงโรแมนซ์ของลันซล็อตกับกุยนิเวียร์ ในเรื่องตำนานกษัตริย์อาเธอร์ วากเนอร์ประพันธ์เรื่องนี้โดยได้รับอิทธิพลมาจากเรื่องส่วนตัว เกี่ยวกับกับความผูกพันเชิงชู้สาวกับมาทิลดา เวสเซนดองค์ (Mathilde Wesendonck, ค.ศ. 1828 – 1902) ภรรยาของออตโต เวสเซนดองค์ พ่อค้าผ้าไหมผู้สนับสนุนผลงานของวากเนอร์ ในขณะที่ตัววากเนอร์ก็ยังสมรสอยู่กับมินนา (Wilhelmine "Minna" Planer, ค.ศ. 1809 - 1866) ภรรยาคนแรก ต่อมาชีวิตสมรสของมินนากับวากเนอร์ก็จบลงเมื่อเธอค้นพบจดหมายรักที่วากเนอร์เขียนถึงมาทิลดา เธอตัดสินใจแยกกันอยู่กับวากเนอร์ในปี ค.ศ. 1858 และหย่าขาดกันในปี ค.ศ. 1862 หลังจากแต่งงานกันมากว่า 30 ปี วากเนอร์แต่งทริสทาน อุนท์ อิโซลเดอ ช่วงปี ค.ศ. 1856 ถึง 1859 และจัดแสดงรอบปฐมทัศน์เมื่อวันที่ 10 มิถุนายน ค.ศ. 1865 ที่มิวนิก โดยส่วนตัวเขาไม่เรียกผลงานชิ้นนี้ว่าเป็นอุปรากร แต่เรียกว่าเป็น "Handlung" (แปลว่า เรื่องดราม่า)</doc>
