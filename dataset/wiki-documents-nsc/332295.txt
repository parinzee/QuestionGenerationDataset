<doc id="332295" url="https://th.wikipedia.org/wiki?curid=332295" title="โทคิโอโฮเทล">โทคิโอโฮเทล โทคิโอโฮเทล () เป็นวงป็อปร็อกจากเยอรมนี ก่อตั้งที่เมืองมักเดบูร์ก ตั้งแต่ปี ค.ศ. 2001 โดยนักร้องนำ บิล เคาลิทซ์, มือกีตาร์ ทอม เคาลิทซ์, มือกลอง กุสตัฟ ชเลเฟอร์ และมือเบส เกออร์จ ลิสทิง ทั้ง 4 มีซิงเกิลอันดับ 1 อยู่ 4 ซิงเกิล มีอัลบั้มอันดับ 1 อยู่ 3 อัลบั้มในเยอรมนี มียอดขายซีดีและดีวีดี 5 ล้านชุด หลังจากที่พวกเขาบันทึกเสียงเดโม่ซีดีที่ไม่ได้ออกจำหน่ายในนาม "Devilish" สัญญากับโซนีบีเอ็มจีเยอรมนีที่หมดไป พวกเขาก็ออกอัลบั้มภาษาเยอรมันชุดแรกในชื่อ Schrei ในฐานะวงที่ชื่อ โทคิโอโฮเทล กับค่ายยูนิเวอร์แซลเยอรมัน ในปี 2005 อัลบั้มชุด Schrei ขายได้มากกว่าครึ่งล้านชุดทั่วโลก และมีซิงเกิลติดท็อป 5 อยู่ 4 ซิงเกิลทั้งในเยอรมนีและออสเตรีย ในปี 2007 วงออกอัลบั้มภาษาเยอรมันชุดที่ 2 ที่ชื่อ Zimmer 483 และออกอัลบั้มภาษาอังกฤษชุดแรก Scream ที่มียอดขายรวมมากกว่า 1 ล้านชุดทั่วโลกและยังทำให้พวกเขาได้รับรางวัลเอ็มทีวียุโรปมิวสิกอวอร์ดส สาขาศิลปินหน้าใหม่นานาชาติยอดเยี่ยม ในเดือนกันยายน 2008 พวกเขายังได้รับรางวัลเอ็มทีวีวิดีโอมิวสิกอวอร์ดสที่สหรัฐอเมริกาเป็นครั้งแรกในสาขา ศิลปินหน้าใหม่ยอดเยี่ยม ต่อมาเดือนตุลาคม 2008 พวกเขาได้รับ 4 รางวัลจาก Los Premios รวมถึงในสาขาศิลปินหน้าใหม่นานาชาติยอดเยี่ยมและเพลงแห่งปี งานจัดขึ้นที่เม็กซิโก พวกเขายังได้รับรางวัลเฮดไลเนอร์ในงานเอ็มทีวียุโรปมิวสิกอวอร์ดสปี 2008 ที่จัดขึ้นที่ลิเวอร์พูล และได้รับรางวัลกลุ่มยอดเยี่ยมในเอ็มทีวียุโรปมิวสิกอวอร์ดส 2009 ที่จัดขึ้นที่เบอร์ลิน</doc>
