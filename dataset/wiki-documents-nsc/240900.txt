<doc id="240900" url="https://th.wikipedia.org/wiki?curid=240900" title="เอกราช เก่งทุกทาง">เอกราช เก่งทุกทาง เอกราช เก่งทุกทาง (ชื่อเล่น: หนุ่ย) ผู้บรรยายกีฬาทางทรูวิชันส์ และสถานีวิทยุโทรทัศน์ไทยทีวีสีช่อง 3, คอลัมนิสต์เกี่ยวกับฟุตบอล ในหนังสือพิมพ์หลายฉบับ ปัจจุบัน (ตั้งแต่พฤศจิกายน พ.ศ. 2552) ดำรงตำแหน่งบรรณาธิการอำนวยการ นิตยสารโฟร์โฟร์ทู ซึ่งได้รับลิขสิทธิ์ในการผลิตอย่างถูกต้องจาก ประเทศอังกฤษประวัติ ประวัติ. เอกราช เกิดเมื่อวันที่ 10 สิงหาคม พ.ศ. 2509 จบชั้นมัธยมศึกษาจากโรงเรียนราชวินิตบางแก้ว จบการศึกษาระดับปริญญาตรีจากคณะสังคมศาสตร์ มหาวิทยาลัยเกษตรศาสตร์ เอกราชชื่นชอบกีฬา โดยเฉพาะฟุตบอล มาตั้งแต่ยังเด็ก และเริ่มทำงานด้านสื่อมวลชนสายกีฬา ตั้งแต่ยังเป็นนักศึกษา โดยฝึกงานกับ บริษัท สยามสปอร์ตซินดิเคท จำกัด จากนั้นจึงเริ่มงาน จากการเป็นคอมเมนเตเตอร์ หรือผู้ให้ทัศนะเสริม ในการบรรยายกีฬาชนิดต่างๆ แต่ที่ทำได้ดีที่สุดคือฟุตบอล ปัจจุบัน นอกจากการเป็นผู้บรรยายกีฬาทางทรูวิชั่นส์แล้ว ยังเป็นคอลัมนิสต์ประจำหน้ากีฬา หนังสือพิมพ์มติชนรายวัน และเคยเป็นคอลัมนิสต์ของเครือสยามสปอร์ต โดยใช้นามปากกาว่า ขุนไข่ อีกด้วย เอกราชได้รับการยกย่องว่า เป็นผู้บรรยายการแข่งขันฟุตบอลที่มีความสามารถมากที่สุดคนหนึ่งในปัจจุบัน จนได้รับคัดเลือกให้เป็นผู้พากษ์ในนัดชิงชนะเลิศฟุตบอลโลก 2002 ที่ญี่ปุ่น-เกาหลีใต้ และนัดชิงชนะเลิศฟุตบอลโลก 2006 ที่เยอรมนี เป็นต้น ในปี พ.ศ. 2546 ได้รับการชักชวนจากสรยุทธ สุทัศนะจินดา เป็นพิธีกรร่วม ในรายการโทรทัศน์ เรื่องเล่าเช้านี้ ทางไทยทีวีสีช่อง 3 ในส่วนของข่าวกีฬา และข่าวต่างประเทศ และเป็นคนแรกที่เปิดเผยออกอากาศว่า ชื่อเดิมของ ปุณยวีร์ สุขกุลวรเศรษฐ์ คือ ไทรทอง หุ่นศาสตร์ นอกจากนี้ ช่วงก่อนที่รายการคุยคุ้ยข่าวสุดสัปดาห์จะปิดตัวลง (ราวปลายปี พ.ศ. 2549; สลับกับ ณัฐธีร์ โกศลพิศิษฐ์) และในการรายงานข่าวเหตุการณ์คลื่นสึนามิถล่มภาคใต้ เมื่อวันที่ 26 ธันวาคม พ.ศ. 2547 เอกราชเข้าช่วยสรยุทธดำเนินรายการ ที่ห้องส่งสถานีโทรทัศน์โมเดิร์นไนน์ด้วย อนึ่ง เอกราชเคยมีบทบาทการแสดงในภาพยนตร์ไทยเรื่อง ดรีมทีม เมื่อปี พ.ศ. 2551 โดยรับบทเป็นพ่อของตัวละครเด็กในเรื่อง นอกจากเรื่องกีฬาแล้ว เอกราชยังเคยเป็นบรรณาธิการนิตยสารเอฟเอชเอ็ม มาก่อน</doc>
