<doc id="317851" url="https://th.wikipedia.org/wiki?curid=317851" title="ยิปมัน เจ้ากังฟูสู้ยิบตา">ยิปมัน เจ้ากังฟูสู้ยิบตา ยิปมัน เจ้ากังฟูสู้ยิบตา ชื่อภาษาไทยของภาพยนตร์กำลังภายในสัญชาติฮ่องกงเรื่อง Ip Man (อักษรจีนตัวย่อ: 叶问; อักษรจีนตัวเต็ม: 葉問; พินอิน: Yè Wèn) นำแสดงโดย เจิน จื่อตัน, เยิ่น ต๊ะหัว, หลิน เจียต่ง, ฟาน ซิ่วหว่อง, สง ไต้หลิน, ฮิโรยูกิ อิกิอูชิ กำกับการแสดงโดย วิลสัน ยิป ออกฉายในปี ค.ศ. 2008 ที่จีนและฮ่องกง ในส่วนของต่างประเทศฉายในปีถัดมาเนื้อเรื่อง เนื้อเรื่อง. ในปี ค.ศ. 1930 ที่เมืองฝอซาน มณฑลกวางตุ้ง ยิปมัน เป็นยอดฝีมือมวยหย่งชุน แต่ยิปมันไม่ได้รับใครเป็นลูกศิษย์หรือเปิดสำนักสอนกังฟูเหมือนเช่นคนอื่น ๆ ในฝอซาน ที่ต่างเปิดสำนักกังฟูกันจนเอิกเกริกทั้งเมือง แต่เขาปรารถนาที่จะอยู่อย่างเรียบง่ายกับ อาเจิน ผู้เป็นภรรยา (สง ไต้หลิน) และ อาชุน ลูกชายวัย 5 ขวบ เท่านั้น ยิปมันและภรรยาต่างได้รับความนับถืออย่างยิ่งจากชาวเมืองฝอซาน จนกระทั่ง อาจารย์เลี่ยว ปรมาจารย์กังฟูมาขอท้าทายฝีมือด้วย ยิปมันก็เอาชนะได้ในที่สุด รวมกระทั่งการเอาชนะ จินไท่หยวน นักเลงจากต่างถิ่น ที่ยกพวกมาข่มเหงชาวฝอซานถึงกับที่ด้วย จนกระทั่งในสงครามจีน-ญี่ปุ่นครั้งที่สอง กองทัพของจักรวรรดิญี่ปุ่นยาตราทัพเข้าบุกยึดฝอซาน สภาพในเมืองต่างย่ำแย่ แม้กระทั่งบ้านหลังใหญ่โตของยิปมันก็ถูกยึดครอง เขาและภรรยาและลูกชายต้องระเห็ดไปอาศัยอยู่ในบ้านหลังเล็ก ๆ โทรม ๆ ด้วยความแร้นแค้นทำให้ยิปมันต้องไปทำงานในเหมืองขุดทองเช่นเดียวกับปรมาจารย์กังฟูคนอื่น ๆ จนกระทั่ง นายพลมิอูระ (ฮิโรยูกิ อิกิอูชิ) นายพลกองทัพญี่ปุ่นผู้ชื่นชอบศิลปะการต่อสู้ ได้บังคับให้จัดการต่อสู้ระหว่างศิลปะคาราเต้ของญี่ปุ่นกับกังฟูของจีนขึ้น เพื่อพิสูจน์ความเป็นหนึ่งของศิลปะการต่อสู้ทั้ง 2 ประเภทนี้ ซึ่งผู้ชนะจะได้รางวัลเป็นข้าวสาร ด้วยความลำบากได้บีบบังคับให้อาจารย์เลี่ยวต้องขึ้นประลอง และสามารถเอาชนะนักคาราเต้ได้ในการต่อสู้ตัวต่อตัว แต่ต้องมาพ่ายแพ้เมื่อสู้แบบสามต่อหนึ่ง หลังจากนั้นอาจารย์เลี่ยวยังถูกนายพลซาโต้ผู้ใต้บังคับบัญชาของนายพลมิอูระยิงทิ้ง ซึ่งการกระทำชนิดหมิ่นหยามศักดิ์ศรีชาวจีนของทหารญี่ปุ่นนี้ ทำให้ยิปมันต้องลุกขึ้นสู้ และสามารถเอาชนะทหารญี่ปุ่นพร้อมกันถึง 10 คนได้ในการต่อสู้เพียงครั้งเดียว นายพลมิอูระชื่นชอบยิปมันมาก จึงอยากให้ยิปมันสอนกังฟูแก่ทหารญี่ปุ่น แต่ยิปมันปฏิเสธ และในท้ายที่สุดยิปมันขึ้นประลองฝีมือตัวต่อตัวกับนายพลมิอูระ บนเวทีสาธารณะและสามารถเอาชนะได้อย่างเด็ดขาดในที่สุดเบื้องหลัง, คำวิจารณ์และความสำเร็จ เบื้องหลัง, คำวิจารณ์และความสำเร็จ. Ip Man สร้างมาจากชีวประวัติของยิปมัน ปรมาจารย์มวยกังฟูแบบหวิงชุน ที่มีตัวตนอยู่จริง และผ่านชีวิตในช่วงสงครามจีน-ญี่ปุ่นครั้งที่สองมาแล้ว ซึ่งได้กลายมาเป็นอาจารย์ของบรูซ ลี ที่ต่อมากลายมาเป็นนักแสดงซูเปอร์สตาร์ชื่อดังระดับโลก ผู้ที่รับบทยิปมัน คือ เจิ้น จื่อตัน ดารานักแสดงผู้เป็นวิชากังฟูตัวจริง โดยมี หง จินเป่า นักแสดงแอ๊คชั่นอีกคนที่มีชื่อเสียง เป็นผู้กำกับคิวแอ๊คชั่น ภาพยนตร์เรื่องนี้เดิมจะใช้ชื่อภาษาอังกฤษว่า Grandmaster Yip Man แต่ถูกคัดค้านโดยหว่อง คาไว เนื่องจากมีชื่อคล้ายคลึงกับชื่อภาพยนตร์ชีวประวัติของยิปมันอีกเรื่องหนึ่ง คือ The Grand Master ซึ่งประกาศแผนการสร้างโดยหว่อง ก๊าไหว่ มาตั้งแต่ปี ค.ศ. 2002 นำแสดงโดย เหลียง เฉาเหว่ย ภาพยนตร์เรื่องนี้จึงเปลี่ยนชื่อเหลือเพียง Ip Man เมื่อออกฉายแล้ว ได้รับคำวิจารณ์ไปในทางชื่นชมอย่างมาก โดยได้รับคะแนนไปถึง 8.1 ดาวจากทั้งหมด 10 ดาวในIMDb ซึ่งนับว่าสูงมาก สำหรับภาพยนตร์ในแนวนี้ ภาพยนตร์ได้รับรางวัลอย่างมากมาย รวมถึงรางวัลภาพยนตร์ยอดเยี่ยมของฮ่องกง ครั้งที่ 28 โดยมีชื่อเข้าชิงถึง 12 รางวัล ทั้งรางวัลภาพยนตร์ยอดเยี่ยม, ผู้กำกับยอดเยี่ยม, นักแสดงนำชายยอดเยี่ยม, นักแสดงประกอบชายยอดเยี่ยม เป็นต้น ซึ่งต่อมาได้มีการสร้างภาค 2 ต่อมา ในชื่อ Ip Man 2 ในปี ค.ศ. 2010 และภาค 3 ในชื่อ Ip Man 3 ในปลายปี ค.ศ. 2015</doc>
