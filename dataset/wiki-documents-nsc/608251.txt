<doc id="608251" url="https://th.wikipedia.org/wiki?curid=608251" title="ฉัตร์ชัย บุตรดี">ฉัตร์ชัย บุตรดี สิบเอก ฉัตร์ชัย บุตรดี (ชื่อเล่น: สด; สังกัดกองทัพภาคที่ 1) เกิดวันที่ 26 มีนาคม พ.ศ. 2528 ที่อำเภอตาพระยา จังหวัดปราจีนบุรี (ปัจจุบัน คือ จังหวัดสระแก้ว) เป็นนักมวยสากลสมัครเล่นทีมชาติไทยประวัติ ประวัติ. ฉัตร์ชัยเคยชกมวยไทยมาก่อนในชื่อ "ตาพระยา กิมเชียงก่อสร้าง" ประมาณ 80 ครั้ง แต่ทว่าไม่ประสบความสำเร็จ จึงหันมาชกมวยสากลสมัครเล่นในปี พ.ศ. 2548 ปรากฏว่าชกได้ดี จนกระทั่งได้ติดทีมชาติไทยชุด B และเป็นตัวแทนในรุ่นฟลายเวท (50 กิโลกรัม) สืบต่อจาก สมจิตร จงจอหอ ที่แขวนนวมไปหลังจากจบการแข่งขันโอลิมปิก 2008 ที่กรุงปักกิ่ง ประเทศจีน โดยผลงานการชกของฉัตร์ชัย เกียรติประวัติสูงสุด คือการคว้าแชมป์ปรีโอลิมปิก ที่กรุงปักกิ่ง ประเทศจีน ในปี พ.ศ. 2550 และก่อนหน้านั้นก็คว้าแชมป์ประเทศไทยมาแล้ว 2 สมัย ในการแข่งขันมวยสากลสมัครเล่นชิงถ้วยพระราชทานคิงส์คัพ ครั้งที่ 31 ที่กรุงเทพมหานคร ในปี เดือนเมษายน พ.ศ. 2552 ซึ่ง วรพจน์ เพชรขุ้ม ได้เกิดอาการบาดเจ็บ ฉัตร์ชัยจึงถูกดันขึ้นมาชกในรุ่นแบนตั้มเวท (54 กิโลกรัม) นี้แทน และถือเป็นการชกในนามทีมชาติไทยชุด A เป็นครั้งแรก ซึ่งฉัตร์ชัยก็สามารถคว้าเหรียญทองมาครองได้ในที่สุด จากนั้นในปลายปีเดียวกัน ฉัตร์ชัยจึงเป็นตัวแทนทีมชาติไทยในรุ่นแบนตั้มเวท ในการแข่งขันซีเกมส์ 2009 ที่นครหลวงเวียงจันทน์ ประเทศลาว ซึ่งฉัตรชัยก็สามารถโชว์ฟอร์มการชกได้อย่างน่าประทับใจ โดยในรอบแรกสามารถเอาชนะ ฮวน ทิปอน จากฟิลิปปินส์ เจ้าของเหรียญทองเอเชียนเกมส์ ที่กรุงโดฮา ประเทศกาตาร์ ซึ่งเคยชนะวรพจน์มาด้วยในครั้งนั้น ด้วยจำนวน 4-9 หมัด และเป็นฝ่ายเอาชนะ มาเทียส มาดินกาน จากอินโดนีเซีย 11-2 หมัด ไปในรอบชิงชนะเลิศคว้าเหรียญทองมาได้ และยังคว้ารางวัลนักมวยยอดเยี่ยม หรือ Best Boxer ไปได้อีกด้วย โดยฉัตร์ชัยถือเป็นนักมวยถนัดซ้าย ซึ่งหาได้ยากในวงการมวยสากลสมัครเล่นของไทยทีมชาติเอเชียนเกมส์ 2010 ทีมชาติ. เอเชียนเกมส์ 2010. ในเอเชียนเกมส์ 2010 ที่นครกว่างโจว ประเทศจีน ฉัตร์ชัยเป็นตัวแทนทีมชาติไทยในรุ่นฟลายเวท ในรอบแรก ฉัตร์ชัยขึ้นชกเป็นคนแรกของทีมนักมวยไทย พบกับ สุรันจอย มาเยงบัม ซิงห์ นักมวยชาวอินเดียซึ่งเป็นตัวเต็งคนหนึ่งในรุ่นนี้ ปรากฏว่าฉัตร์ชัยแพ้ไป 7-2 หมัด โดยมาได้ 2 คะแนนในยกที่ 3 ซึ่งเป็นยกสุดท้าย ทำให้ต้องตกรอบแรกไป ทั้งที่เป็นนักมวยความหวังเหรียญทองคนหนึ่งของไทยซีเกมส์ 2011 ซีเกมส์ 2011. ในซีเกมส์ 2011 ที่เมืองปาเล็มบัง ประเทศอินโดนีเซีย ฉัตร์ชัยสามารถทะลุไปถึงรอบชิงชนะเลิศได้ แต่ก็เป็นฝ่ายแพ้ต่อ ฮูลิโอ เบรีย นักมวยชาวอินโดนีเซียเจ้าภาพไป 16-19 หมัด ได้เหรียญเงินโอลิมปิก 2012 โอลิมปิก 2012. ในโอลิมปิก 2012 ที่กรุงลอนดอน สหราชอาณาจักร ฉัตร์ชัยได้ผ่านเข้าไปแข่งขันในรอบสุดท้าย ด้วยการเป็นผู้ที่ผ่านเข้ารอบมวยสากลสมัครเล่นชิงแชมป์โลก ที่ประเทศอาเซอร์ไบจัน แม้จะแพ้ในรอบชิงชนะเลิศ โดยถือเป็น 1 ใน 3 นักมวยทีมชาติไทยในครั้งนี้ พร้อมกับ แก้ว พงษ์ประยูร และสายลม อาดี ซึ่งผลการแข่งขัน ปรากฏว่า ฉัตร์ชัยในรอบแรกสามารถเอาชนะนักมวยจากตุรกีไปได้อย่างสวยงาม แต่ทว่าในรอบต่อมา เมื่อเจอกับนักมวยจากคิวบา ก็แพ้ตกรอบไปอย่างขาดลอยเช่นกันมวยสากลสมัครเล่นชิงแชมป์โลก 2013 มวยสากลสมัครเล่นชิงแชมป์โลก 2013. ในกลางปี พ.ศ. 2556 ฉัตร์ชัยถือเป็นนักมวยสากลสมัครเล่นทีมชาติไทยเพียงคนเดียวที่ได้รับเหรียญรางวัลในรายการมวยสากลสมัครเล่นสมัครเล่นชิงแชมป์โลก ในรายการไอบ้า เวิลด์บ็อกซิ่ง แชมเปี้ยนชิพส์ อัลมาตี 2013 ที่เมืองอัลมาตี ประเทศคาซัคสถาน แม้จะเป็นเพียงเหรียญทองแดงก็ตาม โดยในครั้งนี้ กติกาการชกมวยสากลสมัครเล่นได้ให้ถอดเฮดการ์ดออก จะเปลี่ยนระบบการให้คะแนนเป็นให้ยกละ 10 คะแนนคล้ายกับมวยสากลอาชีพ ซึ่งนับว่าฉัตร์ชัยเป็นนักมวยทีมชาติไทยคนแรกในรอบหลายปีที่คว้าเหรียญรางวัลในรายการนี้ นับจากสมจิตร จงจอหอ ที่ได้เหรียญเงินในปี พ.ศ. 2550 ที่นครชิคาโก สหรัฐอเมริกา และโอมาร์ มาลากอน เทรนเนอร์ผู้ฝึกสอนชาวคิวบาได้ทำนายว่า ฉัตร์ชัยจะเป็นผู้ที่คว้าเหรียญทองมาได้ในโอลิมปิกครั้งหน้าที่บราซิล เหมือนเช่นสมจิตรที่ทำได้มาก่อน ซึ่งหลังจากการจบการแข่งขันครั้งนี้ ฉัตร์ชัยได้ขยับอันดับโลกในรุ่นฟลายเวทจากอันดับที่ 29 มาอยู่ที่อันดับ 6 ด้วยเอเชียนเกมส์ 2014 เอเชียนเกมส์ 2014. ในเอเชียนเกมส์ 2014 ที่เมืองอินชอน ประเทศเกาหลีใต้ ฉัตร์ชัยเป็นตัวแทนทีมชาติไทยในรุ่นฟลายเวท ในรอบแรก ฉัตร์ชัยพบกับ อิลยาส สุไลมานอฟ นักมวยชาวคาซัคสถาน ปรากฏว่าฉัตร์ชัยเป็นฝ่ายโดนชกล้มลงไปให้กรรมการนับ 8 ในยกแรก จากนั้นแม้พยายามจะเดินหน้าออกหมัด แต่ก็ยังทำอะไรไม่ได้ชัดเจน จนเมื่อครบ 3 ยก ก็เป็นฝ่ายแพ้ไปอย่างเป็นเอกฉันท์ 27-30, 28-29 และ 28-29 ทำให้ต้องตกรอบแรกในการแข่งขันเอเชียนเกมส์ติดต่อกันถึง 2 ครั้งซีเกมส์ 2015 ซีเกมส์ 2015. ในซีเกมส์ 2015 ที่ประเทศสิงคโปร์ ฉัตร์ชัยขึ้นชกในรุ่นฟลายเวท โดยพบกับ เอียน คลาร์ก เบาติสตา นักมวยชาวฟิลิปปินส์ การชกของทั้งคู่เป็นไปอย่างสูสี ก่อนที่หมดยก 2 คอมพิวเตอร์ให้คะแนนเกิดขัดข้องต้องเปลี่ยนมาใช้วิธีเขียนด้วยมือแทน สุดท้ายครบ 3 ยก ฉัตร์ชัยเป็นฝ่ายแพ้คะแนนไปอย่างค้านสายตา 1-2 เสียงมวยสากลสมัครเล่นชิงแชมป์เอเชีย 2015 มวยสากลสมัครเล่นชิงแชมป์เอเชีย 2015. ในมวยสากลสมัครเล่นชิงแชมป์เอเชีย 2015 ที่มหาวิทยาลัยธรรมศาสตร์ ศูนย์รังสิต ฉัตร์ชัยได้เลื่อนขึ้นไปชกในรุ่นแบนตั้มเวท และเป็นหนึ่งใน 2 นักมวยสากลสมัครเล่นทีมชาติไทยที่เข้าถึงรอบชิงชนะเลิศ (อีกหนึ่งคน คือ วุฒิชัย มาสุข) และเป็นฝ่ายเอาชนะ มูโรดจอน อัคห์มาดาเลฟ นักมวยชาวอุซเบกิสถาน ไปได้ 2-1 เสียง ทำให้ได้เหรียญทองและผ่านเข้าไปแข่งขันในรอบคัดเลือกมวยสากลสมัครเล่นในโอลิมปิก 2016 เลกแรกต่อไปมวยสากลสมัครเล่นชิงแชมป์โลก 2015 มวยสากลสมัครเล่นชิงแชมป์โลก 2015. ในมวยสากลสมัครเล่นชิงแชมป์โลก 2015 ที่กรุงโดฮา ประเทศกาตาร์ ซึ่งเป็นรายการคัดเลือกตัวเข้าไปแข่งขันรอบสุดท้ายในโอลิมปิก 2016 เลกแรก ฉัตร์ชัยสามารถเข้าสู่รอบก่อนรองชนะเลิศได้ แต่ต้องตกรอบไปเมื่อเป็นฝ่ายแพ้ต่อ มูโรดจอน อัคห์มาดาลิเยฟ นักมวยชาวอุซเบกิสถาน ที่ฉัตร์ชัยเคยเอาชนะมาได้ก่อนหน้านั้นเพียงเดือนเดียวในรายการมวยสากลสมัครเล่นชิงแชมป์เอเชีย 2015 ไป 3-0 เสียง ด้วยคะแนน 29-28, 30-27 และ 30-27โอลิมปิก 2016 โอลิมปิก 2016. ดูบทความหลักที่: กีฬามวยสากลสมัครเล่นในโอลิมปิกฤดูร้อน 2016 ในการแข่งขันโอลิมปิก 2016 ที่ริโอเดอจาเรโร ประเทศบราซิล ฉัตร์ชัยผ่านเข้าสู่การแข่งขัน โดยเป็นฝ่ายเอาชนะ มาร์ริโอ เฟอร์นันเดซ นักมวยชาวฟิลิปปินส์ไปได้ 3-0 เสียง ในการแข่งขันรอบรองชนะเลิศ รายการคัดเลือกตัวเลก 2 โซนเอเชีย-โอเชียเนีย ได้ที่เมืองเฉียงอัน มณฑลเหอเป่ย ประเทศจีน และในรอบชิงชนะเลิศก็เอาชนะ ชีวา ทาปา นักมวยชาวอินเดียไปได้ 3-0 เสียง ในรอบแรกโอลิมปิก 2016 ฉัตร์ชัยขึ้นชกในมุมน้ำเงิน เอาชนะ เคซ อัชฟาก นักมวยชาวสหราชอาณาจักรไปได้ 3-0 เสียง ด้วยคะแนน 29-28, 29-28 และ 29-28 โดยได้นับ 8 ในปลายยกที่ 2 ด้วย แต่ในรอบที่สอง ฉัตร์ชัยขึ้นชกในมุมแดง พบกับวลาดิมียร์ นิกิติน นักมวยชาวรัสเซีย ฉัตร์ชัยแพ้ไป 2-1 เสียง ด้วยคะแนน 29-28, 29-28 และ 28-29 ทั้งที่ฉัตร์ชัยเป็นฝ่ายชกได้จะแจ้งกว่าเห็นได้ชัดเจน พร้อมกับมีการวิพากษ์วิจารณ์ถึงผลการตัดสินอย่างมากมายในสังคมเว็บไซต์ออนไลน์ไทยแลนด์อินวิเตชั่นเนชั่นแนลบ็อกซิ่งทัวร์นาเมนต์ 2017 ไทยแลนด์อินวิเตชั่นเนชั่นแนลบ็อกซิ่งทัวร์นาเมนต์ 2017. ในการแข่งขันรายการไทยแลนด์อินวิเตชั่นเนชั่นแนลบ็อกซิ่งทัวร์นาเมนต์ 2017 ในเดือนเมษายน พ.ศ. 2560 ที่บีจีฮอลล์ คลอง 3 จังหวัดปทุมธานี ฉัตร์ชัยได้เหรียญทอง ด้วยการเอาชนะ โช ฮโยนัม นักมวยชาวเกาหลีเหนือไปได้ขาดลอย 5-0 เสียง และยังได้รับเลือกให้เป็นนักมวยยอดเยี่ยมประจำการแข่งขัน หรือเบสต์บ็อกเซอร์อีกด้วยชีวิตส่วนตัว ชีวิตส่วนตัว. ชีวิตส่วนตัว ฉัตร์ชัย บุตรดี จบการศึกษามัธยมศึกษาจากโรงเรียนปทุมคงคา และจบการศึกษาระดับปริญญาตรีจากคณะศึกษาศาสตร์ สถาบันการพลศึกษาสุโขทัย และปริญญาโท หลักสูตร รัฐประศาสนศาสตรมหาบัณฑิต วิทยาลัยทองสุข ชีวิตครอบครัว สมรสกับ จุฑารัตน์ เนียมสุ่ม (จิ๊บ) ที่วิทยาลัยป้องกันราชอาณาจักร เมื่อวันที่ 7 มกราคม พ.ศ. 2555 ฉัตร์ชัยเป็นคนที่ชื่นชอบกีฬาหลายประเภท และชื่นชอบทีมอาร์เซน่อล เป็นการส่วนตัวรางวัลรางวัล. - 26 ธันวาคม พ.ศ. 2556 - รางวัลนักกีฬาสมัครเล่นชายดีเด่น การกีฬาแห่งประเทศไทย (กกท.) ที่อินดอร์สเตเดียม หัวหมาก</doc>
