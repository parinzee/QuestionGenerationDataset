<doc id="771022" url="https://th.wikipedia.org/wiki?curid=771022" title="แดนซิงเฮาส์">แดนซิงเฮาส์ แดนซิงเฮาส์ (, ) หรือเดิม "เฟรดและจินเกอร์" (Fred and Ginger) เป็นอาคารของบริษัทประกันภัยเนชันเนล-เนเดอร์ลันเดน (Nationale-Nederlanden) จากประเทศเนเธอร์แลนด์ ที่ Rašínovo nábřeží ณ กรุงปราก สาธารณรัฐเช็ก แดนซิงเฮาสืได้รับการออกแบบโดยสถาปนิกชาวโครเอเซีย-เช็ก วลาโด มิลูนิก (Vlado Milunić ) ร่วมกับสถาปนิกรางวัลพริตซ์เกอร์สัญชาติแคนาดา-อเมริกา แฟรงก์ เกห์รี อาคารได้รับการออกแบบในปี 1992 และสร้างเสร็จในปี 1996 แดนซิงเฮาส์จัดได้ว่าเป็นงานชิ้นเอกชิ้นหนึ่งที่มีความสำคัญต่อลัทธิดีคอนสตรักชันเป็นอย่างมาก อาคารได้ถูกสร้างขึ้นบริเวณพื้นที่มีความสำคัญทางสงครามโลกครั้งที่ 2 ซึ่งเป็นสถานที่เดิมเป็นบ้านที่ถูกทำลายลงภายหลังการทิ้งระเบิดกรุงปรากของเครื่องบินทิ้งระเบิดของสหรัฐอเมริกา ในปี 1945 เกห์รีและมิลูนิกได้เสนอไอเดียอันลึกซึ้งที่ประกอบไปด้วย 2 ส่วน คือ การหยุดนิ่งและการเคลื่อนไหว (หยินและหยาง) ซึ่งเป็นสัญลักษณ์ของการเปลี่ยนผ่านจากระบอบคอมมิวนิสต์ภายใต้การควบคุมของเชโกสโลวาเกียสู่การแยกการออกเป็นสาธารณรัฐเช็กในระบอบประชาธิปไตย โดยใช้ลัทธิคตินิยมเปลี่ยนแนว (Deconstructivism) มาเป็นสื่อกลางในการสื่อ ก่อนที่แดนซิงเฮาส์จะได้ถูกสร้างขึ้น ก็ได้ถูกโจมตีเรื่องความไม่เหมาะสมของสถานที่ รวมถึงความคิดเห็นของผู้คนบางส่วนที่ไม่เห็นพ้องกับสถาปัตยกรรมสไตล์ใหม่นี้ เพราะภายในรอบบริเวณเมืองปรากเต็มไปด้วยอาคารสไตล์ดั้งเดิมทั้งบารอก กอธิก และพวกอาร์ตนูโว ซึ่งเป็นสไตล์อาคารที่สวยงามในรูปแบบของลวดลายคลาสสิกที่สร้างชื่อเสียงให้กับกรุงปรากเป็นอย่างมาก จนในเวลาต่อมาประธานาธิบดีเช็ก วาเครฟ ฮาเวล ( Václav Havel) ได้ให้การสนับสนุนโครงการก่อสร้างนี้ ด้วยความหวังที่จะให้แดนซิงเฮาส์เป็นศูนย์กลางทางกิจกรรมวัฒนธรรม เกห์รี ได้สรรค์สร้างอาคารด้วยไอเดียมาจากการเต้นรำของนักเต้นรำหญิงชาย ซึ่งเดิมได้ตั้งชื่อไว้ว่าเฟรดและจินเกอร์ ที่ย่อมาจากชื่อจริงของนักเต้นรำชาวอเมริกันเฟรด แอสแตร์และจินเกอร์ โรเจอรส์ แต่ชื่อนี้ปัจจุบันไม่นิยมใช้กันแล้ว จนกระทั่งเกห์รีต่อมาเคยกล่าวไว้ว่า "กลัวที่จะส่งศิลปที่ไร้ค่าจากแดนมะกันฮอลลีวูดสู่กรุงปราก" จากรูปลักษณ์ภายนอกอันโดดเด่น ทำให้ธนาคารแห่งประเทศเช็ก ได้นำมาตราในเหรียญเงินมูลค่า 2,000 โครูนาเช็ก ซึ่งเป็นแบบสุดท้ายในชุดซีรีส์ "10 ศตวรรษแห่งสถาปัตยกรรม" (Ten Centuries of Architecture)</doc>
