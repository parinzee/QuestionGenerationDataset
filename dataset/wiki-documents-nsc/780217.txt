<doc id="780217" url="https://th.wikipedia.org/wiki?curid=780217" title="แค้นลั่น ปังเวอร์">แค้นลั่น ปังเวอร์ แค้นลั่น ปังเวอร์ () เป็นภาพยนตร์ออสเตรเลียแนวตลกดราม่าในปี ค.ศ. 2015 กำกับโดย โจเซลีน มัวร์เฮาส์ สร้างจากนวนิยายในชื่อเดียวกันของโรซาลี แฮม อำนวยการสร้างโดย ซู มาสลิน เขียนบทภาพยนตร์โดย โจเซลีน มัวร์เฮาส์ และ พี. เจ. โฮแกน นำแสดงโดย เคต วินสเล็ต รับบทเป็นช่างตัดเสื้อที่ชื่อไมร์เทิล "ทิลลี่" ดันเนจ ผู้ที่เดินทางกลับมาสู่บ้านเกิดชนบทในออสเตรเลีย เพื่อดูแลสุขภาพของแม่ที่กำลังป่วยหนัก การถ่ายทำภาพยนตร์เริ่มต้นเมื่อช่วงปลายปี ค.ศ. 2014 ในเมลเบิร์นและรัฐวิกตอเรีย ภาพยนตร์เรื่องนี้เข้าฉายรอบปฐมทัศน์เมื่อวันที่ 14 กันยายน ค.ศ.2015 ที่เทศกาลภาพยนตร์นานาชาติโทรอนโต 2015 และเข้าฉายครั้งแรกในออสเตรเลียและนิวซีแลนด์เมื่อวันที่ 29 ตุลาคม ค.ศ. 2015 ซึ่งสามารถสร้างรายได้ในวันเปิดตัวเป็นอันดับหนึ่งในออสเตรเลียและนิวซีแลนด์ และกลายเป็นภาพยนตร์ที่ทำรายได้สูงสุดเป็นอันดับ 2 ในออสเตรเลีย ประจำปี ค.ศ. 2015 และอันดับ 11 ของภาพยนตร์ทำรายได้สูงสุดตลอดกาลบนตารางบ็อกซ์ออฟฟิสของออสเตรเลีย ภาพยนตร์เรื่องนี้ได้รับการเสนอชื่อเข้าชิงรางวัลออสเตรเลียน อคาเดมี อวอร์ดทั้งหมด 12 สาขา ได้แก่ภาพยนตร์ยอดเยี่ยม, ผู้กำกับยอดเยี่ยม, นักแสดงนำหญิงยอดเยี่ยม, นักแสดงสมทบชายยอดเยี่ยม, นักแสดงสมทบหญิงยอดเยี่ยม, กำกับภาพยอดเยี่ยม, ลำดับภาพยอดเยี่ยม, งานเสียงยอดเยี่ยม, ดนตรีประกอบยอดเยี่ยม, ออกแบบงานสร้างยอดเยี่ยม และออกแบบเครื่องแต่งกายยอดเยี่ยม และได้รับรางวัลทั้งสิ้น 5 รางวัล ได้แก่สาขานักแสดงนำหญิงยอดเยี่ยม สาขานักแสดงสมทบชายยอดเยี่ยม สาขานักแสดงสมทบหญิงยอดเยี่ยม สาขาออกแบบเครื่องแต่งกายยอดเยี่ยม และรางวัลจากการโหวตในสาขาภาพยนตร์ออสเตรเลียที่ชื่นชอบ</doc>
