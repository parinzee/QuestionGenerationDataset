<doc id="118321" url="https://th.wikipedia.org/wiki?curid=118321" title="ธงชาติเบลีซ">ธงชาติเบลีซ ธงชาติเบลีซ มีลักษณะเป็นธงสี่เหลี่ยมผืนผ้า กว้าง 2 ส่วน ยาว 3 ส่วน พื้นสีน้ำเงิน ที่ขอบธงตอนบนและตอนล่างมีแถบขนาดเล็กสีแดง กลางธงมีรูปวงกลมสีขาว ภายในมีภาพตราแผ่นดินของเบลีซ ซึ่งล้อมรอบด้วยใบมะฮอกกานีสีเขียวจำนวน 50 ใบ ธงนี้เริ่มใช้มาตั้งแต่ปี พ.ศ. 2493 อันเป็นปีที่เริ่มมีการเคลื่อนไหวเรียกร้องเอกราชจากสหราชอาณาจักร โดยขณะนั้นเบลีซใช้ชื่อประเทศว่า บริติชฮอนดูรัส ภายหลังเมื่อเบลีซได้รับเอกราชในปี พ.ศ. 2524 ธงนี้จึงมีฐานะเป็นธงชาติเบลีซอย่างเป็นทางการ ภายในตราแผ่นดินนั้น ประกอบด้วยรูปโล่ซึ่งภายในแบ่งเป็น 3 ส่วน ประกอบด้วยภาพขวานและไม้พายไขว้ในพื้นสีขาวที่ช่องซ้ายบน รูปขวานกับเลื่อยไขว้กันในพื้นสีเหลืองที่ช่องขวาบน และภาพเรือใบแล่นในทะเลบนพื้นสีฟ้าช่องล่างกลาง เบื้องหลังโล่นี้มีภาพต้นมะฮอกกานี เบื้องซ้ายของโล่เป็นภาพคนงานผิวเหลืองแบกขวาน เบื้องขวาเป็นรูปคนงานผิวดำแบกพาย ทั้งสองคนนี้ยืนประคองรูปโล่ เบื้องล่างของภาพทั้งหมดมีคำขวัญประจำชาติในแพรแถบสีขาว เป็นข้อความภาษาละตินใจความว่า "Sub Umbra Floreo" (อันอาจแปลได้ว่า "เราเจริญขึ้นภายใต้ร่มเงา") ภาพทั้งหมดมีความหมายถึงอุตสาหกรรมไม้มะฮอกกานี ซึ่งเป็นอุตสาหกรรมสำคัญของชาติ ตรานี้เริ่มใช้มาตั้งแต่ปี พ.ศ. 2450 ส่วนสีของธงชาตินั้น มีที่มาจากสีของพรรคการเมืองที่เป็นแกนสำคัญในการเรียกร้องเอกราชของเบลีซ กล่าวคือ สีน้ำเงินเป็นสัญลักษณ์ของพรรคสหภาพประชาชน (People's United Party - PUP) ส่วนสีแดงคือสีของพรรคสหประชาธิปไตย (United Democratic Party - UDP) ใบมะฮอกกานีทั้ง 50 ใบ หมายถึงปี ค.ศ. 1950 (พ.ศ. 2493) อันเป็นปีที่พรรคสหภาพประชาชนได้อำนาจปกครองประเทศธงชาติบริติชฮอนดูรัส ธงชาติบริติชฮอนดูรัส. บริติชฮอนดูรัสเป็นชื่อประเทศเบลีซในสมัยที่ยังเป็นอาณานิคมของสหราชอาณาจักรตั้งแต่ พ.ศ. 2405 - 2524 ในสมัยนั้นได้ธงธงชาติตามอย่างบรรดาชาติอาณานิคมของสหราชอาณาจักรทั่วไป กล่าวคือ ใช้ธงสี่เหลี่ยมผืนผ้าสีน้ำเงิน มีรูปธงชาติสหราชอาณาจักรที่มุมธงบนด้านคันธง ที่พื้นสีน้ำเงินนั้นมีภาพตราแผ่นดินของบริติชฮอนดูรัส ซึ่งเป็นกรอบตราเกือบกลมลักษณะคล้ายตราอาร์ม ภายในแบ่งพื้นเป็น 3 ส่วน ประกอบด้วยภาพธงชาติสหราชอาณาจักรที่ช่องซ้ายบน ภาพอุปกรณ์การทำป่าไม้ 4 ชนิดได้แก่ ค้อนใหญ่ เลื่อย ขวาน และไม้พายที่ช่องซ้ายล่าง และภาพเรือใบแล่นในทะเลหันหน้าไปทางเสาธงที่ช่องล่างสุด ภาพตราดังกล่าวนี้ล้วนสื่อความหมายถึงอุตสาหกรรมการทำป่าไม้มะฮอกกานีอันเป็นอุตสาหกรรมหลักของดินแดน และเริ่มใช้ในธงชาติเมื่อปี พ.ศ. 2413 โดยตรานั้นอยู่ในพื้นวงกลมสีขาว ต่อมาจึงยกเอาวงกลมดังกล่าวออกในปี พ.ศ. 2462</doc>
