<doc id="732467" url="https://th.wikipedia.org/wiki?curid=732467" title="ถนนสิบสามห้าง">ถนนสิบสามห้าง ถนนสิบสามห้าง () เป็นถนนสายเล็ก ๆ ตั้งอยู่ในย่านบางลำพู แขวงตลาดยอด เขตพระนคร กรุงเทพมหานคร เป็นถนนที่สร้างขึ้นมาตั้งแต่รัชสมัยรัชกาลที่ 5 โดยมีที่มาจากกลุ่มพ่อค้ากลุ่มหนึ่งในมณฑลกวางตุ้ง ประเทศจีน ซึ่งเริ่มต้นมีห้างร้านอยู่ทั้งสิ้น 13 ห้าง ได้รวมตัวกันเพื่อเข้าช่วยเหลือซึ่งกันและกันในด้านการค้าและอื่น ๆ มีตึกทำการอยู่ที่มณฑลกวางตุ้ง ต่อมาเมื่อชาวจีนเข้ามาจับจองทำกิจการค้าที่บางลำพู ได้นำวิธีการนี้มาใช้ และได้สร้างอาคารซึ่งมีลักษณะเหมือนอาคารที่ทำการสมาคมเช่นเดียวกันนี้ขึ้นที่บางลำพู แม้ภายหลังเมื่ออาคารดังกล่าวจะถูกรื้อถอน แต่ชื่อสิบสามห้างยังคงอยู่ และได้กลายเป็นชื่อถนนที่เคยเป็นที่ตั้งอาคารสมาคม นอกจากนี้แล้ว ถนนสิบสามห้างในช่วงกึ่งพุทธกาล (พ.ศ. 2500) เป็นแหล่งชุมนุมของวัยรุ่นเช่นเดียวกับสยามสแควร์ในปัจจุบัน เพราะเป็นแหล่งของร้านอาหารจำนวนมาก ที่เปิดกันจนถึงช่วงดึก และยังมีร้านไอศกรีมซึ่งเป็นสิ่งที่หารับประทานยากในสมัยนั้น รวมถึงยังมีบริการโทรทัศน์เปิดให้กับลูกค้าได้ดูอีกด้วย ซึ่งนับว่าเป็นนวัตกรรมใหม่อีกอย่างหนึ่ง ถนนสิบสามห้างได้รับการกล่าวถึงในภาพยนตร์เรื่อง 2499 อันธพาลครองเมือง ภาพยนตร์ไทยในปี พ.ศ. 2540 ด้วยเป็นฉากหลังสำคัญในเนื้อเรื่องที่ตัวละครต่าง ๆ ในเรื่องยกพวกตีกัน ถนนสิบสามห้างยังเป็นวงเวียนที่เป็นจุดบรรจบกันของถนนตะนาว, ถนนรามบุตรี, ถนนตานี และถนนบวรนิเวศน์ ที่ผ่านหน้าวัดบวรนิเวศวิหาร และเกาะกลางถนนยังเป็นสวนสาธารณะขนาดเล็กในลักษณะของสวนหย่อม สร้างขึ้นเมื่อประมาณปี พ.ศ. 2519 จากเดิมที่เคยเป็นคลอง ต่อมาได้มีการถมที่เพื่อสร้างเป็นถนน โดยกองสวนสาธารณะ สำนักสวัสดิการสังคม กรุงเทพมหานคร มีขนาดความกว้าง 13.70 เมตร ยาว 102.10 เมตร รวมเนื้อที่ทั้งหมดประมาณ 184.4 ตารางเมตร (1 ไร่ 52 ตารางวา)สถานที่สำคัญใกล้เคียงสถานที่สำคัญใกล้เคียง. - วัดบวรนิเวศวิหาร - ถนนข้าวสาร - ที่ทำการไปรษณีย์บางลำภูบน</doc>
