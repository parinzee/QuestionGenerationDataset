<doc id="459125" url="https://th.wikipedia.org/wiki?curid=459125" title="พรรคเพื่อฟ้าดิน">พรรคเพื่อฟ้าดิน พรรคเพื่อฟ้าดิน เป็นพรรคการเมืองในประเทศไทย โดยมีชื่อภาษาอังกฤษว่า For Heaven and Earth Party ใช้ตัวย่อภาษาไทยว่า พฟด. และตัวย่อภาษาอังกฤษว่า FHAE พรรคเพื่อฟ้าดิน ก่อตั้งโดย ร้อยตำรวจเอก ดร.นิติภูมิ นวรัตน์ จดทะเบียนกับสำนักงานคณะกรรมการการเลือกตั้ง (กกต.) ในชื่อ พรรคสหกรณ์ เมื่อวันที่ 5 เมษายน พ.ศ. 2543 แต่ ร.ต.อ.นิติภูมิ ต้องเดินทางไปต่างประเทศ จึงโอนการดำเนินการให้กลุ่มสันติอโศกดำเนินการต่อ จึงเปลี่ยนชื่อมาเป็น พรรคเพื่อฟ้าดิน อย่างในปัจจุบัน พรรคเพื่อฟ้าดิน มีสมาชิกส่วนใหญ่เป็นกลุ่มของสันติอโศก มีนโยบายพัฒนาประชาธิปไตย ด้วยการเมืองอริยะ หรือการเมืองบุญนิยม มุ่งสร้างคน ให้มีคุณธรรมเป็นรากฐานประชาธิปไตย พัฒนาชุมชนไทยให้มีศีล ปลอดอบายมุข พึ่งตนเองได้ ไม่แก่งแย่งแสวงอำนาจ และประโยชน์โดยมิชอบ ซึ่งเป็นนวัตกรรม อันหนึ่งของสังคมการเลือกตั้ง การเลือกตั้ง. ตั้งแต่มีการก่อตั้งพรรคมา พรรคเพื่อฟ้าดินไม่เคยส่งสมาชิกลงสมัครรับเลือกตั้งเลย จนกระทั่งในการเลือกตั้งเมื่อวันที่ 3 กรกฎาคม พ.ศ. 2554 ทางพรรคได้ส่งสมาชิกลงเลือกตั้ง โดยได้หมายเลข 18 ทั้งแบบบัญชีรายชื่อและแบบแบ่งเขต รวมทั้งหมด 157 คน แต่ว่าจะรณรงค์ไม่ให้มีการเลือกสมาชิกของพรรค โดยจะให้กาลงในช่องไม่เลือกใคร หรือ "โหวตโน" ตามมติของกลุ่มพันธมิตรประชาชนเพื่อประชาธิปไตย (พธม.) โดยจะไม่มีป้ายหาเสียงของทางพรรค แต่จะใช้ป้ายร่วมกับทางกลุ่มพันธมิตรฯ</doc>
