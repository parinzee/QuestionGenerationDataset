<doc id="28274" url="https://th.wikipedia.org/wiki?curid=28274" title="ฟาราเมียร์">ฟาราเมียร์ ฟาราเมียร์ () เป็นตัวละครตัวหนึ่งในจินตนิยายชุด เดอะลอร์ดออฟเดอะริงส์ ของ เจ. อาร์. อาร์. โทลคีน เป็นมนุษย์ชาวกอนดอร์ บุตรแห่งเดเนธอร์ประวัติ ประวัติ. ฟาราเมียร์เป็นบุตรคนเล็กของเดเนธอร์ที่ 2 สจ๊วตแห่งกอนดอร์ เขามีพี่ชายหนึ่งคนชื่อ โบโรเมียร์ ก่อนสงครามแหวน ฟาราเมียร์ฝันถึงคำทำนายปริศนาเกี่ยวกับอิมลาดริส ยมทูตแห่งอิซิลดูร์ และฮาล์ฟลิง โบโรเมียร์ก็มีฝันปริศนานั้นเช่นกัน แต่บิดาของพวกเขาตัดสินใจให้โบโรเมียร์ (ซึ่งเป็นที่รักของพ่อมากกว่า) เป็นคนเดินทางไปยังอิมลาดริส หรือริเวนเดลล์ในความฝัน ทำให้โบโรเมียร์ได้เข้าร่วมเป็นหนึ่งในคณะพันธมิตรแห่งแหวน ฟาราเมียร์ได้พบกับโฟรโด และ แซม ขณะที่ทั้งสองเดินทางล่วงเข้าไปในเขตแคว้นอิธิลิเอน ของอาณาจักรกอนดอร์ และได้ตระหนักว่า คนทั้งสองนี้ก็คือ 'ฮาล์ฟลิง' ในความฝันของตนนั่นเอง เมื่อนั้นฟาราเมียร์จึงได้รู้ว่าพี่ชายของตนตายเสียแล้ว เขารู้เรื่องภารกิจการทำลายแหวนเอก และปล่อยให้โฟรโดกับแซมเดินทางต่อ แต่ได้เตือนคนทั้งสองอย่าได้ไว้ใจ กอลลัม ผู้นำทางของพวกเขา ฟาราเมียร์ต้องนำกองกำลังออกรบป้องกันเมืองออสกิเลียธซึ่งถูกพวกออร์คโจมตี ตามคำสั่งของเดเนธอร์ผู้พ่อ ทั้งที่เขาไม่เห็นด้วย สุดท้ายกองกำลังของฟาราเมียร์ถูกตีแตกยับเยิน ตัวฟาราเมียร์เองได้รับบาดเจ็บปางตาย เดเนธอร์ถึงกับเสียสติด้วยคิดว่าลูกชายตายหมดแล้ว ถึงกับเผาตัวเองและจะเผาฟาราเมียร์ด้วย แต่แกนดัล์ฟและปิ๊บปิ้นมาช่วยไว้ได้ทัน ฟาราเมียร์ได้รับการรักษาตัวอยู่ในหออภิบาล ที่นี่เขาได้พบกับท่านหญิงเอโอวีนแห่งโรฮัน และตกหลุมรักนาง หลังสิ้นสุดสงครามแหวน ทั้งสองได้แต่งงานกัน ฟาราเมียร์ได้เป็นสจ๊วตแห่งกอนดอร์ในรัชสมัยของกษัตริย์เอเลสซาร์ และได้รับแต่งตั้งให้เป็นเจ้าชายแห่งอิธิลิเอน</doc>
