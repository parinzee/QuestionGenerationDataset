<doc id="444759" url="https://th.wikipedia.org/wiki?curid=444759" title="อรทัย ฐานะจาโร">อรทัย ฐานะจาโร อรทัย ฐานะจาโร (ชื่อเล่น: เหน่ง) เดิมมีชื่อว่า อรทัย กาญจนชูศักดิ์ เกิดเมื่อวันที่ 13 กุมภาพันธ์ พ.ศ. 2510 ที่ย่านเยาวราช โดยเป็นบุตรสาวของนายส่ง กาญจนชูศักดิ์ (หรือที่รู้จักกันโดทั่วไปว่าแชแม้)โปรโมเตอร์มวยชื่อดังและนักธุรกิจโรงงานผลิตแป้งมันสำปะหลังยี่ห้อ "ปลามังกร" กับนางฉลวย กาญจนชูศักดิ์ จบการศึกษาจากโรงเรียนสมถวิล ราชดำริ และคณะครุศาสตร์ จุฬาลงกรณ์มหาวิทยาลัย เอกการบริหารธุรกิจ เมื่อศึกษาจบแล้ว ได้ช่วยงานในกิจการโรงงานผลิตแป้งมันสำปะหลังซึ่งเป็นกิจการของครอบครัว และมีชื่อเสียงขึ้นมาจากการเป็นโปรโมเตอร์มวยร่วมกับนายส่ง ซึ่งเป็นบิดา และเข้าเป็นโปรโมเตอร์เต็มตัวเมื่อนายส่งถึงแก่กรรมไป โดยอาจเรียกได้ว่า เป็นโปรโมเตอร์หญิงคนแรกของไทย โดยมีนักมวยหลายคนในสังกัด ซึ่งมักจะเป็นนักมวยในช่วงชีวิตท้าย ๆ การชกมวยแล้ว เช่น เมืองชัย กิตติเกษม, โนรี จ๊อกกี้ยิม และต่อศักดิ์ ศศิประภายิม ได้เข้าสู่แวดวงการเมืองครั้งแรกเมื่อปี พ.ศ. 2537 ด้วยการเป็นสมาชิกสภากรุงเทพมหานคร (ส.ก.) เขตสัมพันธวงศ์ สังกัดพรรคพลังธรรม และได้เป็นสมาชิกสภาผู้แทนราษฎร (ส.ส.) ครั้งแรกในการเลือกตั้งเมื่อปี พ.ศ. 2538 ในเขตสัมพันธวงศ์ พรรคพลังธรรม ซึ่งเป็นยุคที่มี พ.ต.ท.ทักษิณ ชินวัตร เป็นหัวหน้าพรรค มีตำแหน่งทางการเมืองต่าง ๆ อาทิ ตำแหน่ง ผู้ช่วยโฆษกคณะกรรมาธิการการกีฬา คนที่ 2, ผู้ช่วยโฆษกคณะกรรมาธิการการพลังงาน, คณะกรรมการประสานงานสภาผู้แทนราษฎร และ โฆษกคณะกรรมาธิการวิสามัญพิจารณาร่างพระราชบัญญัติ งบประมาณรายจ่ายประจำปี, ประจำสำนักเลขาธิการนายกรัฐมนตรี เมื่อปี พ.ศ. 2544 ผู้ช่วยเลขานุการรัฐมนตรีว่าการกระทรวงพาณิชย์ (นายวัฒนา เมืองสุข) เมื่อปี พ.ศ. 2545 และเลขานุการรัฐมนตรีว่าการกระทรวงพาณิชย์ เมื่อปี พ.ศ. 2546, เลขานุการรัฐมนตรีว่าการกระทรวงสาธารณสุข (น.พ.สุชัย เจริญรัตนกุล) เมื่อปี พ.ศ. 2548, เลขานุการรัฐมนตรีว่าการกระทรวงอุตสาหกรรม (นายวัฒนา เมืองสุข) เมื่อปี พ.ศ. 2548 และเลขานุการรัฐมนตรีว่าการกระทรวงการพัฒนาสังคมและความมั่นคงของมนุษย์ (นายวัฒนา เมืองสุข) เมื่อปี พ.ศ. 2548 และที่ปรึกษารัฐมนตรีว่าการกระทรวงการพัฒนาสังคมและความมั่นคงของมนุษย์ (นายวัฒนา เมืองสุข) เมื่อปี พ.ศ. 2549 และ ส.ส. ในแบบปาร์ตี้ลิสต์ ของพรรคไทยรักไทย ในการเลือกตั้งในปีเดียวกัน แต่หลังจากนั้นแล้ว การลงเลือกตั้งของอรทัย ก็ไม่ประสบความสำเร็จ ซึ่งหลายครั้งจะต้องพบกับญาติพี่น้องของตนเองซึ่งอยู่ต่างพรรคกัน เช่น อรอนงค์ กาญจนชูศักดิ์ ชีวิตส่วนตัว สมรสกับ พ.อ.ธิติพันธ์ ฐานะจาโร ซึ่งเป็นบุตรชายของ พล.อ.เชษฐา ฐานะจาโร เมื่อปี พ.ศ. 2540 ปัจจุบันมีบุตรธิดารวมทั้งหมด 3 คน</doc>
