<doc id="767679" url="https://th.wikipedia.org/wiki?curid=767679" title="เวิร์ก (เพลงริอานนา)">เวิร์ก (เพลงริอานนา) "เวิร์ก" () เป็นเพลงของนักร้องชาวบาร์เบโดส ริอานนา จากสตูดิโออัลบั้มที่แปด แอนตี (2016) ร้องร่วมกับนักร้องรับเชิญคือ เดรก เพลงออกเป็นซิงเกิลนำจากอัลบั้มแอนตีในวันที่ 27 มกราคม ค.ศ. 2016 ผ่านเวสต์เบรีโรด และร็อกเนชัน เพลงเป็นแนวแดนซ์ฮอลล์และเร้กเก้ป็อป เขียนโดยริอานนาและเดรกร่วมกับปาร์ตีเนกซ์ดอร์ อัลเลน ริตเทอร์ รูเพิร์ต อาร์. สตีเฟนสัน มอนเท มัวร์ และโบยวันดา (Boi-1da) ทำหน้าที่เป็นโปรดิวเซอร์ด้วย เนื้อเพลง "เวิร์ก" มีเนื้อหาเกี่ยวกับการใช้เงินและการปรับความเข้าใจถึงความสัมพันธ์ที่เปราะบาง "เวิร์ก" ได้รับการตอบรับคละกัน นักวิจารณ์ยกย่องการผลิตเพลงและรูปแบบของดนตรี และมองว่าเพลงฟังแล้ว "สะดวกสบาย" เพลงประสบความสำเร็จเชิงพาณิชย์ เปิดตัวที่อันดับที่เก้าและขึ้นอันดับหนึ่งบนชาร์ตบิลบอร์ดฮอต 100 กลายเป็นเพลงอันดับหนึ่งเพลงที่ 14 ของริอานนา เพลงยังขึ้นสิบอันดับแรกในหลายประเทศ ได้แก่ ออสเตรเลีย แคนาดา ฝรั่งเศส ฮังการี สเปน และสหราชอาณาจักร</doc>
