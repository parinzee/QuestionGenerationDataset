<doc id="382047" url="https://th.wikipedia.org/wiki?curid=382047" title="ทีนเอจดรีม (อัลบั้มเคที เพร์รี)">ทีนเอจดรีม (อัลบั้มเคที เพร์รี) ทีนเอจดรีม () เป็นสตูดิโออั้ลบั้มชุดที่สามของนักร้องชาวอเมริกัน เคที เพร์รี ออกจำหน่ายวันที่ 24 สิงหาคม ค.ศ. 2010 ภายใต้สังกัดแคปิตอลเรเคิดส์ ในด้านดนตรี อัลบั้มมีเพลงแนวป็อปและร็อกที่มีอิทธิพลของแนวเพลงดิสโก้ อิเล็กทรอนิกส์ ฟังก์ เฮาส์ โกธิกร็อก ไฮ-เอ็นอาร์จี และฮิปฮอป ด้านเนื้อร้อง เพลงในอัลบั้มมีเนื้อหาวนเวียนอยู่กับความรักในวัยรุ่น การสังสรรค์ การให้อำนาจตนเอง และความเติบโตของแต่ละคน เพร์รีมีส่วนเขียนเพลงทุกเพลงในอัลบั้ม และทำงานด้านโปรดิวเซอร์ร่วมกับโปรดิวเซอร์และนักเขียนเพลงมากมาย ได้แก่ ดร.ลู้ก, แมกซ์ มาร์ติน, เบนนี บลังโก, ทริกกี สตูอาร์ต, สตาร์เกต, เกร็ก เคิร์สติน และเอสเตอร์ ดีน หลังจากออกจำหน่าย อัลบั้มทีนเอจดรีมได้รับคำวิจารณ์โดยทั่วไปคละกันจากนักวิจารณ์เพลง ซึ่งยกย่องการผลิตเพลงและธีมของอัลบั้ม แต่ตำหนิเรื่องเนื้อหา อัลบั้มเปิดตัวอันดับหนึ่งบนชาร์ตบิลบอร์ด 200 ของสหรัฐฯ ขายได้ 192,000 หน่วยในสัปดาห์แรก ต่อมาได้รับการรับรองสองครั้งโดยสมาคมผู้ประกอบกิจการเพลงของสหรัฐอเมริกา ขายได้มากกว่า 2.7 ล้านหน่วยในสหรัฐอเมริกา และติดอันดับ 40 อันดับแรกบนชาร์ตประจำปีของบิลบอร์ด 200 เป็นเวลา 3 ปีติดต่อกัน อัลบั้มขายได้ทั้งหมดประมาณ 6 ล้านหน่วยทั่วโลก อัลบั้มและซิงเกิลมากมายทำให้เพร์รีได้เข้าชิงรางวัลแกรมมี 7 สาขา ได้แก่ Album of the Year, Best Pop Vocal Album, Record of the Year และชนะรางวัลจูโนอะวอดส์ 2011 สาขา International Album of the Year แรกเริ่ม อัลบั้มออกซิงเกิลอันดับที่หนึ่ง "แคลิฟอร์เนียเกิลส์" และ "ทีนเอจดรีม" และหลังจากนั้นสร้างเพลงอันดับหนึ่งอีกหลายเพลง ได้แก่ "ไฟร์เวิร์ก" "อี.ที." และ "ลาสต์ฟรายเดย์ไนต์ (ที.จี.ไอ.เอฟ.)" ซิงเกิลที่หก "เดอะวันแด้ตก็อตอะเวย์" ขึ้นสูงสุดที่อันดับที่สามบนชาร์ตบิลบอร์ดฮอต 100 อัลบั้ม ทีนเอจดรีม เป็นอัลบั้มที่สองในประวัติศาสตร์ที่มีซิงเกิลอันดับหนึ่งถึง 5 เพลง (ตามหลังอัลบั้ม แบด ปี ค.ศ. 1987 ของไมเคิล แจ็กสัน) เป็นผู้หญิงคนแรกที่ทำได้ดังกล่าว และเป็นอัลบั้มที่สามในประวัติศาสตร์ที่มีเพลงติด 5 อันดับแรกถึง 8 เพลง ซิงเกิล 6 เพลงที่ออกมาก่อนหน้า รวมกับอีก 2 เพลงจากการออกจำหน่ายซ้ำ แต่ละเพลงขายได้มากกว่า 2 ล้านดาวน์โหลดในสหรัฐฯ ทำสถิติอัลบั้มเดียวที่มีซิงเกิลที่ได้รับการรับรองระดับแพลตินัมหลายครั้งในยุคดิจิตอล ทำลายสถิติเก่าอย่างอัลบั้ม เดอะดัตเชส (ค.ศ. 2006) ของเฟอร์กี้ ที่มีเพลงที่ได้รับการรับรองระดับแพลตินัมหลายครั้งเพียง 5 เพลงรายชื่อเพลง</doc>
